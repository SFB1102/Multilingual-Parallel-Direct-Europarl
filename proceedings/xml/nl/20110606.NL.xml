<?xml version='1.0' encoding='utf-8'?>
<text id="20110606.NL" lang="nl" date="2011-06-06" place="Straatsburg" edition="Uitgave PB">
  <section id="creitem1" title="1. Hervatting van de zitting">
    <intervention id="1-004-000" speaker_id="28269" name="De Voorzitter" is_mep="True" mode="spoken">
      <p sl="nl">Ik verklaar de zitting van het Europees Parlement, die op 12 mei 2011 werd onderbroken, te zijn hervat.</p>
    </intervention>
  </section>
  <section id="creitem2" title="2. Goedkeuring van de notulen van de vorige vergadering: zie notulen"/>
  <section id="creitem3" title="3. Welkomstwoord">
    <intervention id="1-007-000" speaker_id="28269" name="De Voorzitter" is_mep="True" mode="spoken">
      <p sl="nl">Ik wil graag Emomali Rahmon, president van Tadzjikistan, welkom heten in ons midden. Hij brengt een officieel bezoek aan het Europees Parlement. Ik heb zo-even een ontmoeting met de president gehad, waarbij we gesproken hebben over onze bilaterale betrekkingen en de hervormingen die in Tadzjikistan nodig zijn.</p>
    </intervention>
  </section>
  <section id="creitem4" title="4. Mededelingen van de Voorzitter">
    <intervention id="1-009-000" speaker_id="28269" name="De Voorzitter" is_mep="True" mode="spoken">
      <p sl="nl">Dames en heren, op 4 juni hebben wij twee gebeurtenissen herdacht die precies 22 jaar geleden hebben plaatsgevonden. Op die dag in 1989 onderdrukten de autoriteiten van de Volksrepubliek China de demonstraties op het Tienanmenplein en richtten daarbij een bloedbad aan onder de demonstranten, zoals eenieder van ons zich herinnert.</p>
      <p sl="nl">Op dezelfde dag, 22 jaar geleden, werden in Polen de eerste gedeeltelijk vrije parlementsverkiezingen van Midden- en Oost-Europa gehouden, waarbij de kandidaten van de democratische oppositie de overwinning behaalden en bijna alle vrij verkiesbare zetels in de wacht sleepten. Slechts een van deze vrij verkiesbare zetels, een senaatszetel, werd niet door de democratische oppositie gewonnen, alle andere zetels in zowel de Sejm als de senaat wel.</p>
      <p sl="nl">Deze beide verjaardagen herinneren ons eraan hoeveel er in Europa veranderd is en hoe wij Europeanen erin geslaagd zijn met minimale verliezen veranderingen door te voeren in Midden- en Oost-Europa, die uitliepen op de hereniging van Oost- en West-Europa.</p>
      <p sl="nl">° ° ° °</p>
      <p sl="nl">Dames en heren, ik wil nu een mededeling doen die heel belangrijk is voor ons allemaal: tijdens de zojuist geopende vergaderperiode zal een niet vooraf aangekondigde evacuatieoefening plaatsvinden. Tijdens de minivergaderperiode van juni in Brussel zal eenzelfde oefening worden gehouden. U bent per e-mail ingelicht over de bijzonderheden. U hebt allemaal een bericht ontvangen waarin wordt uitgelegd wat u moet doen als het alarm afgaat. We weten niet hoe laat dat zal gebeuren, maar we moeten zorgen dat we bekend zijn met de instructies en deze opvolgen zodra het alarm afgaat. Over een paar minuten stuur ik u nog een herinneringsmail met uitvoerige instructies over wat u moet doen wanneer het alarm afgaat en wat het inhoudt. Al deze informatie zult u kunnen vinden in de e-mail.</p>
      <p sl="nl">° ° ° °</p>
      <p sl="nl">Ik wil u ook meedelen dat mevrouw Koch-Mehrin kennis heeft gegeven van haar ontslag als ondervoorzitter van het Europees Parlement, met ingang van 11 mei 2011. Overeenkomstig artikel 18 van het Reglement stel ik Parlement vast dat deze post vacant is.</p>
    </intervention>
  </section>
  <section id="creitem5" title="5. Onderzoek geloofsbrieven: zie notulen"/>
  <section id="creitem6" title="6. Samenstelling fracties: zie notulen"/>
  <section id="creitem7" title="7. Ondertekening van volgens de gewone wetgevingsprocedure aangenomen besluiten: zie notulen"/>
  <section id="creitem8" title="8. Mondelinge vragen en schriftelijke verklaringen (indiening): zie notulen"/>
  <section id="creitem9" title="9. Ingekomen stukken: zie notulen"/>
  <section id="creitem10" title="10. Vervallen schriftelijke verklaringen: zie notulen"/>
  <section id="creitem11" title="11. Aan de standpunten en resoluties van het Parlement gegeven gevolg: zie notulen"/>
  <section id="creitem12" title="12. Kredietoverschrijvingen: zie notulen"/>
  <section id="creitem13" title="13. Van de Raad ontvangen verdragsteksten: zie notulen"/>
  <section id="creitem14" title="14. Regeling van de werkzaamheden">
    <intervention id="1-020-000" speaker_id="28269" name="De Voorzitter" is_mep="True" mode="spoken">
      <p sl="nl">Aan de orde is de definitieve ontwerpagenda die door de Conferentie van voorzitters is opgesteld overeenkomstig artikel 137 en 138 van het Reglement tijdens haar vergadering van 1 juni 2011. De volgende wijzigingen zijn voorgesteld:</p>
      <p sl="nl">Met betrekking tot de maandag</p>
      <p sl="nl">De Fractie Alliantie van Liberalen en Democraten voor Europa heeft een verzoek ingediend om het debat over de selectieprocedure voor een nieuwe directeur van het IMF en de externe vertegenwoordiging van de euro te laten plaatsvinden meteen na het debat over het verslag van Jo Leinen over Europese milieueconomische rekeningen. Sylvie Goulard zal het verzoek namens de ALDE-Fractie toelichten. Het woord is aan u.</p>
    </intervention>
    <intervention id="1-021-000" speaker_id="97137" name="Sylvie Goulard" is_mep="True" mode="spoken">
      <p sl="fr">namens de ALDE-Fractie . – Mijnheer de Voorzitter, ik zou uit hoffelijkheid willen vragen of commissaris Rehn kan deelnemen aan het debat over Europese milieueconomische rekeningen en vervolgens aan het debat over het IMF. Dat zijn geen politieke debatten. Ik hoop daarom dat alle overige fracties hiermee instemmen bij wijze van gunst aan onze commissaris, die, dat moet gezegd worden, momenteel heel hard werkt.</p>
    </intervention>
    <intervention id="1-022-000" speaker_id="997" name="Francesco Enrico Speroni" is_mep="True" mode="spoken">
      <p sl="it">namens de EFD-Fractie . – Mijnheer de Voorzitter, ik meen dat we dit verzoek kunnen inwilligen daar er geen redenen zijn er niet mee in te stemmen.</p>
    </intervention>
    <intervention id="1-023-000" speaker_id="28269" name="De Voorzitter" is_mep="True" mode="spoken">
      <p sl="nl">Het debat over de selectieprocedure voor een nieuwe directeur van het IMF en de externe vertegenwoordiging van de euro zal plaatsvinden meteen na het debat over het verslag van Jo Leinen over Europese milieueconomische rekeningen. Dit is een kleine wijziging op de agenda.</p>
      <a text="(Het Parlement stelt de agenda vast)"/>
    </intervention>
  </section>
  <section id="creitem15" title="15. Herdenking van de deportaties in 1941 in de Baltische Staten">
    <intervention id="1-025-000" speaker_id="28269" name="De Voorzitter" is_mep="True" mode="spoken">
      <p sl="nl">Dames en heren, deze maand is het zeventig jaar geleden dat de Sovjetautoriteiten massale deportaties uitvoerden in de Baltische Staten, die zij sinds 1940 bezetten. Deze deportaties waren voornamelijk bedoeld om Estland, Letland en Litouwen te ontdoen van hun maatschappelijke en politieke elite. Wetenschappers en vertegenwoordigers van politieke kringen werden uit te weg geruimd en mensen die bekend stonden als vrijdenkers werden ook uit te weg geruimd. Vandaag is het onze gezamenlijke plicht om de herinnering aan de honderdduizenden slachtoffers van de Sovjetterreur in de Baltische Staten levend te houden, en om het totalitaire systeem en de misdaden tegen de menselijkheid die de leiders ervan hebben begaan, ondubbelzinnig te veroordelen. Het lijden van de Litouwse, Letse en Estse naties gaf hun de vastberadenheid en de kracht om een halve eeuw later te vechten voor onafhankelijkheid en terug te keren tot een verenigd Europa.</p>
      <p sl="nl">Ik wil er ook graag aan herinneren dat het op 22 juni, dus over twee weken, zeventig jaar geleden is dat Hitler-Duitsland de Sovjet-Unie aanviel. Met deze aanval kwam een einde aan hun eerdere bondgenootschap en het geheime pact tussen Hitler en Stalin van augustus 1939, waarmee zij Europa hadden opgedeeld. We hebben dus een reeks verjaardagen waarvan het belangrijk voor ons is dat we ze gedenken, en dat Europa ze gedenkt, maar ik denk dat de aanwezigheid van onze collega's uit Litouwen, Letland en Estland bewijst dat Europeanen in staat zijn om moeilijkheden en grote spanningen te overwinnen, en daarom zijn wij erg blij dat onze collega's hier aanwezig zijn, vooral vandaag.</p>
    </intervention>
    <intervention id="1-026-000" speaker_id="28424" name="Tunne Kelam" is_mep="True" mode="spoken">
      <p sl="en">namens de PPE-Fractie. – Mijnheer de Voorzitter, dank u voor uw vriendelijke woorden van solidariteit.</p>
      <p sl="en">Zeventig jaar geleden werden ongeveer 50 000 Litouwers, Letten en Esten bruut gedeporteerd uit hun huizen in de door de Sovjet-Unie bezette Baltische Staten. Als we dat cijfer – 50 000 van de destijds 5,5 miljoen tellende bevolking van de drie Baltische Staten – vertalen naar het Verenigd Koninkrijk of Frankrijk, zouden de 50 000 Baltische gedeporteerden verhoudingsgewijs gelijkstaan aan 432 000 gedeporteerde burgers uit het VK of 363 000 mensen die uit Frankrijk gedeporteerd werden. Gelukkig is dat in die landen niet gebeurd.</p>
      <p sl="en">Al in mei 1941, zoals de Voorzitter gezegd heeft, hadden de Sovjetautoriteiten besloten Litouwen, Letland en Estland te zuiveren van anti-Sovjet-elementen in de politieke en economische elites. De gedeporteerden werden in veewagens vervoerd naar Siberië en het verre noorden, waar hun honger, kou en dwangarbeid te wachten stond. Mannen werden gescheiden van hun gezinnen en naar gevangenenkampen gebracht, waar velen van hen omkwamen of werden geëxecuteerd. In veel plaatsen stierf bijna 50 procent van de gedeporteerden.</p>
      <p sl="en">De deportaties van 1941 brachten een verwoestende slag toe aan de democratische civiele samenleving. Dit lukrake geweld veroorzaakte diepe psychische trauma's bij de slachtoffers, met langdurige angsten, onderdrukte emoties, zelfcensuur en passiviteit als gevolg. Dit leidde tot het gevoel dat het recht nooit zou kunnen zegevieren. Om Sergei Kovalev, winnaar van de Sacharovprijs, te citeren: het staat buiten kijf dat deze daden, in moderne bewoordingen, misdaden tegen de menselijkheid waren. De herdenking, na zeventig jaar, van de deportaties in de Baltische Staten is daarom een gelegenheid om het inzicht te verdiepen dat uw verleden ons verleden is en vice versa. De kennis over de misdaden tegen de menselijkheid die in 1941 zijn gepleegd, moet in haar geheel een integrerend deel van onze gemeenschappelijke Europese geschiedenis worden.</p>
      <p sl="en">Waarde collega's, ik dank u allen voor uw aandacht en solidariteit, waar de Baltische landen zo veel jaren naar hebben uitgezien.</p>
      <a text="(Applaus)"/>
    </intervention>
    <intervention id="1-027-000" speaker_id="2295" name="Hannes Swoboda" is_mep="True" mode="spoken">
      <p sl="de">namens de S&amp;D-Fractie . – Mijnheer de Voorzitter, mijnheer Kelam, geachte collega's uit de Baltische landen, dames en heren, vandaag herdenken wij in het bijzonder de verdrijvingen en massadeportaties uit de Baltische landen. Deze verdrijvingen behoren tot de meest donkere gebeurtenissen uit de Europese geschiedenis. De afgelopen eeuw is inderdaad niet ten onrechte de eeuw van de verdrijvingen genoemd. Wij buigen vandaag allen voor de slachtoffers van deze onmenselijke handelingen.</p>
      <p sl="de">Wij eisen in dit verband dat de Sovjetgeschiedenis volledig wordt onderzocht, en met name de gruweldaden van het stalinisme. Het huidige Rusland moet dit niet als een politieke aanval opvatten, maar als ondersteuning bij de verwerking van de eigen geschiedenis, die net als de geschiedenis van andere Europese landen zon- en schaduwzijden kent.</p>
      <p sl="de">Wij herdenken echter niet alleen de slachtoffers uit de Baltische landen, maar ook de Armeniërs, die aan het begin van de vorige eeuw uit Turkije werden verdreven. Wij herdenken de zogeheten bevolkingsuitwisseling tussen Turkije en Griekenland. De deportaties in Europa bereikten met name in het midden van de vorige eeuw een hoogtepunt als gevolg van het naziregime en het communistische regime van de Sovjet-Unie. Ook de verdrijvingen na de Tweede Wereldoorlog hebben diepe verwondingen achtergelaten, evenals de verdrijvingen gedurende de oorlog in Joegoslavië.</p>
      <p sl="de">Wij mogen echter ook niet vergeten dat vele gevallen van koloniale heerschappij door verdrijvingen waren gekenmerkt. Wij moeten om een grondige behandeling van de verschillende vormen van verdrijving en de schijnmotivatie daarvan vragen. Hiertoe behoort ook de beantwoording van de schuldvraag en het straffen van de schuldigen, in ieder geval voor zover dat nog mogelijk is, zoals nu bijvoorbeeld in het geval van Mladič. Maar het afdoende antwoord is de Europese eenwording, juist ook met de onafhankelijke Baltische landen, en een duidelijke instemming met het voortzetten van het nog niet afgesloten eenwordingsproces van Europa. Deze historische taak is iets wat wij niet alleen aan onszelf, maar vooral ook aan de slachtoffers van de vele verdrijvingen in Europa verschuldigd zijn. Vele politici uit alle landen van Europa, uit oost en west, hebben hieraan meegewerkt. Wij hoeven maar te denken aan de Verklaring van Danzig, die is ondertekend door de Poolse president Kwaśniewski en de Duitse president Rau.</p>
      <p sl="de">Omdat wij van het verleden willen leren, moeten wij waakzaam zijn, ook ten opzichte van de eerste tekenen van verdrijvingen, zoals bijvoorbeeld in het geval van de Roma. Alle uitspraken met de strekking dat wij Arabische immigranten in hun boten over de Middellandse Zee moeten terugsturen moeten wij afwijzen, en wij moeten ons ertegen verzetten als sommigen de verworvenheden van een Europa zonder grenzen weer willen opheffen en willen terugkeren tot een bekrompen nationalisme.</p>
      <p sl="de">Laten wij eerbiedig buigen voor alle slachtoffers van verdrijvingen en deportaties, maar laten wij ons eensgezind uitspreken voor het voortzetten van de Europese eenwording omdat zij de enige werkelijke garantie is tegen een politiek die in de afgelopen eeuw zoveel rampspoed heeft gebracht voor de mensen in Europa, maar ook daarbuiten. Wij mogen dit nooit vergeten!</p>
      <p sl="de">Nooit weer! Dat was een eis die direct na de Tweede Wereldoorlog tot uitdrukking werd gebracht. Hij heeft niets van zijn geldigheid verloren, en het beste antwoord erop is een gemeenschappelijk Europa.</p>
      <a text="(Applaus)"/>
    </intervention>
    <intervention id="1-028-000" speaker_id="96692" name="Leonidas Donskis" is_mep="True" mode="spoken">
      <p sl="lt">namens de ALDE-Fractie. – Mijnheer de Voorzitter, de deportaties van inwoners van de Baltische landen in 1941 behoorden tot de meest dramatische en tragische gebeurtenissen van de 20e eeuw. Deze klap voor Litouwen, Letland en Estland, hun politieke gemeenschappen en de beschaving in het algemeen, betekende dat deze naties en landen vijftig jaar geïsoleerd zouden blijven. Het was ook een grote klap voor de Europese solidariteit en de Europese saamhorigheid. Pas in 1991 eindigde dit isolement, toen het eindelijk mogelijk werd te praten over deze waterscheiding in de geschiedenis van Baltische naties. Maar het jaar 2004 – toen de Baltische landen toetraden tot de Europese Unie – was het jaar dat het einde van de Europese verdeeldheid pas werkelijk markeerde. De moedwillige deportatie van onschuldige burgers, gewoonlijk de best opgeleide en meest vooruitstrevende, was een onlosmakelijk onderdeel van de social engineering die in het Stalintijdperk werd toegepast en van de strijd tegen individuen en naties, hun herinnering en waardigheid. Desondanks kunnen we met een optimistische noot besluiten. Mijnheer de Voorzitter, dames en heren, het feit dat wij het vandaag over de 70e verjaardag van de deportatie van onschuldige mensen in de Baltische landen kunnen hebben en kunnen erkennen dat dit heeft plaatsgevonden, geeft Europa haar waardigheid, solidariteit en onze collectieve politieke herinnering terug.</p>
    </intervention>
    <intervention id="1-029-000" speaker_id="28615" name="Roberts Zīle" is_mep="True" mode="spoken">
      <p sl="lv">namens de ECR-Fractie. – Mijnheer de Voorzitter, hoewel de deportaties uit de Baltische Staten op 14 juni 1941 en de tweede golf van deportaties in maart 1949 leidden tot de blootstelling van duizenden onschuldige mensen aan vele jaren van vernederingen in Siberië en vernietigingskampen, hebben Europa en de wereld tot op de dag van vandaag dit feit niet erkend. Meer dan 65 jaren zijn er voorbijgegaan sinds de Tweede Wereldoorlog. De verdorven misdaden tegen de menselijkheid die door het totalitaire bewind van Hitler werden gepleegd, zijn lang geleden erkend en vervolgd. De genocide van het stalinistische regime in zowel bezette Oost-Europese landen als in de Sovjet-Unie zelf worden in sommige moderne politieke kringen echter nog steeds beschouwd als een onderwerp dat beter kan worden verzwegen, en zelfs de Europese Unie heeft deze kwestie nog niet helemaal geëvalueerd. De misdaden van het communistische bewind hebben bij de bevolkingen van de Baltische Staten blijvende sporen achtergelaten. Het communistische systeem was, in de woorden van Alexander Solzjenitsyn, gestoeld op leugens en terreur, het was een krakkemikkig systeem, onverenigbaar met de menselijke natuur. Het verwoestte morele waarden, tradities, solidariteit en zelfvertrouwen. Waarom moeten mijn landgenoten nog altijd luisteren naar het verhaal van Moskou dat er helemaal geen bezetting van de Baltische landen is geweest, dat de Baltische landen niet werden bezet als gevolg van het Hitler- of Molotov-Ribbentroppact, dat dit de socialistische keuze was van de Baltische landen in de zomer van 1940? Waarom moet ik en waarom moeten mijn landgenoten nog steeds luisteren naar het verhaal van de 'bevrijding' van deze gedeporteerden, die de meest geschoolde en beste mensen waren van de Baltische Staten? Daarom roep ik de Europese Commissie op om deugdelijk onderzoek naar de misdaden van het communistische regime op alle mogelijke manieren te stimuleren, zoals de ministers van Justitie van diverse staten – waaronder alle Baltische Staten – hebben gevraagd, en deze nog onvoltooide taak van het evalueren van de misdaden van alle totalitaire regimes te voltooien. Dank u.</p>
    </intervention>
    <intervention id="1-030-000" speaker_id="96981" name="Franz Obermayr" is_mep="True" mode="spoken">
      <p sl="de">Mijnheer de Voorzitter, in het niet-aanvalsverdrag tussen Duitsland en de Sovjet-Unie legden Hitler en Stalin hun belangensferen in Midden-Europa vast, en met name voor de Baltische Staten waren de gevolgen rampzalig. Net als in Wit-Rusland planden de Sovjets al gauw de deportatie van de leidende klassen in de Baltische landen, en in de nacht van 13 op 14 juni vonden de eerste massadeportaties plaats. Zonder voorafgaande waarschuwing en zonder aanklacht werden mensen uit hun huizen gesleurd.</p>
      <p sl="de">In 2002 verklaarde het Estse parlement de deportaties tot een misdaad tegen de menselijkheid. In Estland is 14 juni een nationale gedenkdag. De dag staat in het teken van herdenken en rouw, maar is ook een blijk van de waarde die men hecht aan het huidige democratische en onafhankelijke Estland. In Europa en in de wereld vestigt 14 juni de aandacht op het vaak vergeten leed van kleine staten en volken met name in de voormalige Sovjet-Unie.</p>
    </intervention>
    <intervention id="1-031-000" speaker_id="28269" name="De Voorzitter" is_mep="True" mode="spoken">
      <p sl="nl">Het debat is gesloten.</p>
    </intervention>
  </section>
  <section id="creitem16" title="16. Europese economische milieurekeningen (debat)">
    <intervention id="1-033-000" speaker_id="28269" name="De Voorzitter" is_mep="True" mode="spoken">
      <p sl="nl">Aan de orde is het verslag over het voorstel voor een verordening van het Europees Parlement en de Raad over Europese milieueconomische rekeningen [2010/0073(COD) ] – Commissie milieubeheer, volksgezondheid en voedselveiligheid. Rapporteur: Jo Leinen (A7-0330/2010).</p>
    </intervention>
    <intervention id="1-034-000" speaker_id="4262" name="Jo Leinen" is_mep="True" mode="spoken" role="rapporteur">
      <p sl="de">Mijnheer de Voorzitter, mijnheer de commissaris, dames en heren, vandaag debatteren wij over een Europese wet – en morgen nemen wij deze aan – die op het eerste gezicht enigszins onopvallend lijkt; maar met deze wet over milieueconomische rekeningen slaan wij waarschijnlijk een nieuw hoofdstuk open in het meten van vooruitgang en welvaart.</p>
      <p sl="de">Wij weten sinds lang dat het bruto nationaal product niet voldoende is. De zuiver kwantitatieve benadering van economische activiteiten zegt niets over de milieubalans en ook niets over de sociale balans, en daarom is het de allerhoogste tijd om elk jaar te meten of wij het met onze maatregelen en inspanningen goed of slecht doen.</p>
      <p sl="de">Wij hebben maandelijkse statistieken van onze arbeidsmarktcijfers, wij hebben jaarlijkse statistieken van onze economische cijfers. Hier weten wij alles van. De gegevens over milieueffecten zijn echter niet compleet en vormen een lappendeken. Deze wet over milieueconomische rekeningen moet ons in de 27 lidstaten helpen nauwkeurige balansen op te stellen en vast te stellen of wij vooruitgang boeken of, wat vaak het geval is, dat er van achteruitgang sprake is.</p>
      <p sl="de">Het Parlement eiste al in 2002 dat betrouwbare informatie zou worden verzameld over de toestand van het milieu, over de belangrijkste tendensen, invloeden en oorzaken die bij de verandering van het milieu waar te nemen zijn en dat het publiek daarover wordt geïnformeerd. Wij willen een wetenschappelijk onderbouwd concept voor het meten van het gebruik van natuurlijke hulpbronnen zodat adequate politieke beslissingen kunnen worden genomen.</p>
      <p sl="de">Wij zijn blij dat de Commissie in april 2010 dit wetgevingsinitiatief heeft genomen, maar volgens ons was zij daarbij veel te aarzelend. Alle fracties in het Parlement wilden dat het sneller ging omdat de Organisatie voor Economische Samenwerking en Ontwikkeling (OESO) en de Verenigde Naties al 15 jaar over deze dingen praten. Dit duurt veel te lang. Wij hebben daarom in de onderhandelingen met de Raad ook aanzienlijke vorderingen gemaakt.</p>
      <p sl="de">De situatie in de Raad was heel moeilijk omdat enkele landen geen milieubalansen opstellen en wij om te beginnen in alle 27 lidstaten een basis moeten leggen. De Commissie stelde voor om drie modulen op te nemen: luchtemissies – dan weten wij precies welke gassen in de lucht worden uitgestoten. Verder de financiële kosten die uit milieubelastingen en milieuheffingen voortvloeien. En ten derde jaarlijkse nationale materiaalstromen, de input en output, maar alleen kwantitatief gemeten. Dat is misschien wel een begin, maar het is een te makkelijk begin, en het Parlement heeft geëist dat wij ook waterbalansen, energiebalansen en afvalbalansen opstellen en dat wij op de hoogte zijn van de toestand van onze bossen. Dit zijn de modulen die wij in de zeer nabije toekomst heel graag willen zien.</p>
      <p sl="de">Er heerste verschil van mening over de vraag of het ook mogelijk is om over het mariene milieu, dus over de toestand van de visbestanden, statistieken bij te houden. Op dit punt moet onze methodiek waarschijnlijk nog worden verbeterd. Kortom, wij hebben hier verbeteringen tot stand gebracht. De Commissie moet over twee jaar – uiterlijk in 2013 – met een verslag komen en indien mogelijk ook een voorstel doen voor een herziening van deze richtlijn. Ik hoop dat er aan het einde van dit decennium naast een bruto nationaal product ook een eco-nationaal product is. Dat is ons doel.</p>
    </intervention>
    <intervention id="1-035-000" speaker_id="photo_generic" name="Olli Rehn" is_mep="True" mode="spoken">
      <p sl="en">lid van de Commissie. – Mijnheer de Voorzitter, zoals de rapporteur, Jo Leinen, al zei, beoogt het Commissievoorstel inderdaad een gemeenschappelijk rechtskader vast te stellen voor de verzameling, samenstelling, overdracht en evaluatie van Europese milieueconomische rekeningen om een evenwichtiger besluitvorming te vergemakkelijken, met duurzame ontwikkeling als doel.</p>
      <p sl="en">Met de presentatie van dit voorstel heeft de Commissie haar eerste etappe op de routekaart 'Over het bbp en verder' volbracht. In een tijd waarin wij in Europa streven naar een duurzame economie waarin hulpbronnen efficiënt worden gebruikt, zullen deze gegevens ons in staat stellen milieufactoren te koppelen aan economische factoren, waardoor we een breder beleid kunnen uitstippelen dat op betere informatie is gebaseerd.</p>
      <p sl="en">Na een zeer productieve samenwerking tussen de drie instellingen hebben we mijns inziens ons gemeenschappelijke doel bereikt, namelijk de vaststelling van deze kaderverordening inzake Europese milieueconomische rekeningen met haar eerste reeks van drie modulen, die betrekking hebben op luchtemissierekeningen, milieubelastingen of -heffingen en materiaalstroomrekeningen.</p>
      <p sl="en">In de huidige situatie worden deze gegevens op vrijwillige basis verzameld door de meerderheid van de lidstaten. Het vergaren van de relevante gegevens zal dan ook voor het grootste deel geen extra belasting vormen voor de respondenten, aangezien de betreffende lidstaten de gegevens zouden moeten kunnen samenstellen door de bestaande gegevensbronnen te gebruiken. Met deze verordening hebben we een belangrijke basis gelegd voor statistische informatie over de wisselwerking tussen de economie en het milieu, en we hopen deze basis in de toekomst uit te breiden met weer nieuwe modulen, zoals aangegeven in het verslag en de ontwerpresolutie.</p>
      <p sl="en">De verschillende andere mogelijke modulen – waaronder bijvoorbeeld werkhout en vis, evenals niet gebruikte extractie – bevinden zich wat hun methodologische ontwikkeling betreft in verschillende fasen. Om die reden is gekozen voor een modulaire structuur voor de verordening, zodat in de toekomst eventuele nieuwe modulen als addenda kunnen worden toegevoegd aan de kerntekst.</p>
      <p sl="en">Zoals afgesproken zal de Commissie om de drie jaar verslag uitbrengen aan het Parlement en de Raad over de ontwikkeling van nieuwe modulen en waar nodig kan zij tevens nieuwe wetgevingsvoorstellen ter tafel leggen voor de nieuwe modulen.</p>
      <p sl="en">Tot besluit wil ik graag mijn dank betuigen aan de rapporteur, Jo Leinen, de schaduwrapporteur, de heer Martin, en alle leden van de Commissie milieubeheer en van de Commissie economische en monetaire zaken voor hun constructieve benadering en hun uiterst waardevolle bijdragen.</p>
    </intervention>
    <intervention id="1-036-000" speaker_id="4238" name="Hans-Peter Martin" is_mep="True" mode="spoken">
      <p sl="de">rapporteur voor advies van de Commissie economische en monetaire zaken . − Mijnheer de Voorzitter, als Jo Leinen en ik tot politieke standpunten van het vorige millennium terugkeren zijn we het meestal eens. Zo is het ook bij dit verslag. Dit is iets goeds, iets verstandigs en iets belangrijks. Want statistieken kunnen sexy zijn, juist in een tijd waarin de Europese Unie een groot geloofwaardigheidsprobleem bij de burgers heeft. Ik zou zeggen grotendeels ten onrechte als men naar de belangrijke zaken kijkt en niet naar de kwesties waarover Jo Leinen en ik het oneens zijn.</p>
      <p sl="de">Ik vind het zeer goed om hier te kunnen staan, niet alleen als onafhankelijk afgevaardigde, maar ook als iemand die voor de Commissie economische en monetaire zaken met dit advies – het was geen schaduwrapport, maar een aanvullend advies, dat zelfs omvangrijker is dan dat van de leidende commissie, de Commissie milieubeheer, volksgezondheid en voedselveiligheid – bij een stemuitslag van 37 voor en 0 tegen dit standpunt kan innemen waaraan wij hebben vastgehouden. Dat betekent in concreto dat wij – zoals ik dat noem – willen komen tot een Europese duurzaamheidsstatistiek, mooi afgekort als EDS. Dat zou iets opleveren. Juist bij jonge mensen, juist bij diegenen die weten dat wij in de toekomst nieuwe afspraken over gemeenschappelijke doelen nodig hebben om Europa in deze meedogenloze competitie met de Verenigde Staten, China en vele andere machten ook vanuit de achtergrond op een vooraanstaande plaats te kunnen brengen.</p>
      <p sl="de">Dat betekent natuurlijk ook – zoals Jo Leinen al heeft uiteengezet – dat wij dringend nieuwe modulen nodig hebben. In dit opzicht kunnen we teruggaan naar de jaren zeventig, tachtig, toen is alles al uitgewerkt. Het zou mooi zijn als de Commissie op dit punt wat meer opschoot. Ik vind het heel goed dat er bij Eurostat beweging is gekomen in het verzamelen van gegevens, ook al gebeurde dat onder moeilijke omstandigheden wegens Griekenland. Wij zijn met 37 stemmen voor en 0 tegen van mening dat de Commissie voor een EDS, voor dit stelsel van Europese duurzaamheidsstatistieken, op dit gebied duidelijk meer geld nodig heeft. Dat kan echter ook worden gehaald uit een herverdeling van middelen: maak eindelijk gebruik van het uitbreidingsdividend, zet de ambtenaren die het zo druk hadden met de uitbreidingsfasen bij de grote landen daar in waar wij hen zo dringend nodig hebben, waar zij kunnen bijdragen aan het functioneren van een Europees project.</p>
    </intervention>
    <intervention id="1-037-000" speaker_id="1930" name="Horst Schnellhardt" is_mep="True" mode="spoken">
      <p sl="de">namens de PPE-Fractie . – Mijnheer de Voorzitter, dames en heren, toen ik het eerste voorstel van de Commissie las, was ik bijzonder sceptisch over de wijze waarop zij dit vraagstuk heeft behandeld. Hetgeen de rapporteur en de schaduwrapporteur, mijn voorgangster, mevrouw Joly, nu hebben gepresenteerd is iets wat wij kunnen accepteren en steunen.</p>
      <p sl="de">In de meeste landen worden milieueconomische gegevens – of zij nu al dan niet betrekking hebben op deze drie modulen – reeds op vrijwillige basis verzameld. Wij hebben een duidelijk overzicht nodig van de resultaten die in de afzonderlijke lidstaten zijn behaald ten aanzien van luchtemissies, milieubelastingen en materiaalstromen. Dat is van groot belang. Daardoor kunnen wij beter inzicht krijgen in het verband tussen milieu en economie. Bovendien kunnen wij beoordelen hoe duurzame economische ontwikkeling in Europa plaatsvindt en hoe wij ons milieubeleid kunnen verfijnen. Dat is een uitermate belangrijk punt dat we in dit verband moeten meenemen.</p>
      <p sl="de">Ik wil echter een voorzichtige waarschuwing uitspreken: in onze fraaie toespraken spreken wij altijd over vermindering van de bureaucratie. Ik wil er bij de Commissie op aandringen om geen nieuwe bureaucratie te creëren op dit gebied. Dat zou een verkeerde benadering zijn. Ik zou de Commissie derhalve willen vragen of zij voornemens is nieuwe posten binnen de Commissie te creëren voor het verzamelen van de gegevens of dat zij dit met het huidige personeel redt, want het is mijns inziens zeer belangrijk dat het verzamelen van deze gegevens niet leidt tot extra belastingen. Pas als we in 2013 over het eerste uitvoeringsverslag beschikken, kunnen wij besluiten welke andere modulen er nog bij moeten komen, want wij moeten zien hoe dit nieuwe systeem zich ontwikkeld heeft en welke gevolgen het voor de wetgeving heeft.</p>
      <p sl="de">Ik was buitengewoon ontsteld toen ik merkte dat dit vandaag niet zou worden behandeld hier in het Parlement. Dat zou een enorme fout zijn geweest, aangezien dit, zoals de rapporteur reeds opmerkte, het begin van iets geheel nieuws is.</p>
    </intervention>
    <intervention id="1-038-000" speaker_id="96672" name="Marita Ulvskog" is_mep="True" mode="spoken">
      <p sl="sv">namens de S&amp;D-Fractie . – Mijnheer de Voorzitter, ik ben het met de vorige sprekers eens. Het is ontzettend belangrijk dat we een klimaat- en milieubeleid hebben dat op feiten is gestoeld. We moeten toegang hebben tot duidelijkere en betrouwbaardere indicatoren op dit gebied. Het milieubeleid is aan dezelfde voorwaarden onderworpen als het economisch, herverdelings-, ontwikkelings- en industriebeleid. We kunnen geen verstandige besluiten nemen en de noodzakelijke veranderingen en aanpassingen in de samenleving niet tot stand brengen als we geen toegang hebben tot de feiten.</p>
      <p sl="sv">Nu hebben we de mogelijkheid om over deze feiten te beschikken. Dat is ontzettend belangrijk. Op dit specifieke gebied is het bbp geen al te beste maatstaf, omdat het te beperkt is. Nu hebben we de mogelijkheid om met een breder perspectief te werken. Er schuilt ook aanzienlijke waarde in coördinatie van milieustatistieken op Europees niveau. Daardoor zou het gemakkelijker worden om de effecten van het milieubeleid in de verschillende lidstaten te vergelijken en op die manier krijgen we een beter beeld van welke beleidsmaatregelen feitelijk werken en welke niet, en welke misschien zelfs contraproductief zijn.</p>
      <p sl="sv">Als we tijdens deze zitting dit besluit eenmaal hebben genomen, hoop ik dat we zullen kunnen verzekeren dat het een belangrijk onderdeel wordt van de basis voor de besluiten die het Parlement en de lidstaten in de toekomst zullen nemen. Ik hoop dat hoge prioriteit wordt verleend aan deze methode voor het bepalen van de kwaliteit en dat er voldoende middelen voor worden geoormerkt om deze methode naar behoren te kunnen laten werken, zodat het niet slechts een idee is dat alleen op papier werkt.</p>
    </intervention>
    <intervention id="1-039-000" speaker_id="96940" name="Gerben-Jan Gerbrandy" is_mep="True" mode="spoken">
      <p sl="nl">namens de ALDE-Fractie . – Voorzitter, ik dank de rapporteur, de heer Leinen, voor zijn verslag. Na vele jaren duwen en trekken lijken we eindelijk die stap te maken naar duurzame nationale rekeningen en dat is hoog nodig, want – laten we heel eerlijk zijn – het economisch systeem dat wij momenteel hebben, werkt simpelweg niet. Het aantasten van milieu en natuur kan nog altijd vrijwel kosteloos. Dus het systeem klopt niet. Die kosten die niemand betaalt, die worden op de maatschappij afgewenteld. Waarom is duurzame energie duurder dan conventionele energie? Omdat de maatschappelijke kosten van het verstoken van kolen en gas en olie niet door iemand betaald worden.</p>
      <p sl="nl">Dit lijkt een heel technisch rapport maar uiteindelijk gaat het om echt belangrijke dingen. Meten is weten, zeggen wij in het Nederlands en daar gaat het hier om. Deze European environmental economic accounts zijn noodzakelijk voor de omslag naar een echt duurzame economie. Ik roep echter zowel de Europese Commissie als de lidstaten op om met de gegevens die dit oplevert ook daadwerkelijk iets te doen. Meten is weten, dat is van groot belang, maar het gebruiken van de kennis die we daarmee opdoen is nog veel belangrijker en dat is wel de essentiële volgende stap. Ik hoop van harte dat dat bijvoorbeeld zal leiden tot het afbouwen van de honderden miljarden aan subsidies die een schadelijk effect hebben voor de natuur en het milieu die we in de wereld nog steeds hebben.</p>
      <p sl="nl">Laat ik nogmaals de commissie en onze rapporteur hartelijk danken. Dit is echter pas het begin. En laten we hierna ook echt de stappen ondernemen die de kennis die dit oplevert, ons mogelijk maakt.</p>
    </intervention>
    <intervention id="1-040-000" speaker_id="96909" name="Michail Tremopoulos" is_mep="True" mode="spoken">
      <p sl="el">namens de Verts/ALE-Fractie . – Mijnheer de Voorzitter, het behoeft geen betoog – en dat kunnen wij opmaken uit wat wij tot nu toe hebben gehoord en uit het verslag – dat een juiste beoordeling van het Europese milieubeleid nodig is, gebaseerd op betrouwbare gegevens. Het verzamelen van zulke gegevens moet daarom verplicht en geharmoniseerd zijn.</p>
      <p sl="el">De conventionele nationale rekeningen zijn echter voornamelijk gericht op markttransacties en op indicatoren die weliswaar belangrijke factoren voor het scheppen van welvaart weergeven, maar welvaart zelf niet meten. Er bestaan echter nieuwe tekorten aan natuurlijke hulpbronnen. We hebben andere impulsen nodig voor productie, maar ook voor kwaliteit. Er is een toeslag op natuurlijke ontvangers. Als er geen rekeningen komen voor de particuliere en sociale kosten van het gebruik van natuurlijke hulpbronnen en de aantasting van het milieu, kan er van de conventionele rekeningen een verkeerde boodschap van vooruitgang uitgaan naar de beleidsmakers waardoor de samenleving in de richting van niet-duurzame ontwikkeling kan worden gestuurd.</p>
      <p sl="el">De introductie van milieueconomische rekeningen is van fundamentele betekenis, maar deze kunnen niet in de plaats komen van indicatoren die een alternatief voor het bbp vormen en die de verschillende ecologische en sociale dimensies bestrijken. De Commissie zal met voorstellen moeten komen voor het begin van het nieuwe meerjarig financieel kader, zodat een beperkt pakket van samengestelde indicatoren kan worden ingevoerd en gebruikt als aanvulling op het bbp bij het opstellen van beleid. Dit zal een monetaire indicator moeten omvatten, zoals aangepaste netto-uitbetalingen, en een fysieke indicator, zoals een ecologische voetafdruk of een koolstofvoetafdruk voor de ecologische dimensie, evenals sociale indicatoren die de sociale dimensie omvatten, zoals een beoordeling van de ongelijkheid (bijvoorbeeld de Gini-coëfficiënt) en een indicator voor sociale integratie en menselijk welzijn, zoals de Human Poverty Index.</p>
      <p sl="el">Het oorspronkelijke voorstel van een EU-verordening voorziet uitsluitend in het verzamelen en samenvoegen van gegevens op het gebied van luchtemissies, milieubelastingen naar economische activiteiten, alsmede materiaalstroomrekeningen voor de gehele economie. Er is een reeks voorstellen en amendementen ingediend en ik geloof dat wij hierdoor een geïntegreerd verslag kunnen aannemen en vooruitgang kunnen boeken op het vlak van milieubeleid.</p>
    </intervention>
    <intervention id="1-041-000" speaker_id="96805" name="Paul Nuttall" is_mep="True" mode="spoken">
      <p sl="en">namens de EFD-Fractie. – Mijnheer de Voorzitter, een verordening over de Europese milieueconomische rekeningen klinkt erg saai, maar in mijn ervaring is saaie EU-wetgeving juist het gevaarlijkst, omdat u denkt dat de belastingbetaler en de media niet de moeite zullen nemen om te lezen wat erin staat.</p>
      <p sl="en">Laten we er geen doekjes om winden. Het gaat hier om – en ik citeer – "luchtemissies en milieubelastingen", precies zoals de vorige spreker zei. De sovjetisering van de EU zet zich dus voort. De mannen met klemborden en de statistische spionnen van Eurostat willen meer gegevens en – laten we eerlijk zijn – u wilt deze gegevens om belasting op te leggen en controle uit te oefenen, wat verklaart waarom u hunkert naar steeds meer statistieken.</p>
      <p sl="en">Het ergst van alles is dat dit een verordening is en geen richtlijn. Verordeningen zijn veel erger dan richtlijnen, omdat ze rechtstreeks worden omgezet in Britse wetgeving, buiten het Britse parlement om. Dit is uitermate gevaarlijk en, mijn vrienden, dit is hoe de democratie ten onder gaat.</p>
      <a text="(Spreker verklaart zich bereid een &quot;blauwe kaart&quot;-vraag krachtens artikel 149, lid 8 van het Reglement te beantwoorden)"/>
    </intervention>
    <intervention id="1-042-000" speaker_id="4238" name="Hans-Peter Martin" is_mep="True" mode="spoken">
      <p sl="de">Wij zijn gekozen als leden van het Europees Parlement. Als u elkaar uitsluitend als Britse afgevaardigden beschouwt, kunt u mijn vraag wellicht enkel vanuit Brits oogpunt beantwoorden. Ten aanzien van de statistieken heeft u gesproken over sovjetisering. Kijkt u daar daadwerkelijk zo tegenaan? Bent u er geen voorstander van dat concrete cijfers over levensomstandigheden, inflatie – zelfs als dit betrekking heeft op de controle van banken – aan de hand van statistieken kunnen worden geleverd en dat ook de burgers en beleidsmakers toegang tot dergelijke informatie hebben, zodat er verstandige besluiten genomen kunnen worden? Of valt dat alles wat u betreft eveneens onder het begrip sovjetisering in Groot-Brittannië?</p>
    </intervention>
    <intervention id="1-043-000" speaker_id="96805" name="Paul Nuttall" is_mep="True" mode="spoken">
      <p sl="en">Mijnheer de Voorzitter, in de eerste plaats: het punt is dat deze instelling graag vanuit een centrale positie controle uitoefent. Een ander punt is dat geen van de commissarissen in feite door de burgers is gekozen. Democratie is van belang voor heel Europa, dus ja, ik ben inderdaad van mening dat wij getuige zijn van een vorm van sovjetisering van Europa. Het punt is dat deze besluiten genomen zouden moeten worden op lidstaatniveau. Het feit dat verordeningen kunnen worden ingevoerd buiten mijn eigen parlement om, buiten de mensen om die door het Britse volk zijn gekozen, is een regelrechte schande en ja, dat is de sovjetisering van Europa.</p>
    </intervention>
    <intervention id="1-044-000" speaker_id="28252" name="Richard Seeber" is_mep="True" mode="spoken">
      <p sl="de">Mijnheer de Voorzitter, de heer Nuttall beklaagt zich over iets wat Groot-Brittannië net als andere lidstaten reeds sinds 2006 doet. Dit proces, dat wij morgen op parlementair niveau zullen afsluiten – de heer Leinen heeft in dit verband uitstekend werk verricht – giet iets in een wetsvorm wat reeds geruime tijd praktijk is. Waarom hebben wij deze gegevens nodig? Dat heeft niets te maken met sovjetisering. Gegevens zijn slechts zo goed als hun vergelijkbaarheid en deze vergelijkbaarheid is de centrale factor.</p>
      <p sl="de">Dat is de reden waarom wij deze Europese nationale rekeningen hebben en waarom wij dit systeem wereldwijd sinds de jaren dertig van de vorige eeuw gebruiken – ook in Groot-Brittannië. Het systeem is zo goed, omdat het berust op uniforme normen en wij zodoende de welvaart van afzonderlijke lidstaten en hun economische en sociale succes kunnen vergelijken. Meestal wordt de dollar gebruikt als vergelijkingsmunt. Nu krijgen we een enorme kans om de euro op te waarderen tot een vergelijkingsmunt. Dat is mijns inziens een tweede aspect.</p>
      <p sl="de">Wij weten echter ook dat deze nationale rekeningen vele tekortkomingen vertonen. Denk maar aan Fukushima. Fukushima zal nu een positief effect hebben op het Japanse bruto binnenlands product, omdat hier vele investeringen worden gedaan. Dat zijn stroomrekeningen en geen voorraadrekeningen. Deze factoren moeten worden gecompenseerd en om die reden heeft de Commissie dan ook haar 'bbp en verder'-voorstel ingediend.</p>
      <p sl="de">Deze duurzaamheidsrekeningen die we vandaag en morgen zullen aannemen, zijn de eerste stap. Waarom? Als wij bijvoorbeeld in energie-efficiëntie zouden investeren en minder energie verbruiken, dan zou dat een negatief effect op het bruto binnenlands product hebben. Daar kan zelfs iemand als de heer Nuttall niet tegen zijn.</p>
      <p sl="de">Dit heeft niet zo veel met grote beleidsmaatregelen te maken; het gaat er eenvoudigweg om dat wij ons beleid controleerbaar willen maken: welke belastingen worden er op dit gebied geheven, hoeveel materiaal verbruiken we. Wij willen met andere woorden het wetgevingsproces verbeteren en als u niet bij de Unie zou horen, zou u hetzelfde systeem moeten gebruiken, anders zouden uw gegevens niets waard zijn. Om die reden zou ik zeggen dat dit een eerste positieve stap is. Mijn dank gaat uit naar de Commissie en de rapporteur.</p>
    </intervention>
    <intervention id="1-045-000" speaker_id="97009" name="Kriton Arsenis" is_mep="True" mode="spoken">
      <p sl="el">Mijnheer de Voorzitter, mijnheer de commissaris, ik wil Jo Leinen feliciteren met zijn uitstekende verslag. Wij moeten inderdaad gebruik gaan maken van milieueconomische rekeningen. Wij kunnen niet langer economie en milieu gescheiden zien. De dubbele crisis die ons treft – ecologisch en economisch – ontneemt ons elke speelruimte. De waanzin van het verleden moet stoppen.</p>
      <p sl="el">De heer Seeber noemde als voorbeeld Fukushima. Een ander, eenvoudiger, alledaags voorbeeld zijn de bosbranden. Een bosbrand die een bos vernietigt en de biodiversiteit en ecosysteemdiensten die het bos biedt, dat wil zeggen, schoon water, schone lucht, het kader voor de voedselkringloop, die de culturele erfenis van een plaats verwoest, die de landbouwproductie vernietigt, wordt positief gemeten in het bbp omdat er investeringen zullen worden gedaan voor herstel. En toch zal dit land, deze regio, deze streek voor vele jaren schade hebben opgelopen. Op de lange termijn zal er meer gebrek zijn dan in het begin.</p>
      <p sl="el">De milieueconomische rekeningen waarover wij vandaag debatteren zijn niet volmaakt. Zij vormen echter een belangrijke stap in de goede richting. Een stap in de richting van een beter beleid gebaseerd op een vollediger, objectiever beeld van de werkelijkheid. Het is een stap die ons toestaat om consistent te zijn in ons beleid, die ons toestaat internationale verbintenissen tot stand te brengen, maar ook om de Europese economie groener te maken.</p>
    </intervention>
    <intervention id="1-046-000" speaker_id="96685" name="Riikka Manner" is_mep="True" mode="spoken">
      <p sl="fi">Mijnheer de voorzitter, mijnheer de commissaris, allereerst wil ik de heer Leinen complimenteren met het uitstekende en belangrijke werk dat hij voor dit verslag heeft gedaan. Deze verordening over Europese milieueconomische rekeningen is heel belangrijk, zoals hier al menigmaal is gezegd, omdat ze eindelijk een wettelijk kader creëert voor een systeem van rekeningen dat milieu- en economische statistieken integreert en van cruciaal belang is voor het milieubeleid en in algemenere zin het sociaal beleid.</p>
      <p sl="fi">Wat het toepassingsgebied betreft, is het zeer belangrijk dat de focus in de eerste fase vooral wordt gericht op luchtemissies, materiaalstromen en milieubelastingen. Daar zijn goede redenen voor. Bovendien is het, gezien de capaciteiten van de lidstaten, zeer realistisch om een systeem van rekeningen op dit gebied op te zetten. Natuurlijk moeten we beseffen dat we ons in de verschillende lidstaten op verschillende niveaus bevinden met betrekking tot statistische systemen en het is belangrijk dat dit geen extra bureaucratie creëert, zoals de commissaris al zei.</p>
      <p sl="fi">Wat nieuwe modulen betreft is het belangrijk dat daarin grote nadruk wordt gelegd op thema's die de tenuitvoerlegging van de Europa 2020-strategie ondersteunen.</p>
    </intervention>
    <intervention id="1-047-000" speaker_id="97196" name="Oreste Rossi" is_mep="True" mode="spoken">
      <p sl="it">Mijnheer de Voorzitter, deze verordening maakt deel uit van de reeks maatregelen om algemene indicatoren te ontwikkelen ter integratie van het bbp. Deze Europese milieueconomische rekeningen zouden een bijdrage moeten leveren aan de evaluatie van het beleid op basis van data betreffende de wisselwerking tussen ecologische en economische factoren. Het Commissievoorstel is aanvaardbaar, ofschoon er met het oog op de controle van het daadwerkelijke milieubeleid van de lidstaten nieuwe, ingewikkelde bureaucratische procedures in het leven worden geroepen. Dat is de reden waarom wij ons bij de stemming zullen onthouden.</p>
      <p sl="it">Wij zijn tegen het verslag daar de rapporteur extra modulen wil invoeren voor de boekhouding. De overeenstemming met de Raad in eerste lezing is immers gebaseerd op de voorwaarde dat de nieuwe modulen die de rapporteur voorstelt getoetst worden tijdens de herzieningsprocedure. In het voorkomende geval kan dan de kwaliteit van de gegevens gewijzigd of verbeterd worden, evenals de methoden voor het verzamelen van die data.</p>
      <p sl="it">Wij zijn van mening dat al deze modulen een nieuwe en dure bureaucratische last vormen die wordt afgewenteld op de lidstaten.</p>
    </intervention>
    <intervention id="1-048-000" speaker_id="96862" name="Sophie Auconie" is_mep="True" mode="spoken">
      <p sl="fr">Mijnheer de Voorzitter, commissaris, dames en heren, zoals ik het zie gaat politiek over het vinden van de best mogelijke oplossingen voor de problemen die zich voordoen. Hoe kunnen we dat echter bereiken als we niet precies weten welke problemen er spelen en welke oplossingen er voorhanden zijn? Dit is een fundamentele kwestie die verder gaat dan alleen het milieubeleid.</p>
      <p sl="fr">Het is daarom noodzakelijk dat de politieke beleidsmakers beschikken over betrouwbare en zo volledig mogelijk gegevens over de wereld waarin wij leven en de stand van zaken met betrekking tot het milieu. Tot die conclusie is de Europese Raad gekomen in juni 2006, toen hij de Europese Unie en haar lidstaten opriep om de nationale rekeningen uit te breiden tot de kernaspecten van duurzame ontwikkeling. Ik verwelkom dit initiatief en het voorstel van de Europese Commissie, omdat het zal helpen onze kennis van luchtemissies, milieubelastingen en materiaalstromen binnen de economie uit te breiden.</p>
      <p sl="fr">Dit voorstel zal morgen tijdens de stemming echter wel geamendeerd moeten worden om ervoor te zorgen dat de verzamelde gegevens betrouwbaar zijn en bijdragen aan het debat, en ook en vooral om ervoor te zorgen dat alle lidstaten betrokken worden bij dit initiatief. Want hoe kunnen we een Europees beleid uitstippelen als we niet over gegevens over de situatie in alle lidstaten beschikken?</p>
      <p sl="fr">Tot slot wil ik mijn steun uitspreken aan twee krachtige ideeën die worden bepleit door de Fractie van de Europese Volkspartij (Christen-Democraten): de bevoegdheid die aan de Europese Commissie wordt verleend om gedelegeerde handelingen vast te stellen moet om de vijf jaar opnieuw worden bezien, en er moet een herzieningsclausule komen – het tweede krachtige idee in deze verordening. Over een paar jaar zullen we nieuwe gegevens nodig hebben, maar alles op zijn tijd. Deze ontwerpverordening is een grote stap in de goede richting: laten we de ingeslagen weg vervolgen.</p>
    </intervention>
    <intervention id="1-049-000" speaker_id="97014" name="Karin Kadenbach" is_mep="True" mode="spoken">
      <p sl="de">Mijnheer de Voorzitter, commissaris, dames en heren, ik wil de heer Leinen eveneens van harte danken voor een verordening die er al lang had moeten zijn. Voordat wij in het Europees Parlement gekozen werden, gingen velen van ons er gewoon van uit dat de besluiten die dit Parlement neemt, deze besluiten die de toekomst bepalen, inderdaad gebaseerd zijn op deze gegevens, en wij hebben met enige onthutsing geconstateerd dat deze statistieken en gegevens weliswaar in de meeste landen beschikbaar zijn, maar dat deze in werkelijkheid nog niet in een gemeenschappelijk raamwerk zijn samengevoegd en dat heeft ertoe geleid dat ze in de ogen van het publiek niet bepaald geloofwaardig zijn.</p>
      <p sl="de">De media geven ons altijd de indruk dat economie en milieu lijnrecht tegenover elkaar staan. Deze gegevens zouden ons helpen om de afweging te maken of iets gunstig is voor het milieu, of iets gunstig is voor het milieu en tegelijkertijd ook voor de economie, of iets gunstig is voor de economie en tegelijkertijd ook voor het milieu en daarmee ook voor ons sociale milieu. Dat is de belangrijkste taak die wij ons als politici moeten opleggen. Wij willen kwaliteit van leven creëren en verbeteren, niet alleen op het werk, maar ook in ons milieu.</p>
      <p sl="de">Ik kan mij alleen maar aansluiten bij de wens die de heer Leinen heeft uitgesproken toen hij vandaag opmerkte dat wij ons aan het einde van dit decennium afgewend moeten hebben van het bruto binnenlands product en op een groen binnenlands product moeten zijn overgestapt. Daarmee zullen wij het eerste cruciale besluit hebben genomen. Ik ben er zonder meer van overtuigd dat wij erin zullen slagen om de geloofwaardigheid van Europa en van vraagstukken met betrekking tot het milieu en de economie te versterken op basis van deze milieueconomische rekeningen.</p>
      <p sl="de">Hartelijk dank. Gaat u door met dit goede werk.</p>
    </intervention>
    <intervention id="1-050-000" speaker_id="1929" name="Christa Klaß" is_mep="True" mode="spoken">
      <p sl="de">Mijnheer de Voorzitter, mijnheer Rehn, dames en heren, goede statistieken, efficiënte gegevensverzameling en -beoordeling – dat is de basis waarop de toekomst gestalte moet worden gegeven. Het ligt derhalve voor de hand dat we de bestaande statistieken van de lidstaten moeten harmoniseren teneinde op basis van dezelfde gegevens de juiste besluiten te nemen voor de toekomst voor heel Europa. Dezelfde, vergelijkbare gegevens uit alle lidstaten, dat is het doel.</p>
      <p sl="de">Nu rijst de vraag wat wij uit deze gegevens kunnen halen. Welke verdere conclusies kunnen we trekken om Europa op evenwichtige wijze te ontwikkelen wat betreft zijn sociaal, economisch en milieubeleid? De Commissie wil voortaan ook kernaspecten van duurzame ontwikkeling in de nationale rekeningen opnemen. Ze stelt daartoe drie modulen voor om gegevens te verzamelen over economische activiteiten die luchtemissies veroorzaken, over milieugerelateerde belastinginkomsten en over de materiaalstromen. Daartoe behoren ook producten van plantaardige oorsprong, zoals graan, peulvruchten, groenten, fruit en hout.</p>
      <p sl="de">Ik vraag mij af hoe zinvol dergelijke berekeningen zijn – wat kunnen wij er daadwerkelijk uit opmaken? Ik ben niet zo optimistisch als de rapporteur en mijn collega's. Iets willen is één ding; het in de praktijk brengen is iets heel anders. Ik heb zo mijn twijfels over de efficiëntie van de bureaucratische rompslomp en ik zet vraagtekens bij de objectiviteit van het voornemen om milieueconomische rekeningen op te stellen, materiaalstromen te registreren en om afzonderlijke producten en zelfs planten te beoordelen op CO2 -emissies. Zowel de productie van zuurstof als de emissies van CO2 als gevolg van productie en transport moeten bijvoorbeeld bij planten in dergelijke berekeningen worden meegenomen.</p>
      <p sl="de">Ik ben blij met het feit dat in het compromis dat nu tot stand is gekomen, duidelijk wordt gesteld dat aanvullende rapportageverplichtingen pas na een flexibiliteitsbeoordeling mogen worden ingevoerd en dat de bevoegdheden van de lidstaten hierdoor niet mogen worden beïnvloed. Bovendien moeten deze programma's worden ontwikkeld zonder extra financiële lasten en bureaucratische rompslomp.</p>
    </intervention>
    <intervention id="1-051-000" speaker_id="23808" name="Csaba Sándor Tabajdi" is_mep="True" mode="spoken">
      <p sl="hu">Mijnheer de Voorzitter, mijn collega Jo Leinen heeft een voortreffelijk verslag opgesteld, dat vanuit het oogpunt van de nationale economie, milieubescherming, maatschappij, landbouw en andere aspecten belangrijk is. Als lid van het STOA-panel, een project dat een beter beheer van natuurlijke hulpbronnen beoogt, hecht ik groot belang aan de samenstelling van een betrouwbare statistische databank. Hoe kunnen we het gebruik van energie- en waterefficiëntie in de lidstaten van de Europese Unie meten als we geen betrouwbare statistische gegevens hebben? En als lid van de Commissie landbouw en plattelandsontwikkeling acht ik het in verband met de hervorming van het gemeenschappelijk landbouwbeleid zeer belangrijk om op zijn minst een duidelijk beeld te hebben van de reële maatschappelijke voordelen van door boeren geproduceerde collectieve milieugoederen. Zonder statistische gegevens kunnen we niet vaststellen in welke mate boeren met hun landbouwactiviteiten bijdragen aan de bescherming van de lucht, het cultuurlandschap, de landbouwgrond en het milieu, en hoe ze collectieve milieugoederen produceren waarvoor de markt en het gemeenschappelijk landbouwbeleid nog niet betalen. Daarom is het huidige statistische verslag vanuit het oogpunt van milieubescherming en landbouw uitermate progressief en vooruitziend.</p>
    </intervention>
    <intervention id="1-052-000" speaker_id="2278" name="Paul Rübig" is_mep="True" mode="spoken">
      <p sl="de">Mijnheer de Voorzitter, als het om statistieken gaat, wordt er altijd veel gediscussieerd en is er veel onenigheid. Ze mogen met name niet decodeerbaar zijn, omdat gegevensbescherming uiteraard ook zonder meer te rechtvaardigen is. Anderzijds hebben we transparantie en vergelijkbaarheid nodig. Dat is mijns inziens belangrijk. Daarom moeten we de gegevens op volledig geautomatiseerde wijze verzamelen aan de hand van willekeurige steekproeven, zodat ze dan vergeleken kunnen worden. Wij kennen bijvoorbeeld beeldvormende methoden die ook in dit verband een belangrijke rol zullen gaan spelen in de toekomst. Automatisering van het proces zal het voor ons in de toekomst bijgevolg eenvoudiger maken om politieke besluiten te nemen.</p>
    </intervention>
    <intervention id="1-053-000" speaker_id="97016" name="Angelika Werthmann" is_mep="True" mode="spoken">
      <p sl="de">Mijnheer de Voorzitter, Europese milieueconomische rekeningen zullen ons belangrijke gegevens verschaffen om milieuaspecten mee te nemen bij de meest uiteenlopende politieke besluiten en om zodoende bij een breed spectrum aan vraagstukken rekening te houden met deze aspecten. De verzamelde en geanalyseerde gegevens zullen van doorslaggevend belang zijn voor het nemen van doeltreffende maatregelen tegen de milieueffecten van economische activiteiten. Het bewustzijn dat duurzame beleidsmaatregelen vereist zijn om uitdagingen zoals de klimaatverandering, het verlies van biologische diversiteit, de toenemende milieuvervuiling en de dreigende uitputting van onze natuurlijke hulpbronnen het hoofd te kunnen bieden, vindt vandaag krachtige ondersteuning. Met betrouwbare gegevens en de daaruit resulterende prognoses ten aanzien van het gebruik van natuurlijke hulpbronnen kunnen we niet alleen de successen van een duurzaam economisch beleid duidelijk meten, ze bieden de lidstaten eveneens een uitermate belangrijke meerwaarde.</p>
    </intervention>
    <intervention id="1-054-000" speaker_id="96660" name="Niki Tzavela" is_mep="True" mode="spoken">
      <p sl="el">Mijnheer de Voorzitter, ook ik wil op mijn beurt de heer Leinen feliciteren met zijn uitstekende verslag. Ik geloof dat Europa nu een punt heeft bereikt waarop wij nog maar zelden een botsing zien tussen economische groei en milieubescherming. Integendeel, wij zijn een fase van wederzijdse beïnvloeding ingegaan. De burgers van Europa hebben nu een ecologisch bewustzijn.</p>
      <p sl="el">Dit verslag zal er nog meer toe bijdragen om een beter beeld te krijgen van wat er met het milieu gebeurt in Europa. Ik zou drie elementen willen benadrukken: ten eerste moeten wij exacte gegevens hebben over de toestand van het milieu in de lidstaten; ten tweede moet er een procedure bestaan om de gegevens elke vijf jaar te vernieuwen; en ten derde moeten de vorderingen van alle activiteiten die in de Europese Unie ten behoeve van het milieu worden ondernomen gemeenschappelijk worden gemeten.</p>
    </intervention>
    <intervention id="1-056-000" speaker_id="96981" name="Franz Obermayr" is_mep="True" mode="spoken">
      <p sl="de">Mevrouw de Voorzitter, als wij ons milieu voor toekomstige generaties willen behouden, moeten wij economische en milieuaspecten niet los van elkaar zien. Het is om die reden zinvol om milieufactoren op te nemen in nationale rekeningen, en de basis voor elke solide balans zijn adequate en betrouwbare gegevens.</p>
      <p sl="de">Als de EU echter al kerngegevens uit de lidstaten verlangt, moet zij gevoelige kwesties niet uit de weg gaan. Ik denk daarbij aan het nucleair beleid, aan genetische modificatie, aan een adequate aanduiding van de oorsprong van levensmiddelen en niet in de laatste plaats eveneens aan een onderzoek naar het recente EHEC-schandaal bij komkommers.</p>
      <p sl="de">Hier is de wisselwerking tussen economie en milieu duidelijk waarneembaar. Bovendien wordt duidelijk waar het zwaartepunt van de EU – helaas – ligt, namelijk bij grote ondernemingen en bij lobbyisten.</p>
    </intervention>
    <intervention id="1-057-000" speaker_id="photo_generic" name="Olli Rehn" is_mep="True" mode="spoken">
      <p sl="en">lid van de Commissie. – Mevrouw de Voorzitter, hartelijk dank voor dit uitermate essentiële en verantwoordelijke debat. Ik denk dat we het allemaal eens zijn over het belang van dit voorstel en van milieueconomische rekeningen. We zijn het er ook over eens dat we de volgende stappen moeten zetten om met gebruikmaking van de gegevens beleid uit te stippelen, om ons op koers te houden op weg naar een duurzamere economie.</p>
      <p sl="en">Ik wil graag ingaan op een aantal opmerkingen. Dit is de eerste verordening, met drie modulen. In termen van wetgeving is dit het begin. De tweede reeks modulen wordt nu voorbereid met het oog op een tweede, wijzigingsverordening die voor eind 2012 wordt voorzien. We zijn ook al bezig met het plannen van de derde reeks. Kortom, het werk is in uitvoering en zal worden voortgezet.</p>
      <p sl="en">Wat de administratieve rompslomp betreft: er wordt met deze verordening geen nieuwe last voor ondernemingen gecreëerd, omdat we gebruikmaken van bestaande administratieve en statistische gegevens. Het Verenigd Koninkrijk, en dit is ook het opmerken waard, loopt in feite voorop met milieurekeningen. Wat de statistieken betreft – en ik verwijs nu naar wat de heer Leinen, de heer David en vele anderen gezegd hebben – wil ik er bovendien de aandacht op vestigen dat we de afgelopen anderhalf jaar aanzienlijke vooruitgang geboekt hebben in het verbeteren van het Europese statistische systeem.</p>
      <p sl="en">Zo heeft de huidige Commissie op 10 februari 2010, de dag nadat u voor deze Commissie gestemd had, haar allereerste wetgevingsvoorstel gedaan, toen wij een verordening aannamen over auditbevoegdheden voor Eurostat. Dankzij deze verordening kan Eurostat de kwaliteit van statistieken aan de bron controleren en verifiëren, wat van groot belang is. We hebben hier in het geval van Griekenland al gebruik van gemaakt.</p>
      <p sl="en">Ten tweede wordt op dit moment het actieplan voor Griekenland ten uitvoer gelegd en dit heeft al binnen een jaar geleid tot een zeer grondige herziening van het statistische systeem in Griekenland. Als gevolg daarvan is de kwaliteit van de statistieken over het buitensporige begrotingstekort nu al aanmerkelijk verbeterd en Eurostat heeft in de meest recente ronde de gegevens voor Griekenland kunnen valideren.</p>
      <p sl="en">Dan tot slot nog een opmerking over de middelen. Hoewel we geen middelen speciaal voor milieurekeningen nodig hebben, ben ik het met de heer Martin eens dat we wel voldoende middelen nodig hebben. Ik heb deze vergaderweek te baat genomen om in Luxemburg langs te gaan, een paar uur geleden, bij Walter Radermacher, de directeur-generaal van Eurostat, om het met hem over middelen te hebben. We zijn bezig onze middelen in Eurostat anders te verdelen en te verbeteren, zodat we ons kunnen concentreren op onze belangrijkste prioriteiten.</p>
      <p sl="en">Ik zou echter geen middelen willen overhevelen die voor de uitbreiding bestemd zijn, zoals de heer Martin voorstelde, en zeker niet die welke voor de Westelijke Balkan bedoeld zijn. Stabiliteit, democratie en vrede in die regio blijven voor de Europese Unie, voor de Commissie en, neem ik aan, voor het Parlement een hoofdprioriteit. Vergeet niet dat zonder onze zachte kracht, en zonder het EU-uitbreidingsbeleid, Ratko Mladić nu niet in Den Haag zou zijn. Dat moet u ook niet vergeten.</p>
    </intervention>
    <intervention id="1-058-000" speaker_id="4262" name="Jo Leinen" is_mep="True" mode="spoken" role="rapporteur">
      <p sl="de">Mevrouw de Voorzitter, dames en heren, dank u voor het debat. Ik constateer een breed draagvlak voor het opstellen van milieubalansen in de Europese Unie. Op enkele uitzonderingen na wordt dit hier ondersteund.</p>
      <p sl="de">Ik ben het ook eens met de verklaring van mevrouw Kadenbach. Velen van ons verkeerden in de veronderstelling dat dit reeds geregeld was en wij waren verbaasd toen we merkten dat een heleboel gegevens helemaal niet beschikbaar waren en dat wij derhalve feitelijk volledig onwetend zijn in onze verklaringen ten aanzien van de toestand van het milieu in de Europese Unie.</p>
      <p sl="de">Eén lid, de heer Gerbrandy, heeft gezegd: "Meten is weten." Dan weten wij iets en kennis is de basis voor het nemen van maatregelen en voor al onze programma's. Wij hebben simpelweg een betere basis nodig voor de besluiten die wij nemen. Deze milieubalansen kunnen ons daarbij helpen. We hebben uiteraard de Europa 2020-strategie waarin duurzaamheid een hoofddoel is. Ik hoop dat wij de komende jaren ook deze basis nog zullen krijgen, zodat wij in 2020 kunnen vaststellen of wij al dan niet succes hebben geboekt. Wij weten dat ons bruto binnenlands product geen informatie verschaft over de toestand van de natuur en het milieu, over de middelen die wij hebben verbruikt en over de hele duurzaamheidsproblematiek. Daarom is dit nu noodzakelijk.</p>
      <p sl="de">Wij pakken dit ook in fasen aan. Mevrouw Klaß, wij stellen geen buitensporige eisen; de modulen moeten daarentegen geleidelijk worden uitgebreid. De commissaris heeft immers opgemerkt dat de afzonderlijke wetgevingen – de waterwetgeving, de afvalwetgeving, de wetgeving inzake schone lucht – reeds de verplichting bevatten om deze gegevens te verzamelen.</p>
      <p sl="de">Europa heeft tevens een wereldwijde verplichting, mijnheer Nuttall. Als wij het Verdrag inzake biologische diversiteit, de klimaatovereenkomst en andere overeenkomsten ondertekenen, dan moeten wij de rest van de wereld kunnen vertellen of wij het goed of slecht hebben gedaan.</p>
      <p sl="de">Al met al wil ik derhalve de schaduwrapporteurs danken, evenals Eurostat, dat het werk vervolgens moet uitvoeren. Ik hoop dat de nodige middelen in Luxemburg beschikbaar zijn, want zonder geld, zonder middelen kan deze balans uiteraard niet worden opgesteld. Het Parlement moet in dezen eveneens zijn medewerking verlenen. Hartelijk dank. Dit is een belangrijk politiek vraagstuk – en het is een nieuw hoofdstuk in de overweging van wat wij jaar in jaar uit in Europa doen.</p>
    </intervention>
    <intervention id="1-059-000" speaker_id="4482" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-060-000" speaker_id="23868" name="Monika Flašíková Beňová" is_mep="True" mode="written">
      <p sl="sk">Ik wil rapporteur Leinen bedanken voor het voorliggende verslag. Ik ben het eens met de wijze waarop het voorstel van de Commissie in het verslag wordt beoordeeld en wil graag een paar opmerkingen maken over het belang van dergelijke activiteiten.</p>
      <p sl="sk">De kwaliteit van leven meten aan de hand van indicatoren als het bruto binnenlands product is te eenzijdig. Deskundigen zijn het daar al lang over eens, maar deze boodschap is pas sinds kort na de nodige tijd en inspanning doorgedrongen tot de politiek.</p>
      <p sl="sk">Vanuit dat oogpunt vind ik het voorstel van de Commissie betreffende Europese milieueconomische rekeningen zeer waardevol, want het is niet nodig om nu op grote schaal misleidende indicatoren af te schaffen. In plaats van de kwaliteit van leven en het milieu te beoordelen op grond van indrukken, moeten we komen met betere gegevens en betere methoden voor het vergaren en verzamelen van gegevens, zodat we deze beter kunnen gebruiken, bijvoorbeeld om de effecten van beleid en economische activiteiten op het milieu te beoordelen.</p>
      <p sl="sk">Evenals de rapporteur wil ik erop aandringen dat er in het voorstel van de Commissie meer nadruk wordt gelegd op toezicht en evaluatie. Tot slot wil ik nog opmerken dat het heel belangrijk is dat het voorstel van de Commissie nog sterker wordt gebaseerd op het strategische document 'Het bbp en verder: meting van de vooruitgang in een veranderende wereld'. Misschien is een consequente en systematische aanpak wel het allerbelangrijkste in het streven om de meting van de kwaliteit van leven te verbeteren.</p>
    </intervention>
    <intervention id="1-061-000" speaker_id="38595" name="Rovana Plumb" is_mep="True" mode="written">
      <p sl="en">Op basis van goede gegevens over de samenhang tussen het milieu en de economie kunnen afvalrecycling, afvalpreventie, luchtemissies en klimaatverandering, duurzame consumptie en duurzame productie veel beter worden gecontroleerd. Het verzamelen van relevante gegevens, wat op EU-niveau tot op heden op vrijwillige basis plaatsvond, moet daarom verplicht worden gesteld. Bovendien moeten de tot nu toe op Europees niveau beschikbare milieugegevens op de middellange termijn met extra informatie aangevuld worden om een betere beoordeling van het Europese milieubeleid mogelijk te maken.</p>
      <p sl="en">Met de voorgestelde verordening wordt in dit opzicht een gemeenschappelijk kader vastgesteld voor de verzameling, samenstelling, overdracht en evaluatie van Europese milieueconomische rekeningen door gemeenschappelijke, in heel Europa te gebruiken methoden, gemeenschappelijke normen, definities en boekhoudregels te verstrekken die voor de samenstelling van milieueconomische rekeningen gebruikt moeten worden. De verordening voorziet in het verzamelen en samenvoegen van gegevens op het gebied van luchtemissies, milieubelastingen naar economische activiteiten, alsmede materiaalstroomrekeningen voor de gehele economie. Willen we indicatoren voor vooruitgang en welzijn creëren met een bredere reikwijdte dan het bruto binnenlands product, dan zijn nauwkeurige en geschikte statistische gegevens over het verbruik van energie en hulpmiddelen van fundamenteel belang. Bovendien is een juiste beoordeling van het Europese milieubeleid alleen dan mogelijk als er betrouwbare gegevens beschikbaar zijn.</p>
    </intervention>
  </section>
  <section id="creitem17" title="17. Selectieprocedure voor een nieuwe directeur van het IMF en de externe vertegenwoordiging van de euro (debat)">
    <intervention id="1-063-000" speaker_id="4482" name="De Voorzitter" is_mep="True" mode="spoken">
      <p sl="nl">Aan de orde is de verklaring van de Commissie over de selectieprocedure voor een nieuwe directeur van het IMF en de externe vertegenwoordiging van de euro.</p>
    </intervention>
    <intervention id="1-064-000" speaker_id="photo_generic" name="Olli Rehn" is_mep="True" mode="spoken">
      <p sl="en">lid van de Commissie. – Mevrouw de Voorzitter, geachte afgevaardigden, hartelijk dank voor uw zeer relevante vragen. De Commissie verwelkomt het besluit dat de raad van bestuur van het IMF op 20 mei jongstleden genomen heeft en dat duidelijkheid schept over de selectieprocedure voor de volgende IMF-directeur.</p>
      <p sl="en">De Commissie is het ermee eens dat de selectieprocedure open en transparant moet zijn en de merites van de kandidaten als uitgangspunt moet hebben. Op die manier zullen de kandidaten uit alle IMF-landen de strijd met elkaar kunnen aangaan op basis van hun verdiensten, waarbij alle relevante aspecten worden meegewogen.</p>
      <p sl="en">De EU-lidstaten hebben afgesproken dat ze hun steun zullen geven aan de meest geschikte kandidaat, die kan voldoen aan de hoge standaarden die nodig zijn om de aan deze uitermate belangrijke functie verbonden verantwoordelijkheden te vervullen. Deze kandidaat zal er met name blijk van hebben moeten geven over sterke capaciteiten te beschikken, multilaterale coördinatie hoog in het vaandel te dragen en een gedegen kennis te hebben van internationale economische, financiële en monetaire aangelegenheden. De Commissie steunt dit akkoord.</p>
      <p sl="en">De Commissie staat volledig achter de kandidatuur van minister Christine Lagarde. Zij is een competente en ervaren kandidaat, die het respect van onze partners in de internationale gemeenschap verworven heeft. Niet alleen kent ze de Europese economie en de besluitvorming in de EU door en door, wat in deze tijden een hele prestatie is, maar ze heeft ook zeer ruime ervaring in de mondiale economische governance – door haar geslaagde G20-voorzitterschap, bijvoorbeeld.</p>
      <p sl="en">Ik moet hieraan toevoegen dat vorig jaar tijdens de G20-top in Seoul, in Zuid-Korea, is overeengekomen de relatieve Europese vertegenwoordiging in de raad van bestuur van het IMF met twee zetels te verminderen. De achterliggende gedachte was om zo de opkomende markteconomieën meer stem en een sterkere vertegenwoordiging te geven.</p>
      <p sl="en">De externe vertegenwoordiging van de eurozone is weliswaar gerelateerd aan de algemene hervorming van het Internationaal Monetair Fonds, maar is niet rechtstreeks verbonden met de verkiezing van de directeur van het IMF. De Commissie is van mening dat het in het gemeenschappelijk belang is van Europa, de Unie en haar lidstaten om stap voor stap toe te werken naar één enkele zetel voor de Europese Unie, of ten minste de eurozone, binnen het IMF. Geleidelijk en stap voor stap.</p>
      <p sl="en">Mevrouw de Voorzitter, geachte afgevaardigden, zoals u weet zet ik mij met hart en ziel in voor de hervorming en de versterking van de economische governance van de EU, zowel intern als extern. Daarbij geef ik er de voorkeur aan de beproefde methode van Jean Monnet toe te passen: Europa wordt gebouwd door concrete vooruitgang in het echte leven, stukje bij beetje, soms met grotere stappen, soms met kleinere.</p>
      <p sl="en">Laten we dus eerst de hervorming van onze interne governance afronden. Daar is dringend behoefte aan en eenmaal ten uitvoer gelegd zal dit een enorme stap voorwaarts betekenen. En laten we ons vervolgens buigen over de externe vertegenwoordiging. Als daar eenmaal overeenstemming over bereikt is en die externe vertegenwoordiging gerealiseerd is, is dat opnieuw een grote stap voorwaarts. Eén grote stap per keer.</p>
    </intervention>
    <intervention id="1-065-000" speaker_id="28167" name="Corien Wortmann-Kool" is_mep="True" mode="spoken">
      <p sl="nl">namens de PPE-Fractie . – Voorzitter, toen de vorige directeur van het IMF aantrad, werden er grote vraagtekens gezet bij de relevantie en het functioneren van het IMF. Inmiddels weten wij wel beter, want in de crisis hebben we pijnlijk ervaren hoe internationaal verbonden we zijn. Juist in die crisistijd leer je ook beter elkaar op te zoeken en hebben we ervaren hoe cruciaal de rol en de expertise van het IMF is, ook en zelfs voor ons in Europa. Het is daarom ook belangrijk dat het IMF in de komende jaren een sleutelrol vervult als het gaat om global governance , om betere financiële en monetaire stabiliteit in de wereld.</p>
      <p sl="nl">In deze eurocrisis hebben we helaas veel pijnlijke ervaring opgedaan. U voelt al aan waar ik naar toe wil. Het gaat vandaag over de nieuwe kandidaat voor de toekomstige functie van IMF-directeur. U zegt terecht dat het een open procedure moet zijn, maar we hoeven niet onder stoelen of banken te steken dat wij, Europa, een uitstekende kandidaat hebben. Ik ben blij dat we vanuit het Parlement in dit debat daar ook nadrukkelijk onze steun aan kunnen geven.</p>
      <p sl="nl">Het is in een tijd van crisis belangrijk om op deze toppositie een uitstekend gekwalificeerde vrouw te krijgen. Want de vrouwelijke eigenschappen in crisistijd kunnen echt een toegevoegde waarde hebben, aangevuld met de kwaliteit. Mevrouw Lagarde heeft ook ervaring aan beide kanten van de oceaan en ook in de multilaterale governance . Ook vanuit die optiek is zij een uitstekende kandidaat. Ik hoop dat wij met deze steun ook u een extra steuntje in de rug kunnen geven om ervoor te pleiten dat mevrouw Lagarde de opvolger wordt en de toekomstige directeur van het IMF.</p>
    </intervention>
    <intervention id="1-066-000" speaker_id="1985" name="Pervenche Berès" is_mep="True" mode="spoken">
      <p sl="fr">namens S&amp;D-Fractie . – Mevrouw de Voorzitter, commissaris, ik vraag me eerlijk gezegd af waarom u deze verklaring hebt willen afleggen. U beëindigde uw toespraak namelijk in feite met te zeggen: "We houden ons vandaag voornamelijk bezig met de herziening van de economische governance; de kwestie van de externe vertegenwoordiging van de eurozone zal op een latere datum worden besproken."</p>
      <p sl="fr">Het spijt me, maar ik ben het niet met u eens, want een van de grootste problemen waar de Europese Unie vandaag de dag mee worstelt, is de kwestie van de externe vertegenwoordiging van de eurozone. Vandaag is duidelijk geworden dat de valutaoorlog gemakkelijk alle inspanningen teniet kan doen die van de burgers in de eurozone worden gevergd omwille van bezuinigingen en de verbetering van de staatsschuldensituatie. Het kan daarom niet zo zijn dat de Europeanen binnen Europa heel veeleisend zijn en tegelijkertijd geen enkele belangstelling tonen voor de vraag hoe hun munt, die heen en weer geslingerd wordt door de internationale markten, het in het buitenland doet. Er kan geen bescherming binnen Europa zijn als er daarbuiten ook geen bescherming is.</p>
      <p sl="fr">Nogmaals, het spijt me, maar ik ben het op dit punt dus niet eens met uw aanpak. Ik weet dat het een lastige taak is, maar het Europees Parlement steunt nu al enkele jaren het idee dat wij moeten toewerken naar een externe vertegenwoordiging van de eurozone, met name binnen het Internationaal Monetair Fonds (IMF).</p>
      <p sl="fr">We moeten toegeven dat, toen Dominique Strauss-Kahn werd benoemd tot directeur van het IMF, de situatie heel anders was: er was sprake van dat mensen per toerbeurt leiding zouden gaan geven aan de organisatie. De heer Strauss-Kahn zei zelf dat hij misschien wel de laatste Europeaan aan het hoofd van het IMF zou zijn. De situatie is sindsdien echter behoorlijk veranderd. De regio waarin het optreden van het IMF bepalend is, is tegenwoordig Europa. We zien dat achter dit optreden de interventie van de grote Amerikaanse investeringsbanken een niet te onderschatten rol speelt. We zien ook dat het vraagstuk rond de economische situatie in Amerika vroeg of laat ter sprake kan worden gebracht en rechtmatig besproken kan worden binnen het IMF.</p>
      <p sl="fr">Dat alles vereist een veel ingewikkeldere benadering dan alleen het besluiten of deze of die persoon de leiding zou moeten krijgen over de toekomst van het IMF. Natuurlijk moeten de Europeanen worden vertegenwoordigd – zij zouden een rol van betekenis moeten spelen in een van de grote instellingen – maar, wat ik u eigenlijk wil vragen: wat voor beleid moeten wij hanteren op het internationale toneel? Wat voor mandaat moet een Europaan uitvoeren op het internationale toneel, rekening houdend met de inspanningen die wij binnen Europa leveren, met de invloed van markten buiten de Europese Unie en het effect dat zij hebben op investeringen, speculatie en werkgelegenheid in Europa?</p>
      <p sl="fr">Wij vinden ook dat, ongeacht wie het IMF gaat leiden in de toekomst, hem of haar een zware taak staat te wachten: er mag geen afbreuk worden gedaan aan de vooruitgang die Dominique Strauss-Kahn heeft geboekt toen hij de grenzen van wat de Washington-consensus was haast onmerkbaar heeft opgerekt. We zien nu al dat er sprake is van een verharding van de standpunten binnen de instelling; wij denken dat dit de verkeerde aanpak is.</p>
      <p sl="fr">Tot slot, de kwestie van de positie van het IMF in het systeem van de Verenigde Naties moet ook ter sprake worden gebracht, en als de Europeanen een kandidaat voorstellen, moeten zij erop toezien dat het mandaat dat zij deze persoon geven zodanig in elkaar zit dat hij of zij de mogelijkheid heeft om zich hard te maken voor een vorm van mondiale governance naar de maatstaf van de uitdagingen waar wij na de crisis mee te maken hebben.</p>
    </intervention>
    <intervention id="1-067-000" speaker_id="4274" name="Olle Schmidt" is_mep="True" mode="spoken">
      <p sl="sv">namens de ALDE-Fractie . – Mevrouw de Voorzitter, dank u voor uw antwoord, mijnheer Rehn. We gaan ervan uit dat de nieuwe directeur van het Internationaal Monetair Fonds (IMF) eind juni zal zijn aangesteld om Dominique Strauss-Kahn op te volgen die, zoals we weten, is beschuldigd van een zeer zwaar misdrijf, wat helaas waarschijnlijk ook de reputatie van het IMF heeft aangetast. In deze turbulente tijden moet nu een nieuwe competente directeur worden aangesteld voor deze zo belangrijke mondiale instelling en dat proces moet open verlopen.</p>
      <p sl="sv">Net als mijn collega's ben ik ingenomen met de kandidatuur van de Franse minister van Financiën, Christine Lagarde. Ik denk dat we allemaal hebben kunnen vaststellen dat ze een bijzonder competente persoonlijkheid is. Ze geniet ook de steun van meerdere lidstaten en van de Europese Commissie. Maar waarom zijn we het niet eens kunnen worden over een gemeenschappelijke voordrachtprocedure? Dat zou de invloed van Europa hebben vergroot. Dat is iets waar het ons aan ontbreekt. Als we een gemeenschappelijke procedure zouden hebben gehad en als de Commissie de algemene verantwoordelijkheid op zich had genomen, zou dat de reputatie van de EU, van de euro en van Europa hebben versterkt.</p>
      <p sl="sv">In artikel 138 van het Verdrag van Lissabon staat dat de positie van de euro in het internationaal monetair stelsel veiliggesteld moet worden. Ik vraag me daarom af waarom deze kans niet is benut. De commissaris zei dat we stap voor stap moeten zetten, maar soms moeten we misschien een sprongetje maken om onze positie te versterken, met name in turbulente tijden. Ik denk ook dat het belangrijk is om erop te wijzen dat het IMF verregaand moet worden hervormd, wat mevrouw Berès ook duidelijk maakt in haar verslag. Het werk met betrekking tot deze hervorming is van start gegaan. De vertegenwoordiging van de EU in het IMF moet echter ook worden besproken en versterkt.</p>
      <p sl="sv">We hebben een sterker IMF nodig dat als mondiale kredietverstrekker fungeert. Samenvattend zou ik willen zeggen dat we een sterker en meer representatief IMF nodig hebben in onze nieuwe mondiale wereld en dat we een sterkere EU nodig hebben met een duidelijkere stem. Tot slot, mijnheer Rehn, moeten we soms een sprong voorwaarts maken.</p>
    </intervention>
    <intervention id="1-068-000" speaker_id="96920" name="Kay Swinburne" is_mep="True" mode="spoken">
      <p sl="en">namens de ECR-Fractie . – Mevrouw de Voorzitter, in het huidige, onzekere economische klimaat is het belangrijker dan ooit dat de mondiale instellingen die zijn opgericht om de financiële en economische stabiliteit te waarborgen waarvan vele landen in de wereld van afhankelijk zijn, niet worden gebruikt om symbolische politieke boodschappen af te geven.</p>
      <p sl="en">Het IMF is geen symbool, maar een werkende instelling die behoefte heeft aan een leider die een gedegen inzicht heeft in de financiële markten, die ervaring heeft met het beheer van grote economieën en zo de noodzakelijke vaardigheden heeft opgedaan, en die bovendien in staat is moeilijke beslissingen over te brengen aan het grote publiek. De kracht van de kandidatuur van Christine Lagarde is niet gelegen in het feit dat zij Europese is, maar in het feit dat zij een uitermate capabel persoon is die gedurende de financiële crisis heeft aangetoond over opmerkelijke leiderschapskwaliteiten te beschikken. Aangezien de voornaamste taak van het IMF erin bestaat te werken aan structurele hervormingspakketten die als voorwaarde worden gekoppeld aan financiële injecties in landen die het water tot aan de lippen hebben staan, ben ik van mening dat mevrouw Lagarde heeft laten zien dat zij uitstekend in staat is via onderhandelingen complexe overeenkomsten over omstreden onderwerpen tot stand te brengen, en zo verschillende partijen tot een vergelijk te brengen waar beide zijden tevreden mee zijn.</p>
      <p sl="en">We moeten ons niet laten verblinden door de huidige crisis in de eurozone, maar ons richten op de problemen die het IMF in de toekomst op zijn pad zou kunnen vinden. Mijns inziens beschikt mevrouw Lagarde over de noodzakelijke vaardigheden en de staat van dienst om het IMF te leiden in deze periode van economische turbulentie, en een hervormingstraject in gang te zetten dat ervoor zal zorgen dat het IMF ook voor toekomstige generaties nog van betekenis zal zijn.</p>
      <p sl="en">Dan wil ik nog het een en ander kwijt over de vertegenwoordiging van de eurozone in internationale organen. Aangezien financiële markten zich niets aantrekken van landsgrenzen, is het van kardinaal belang dat mondiale instellingen effectief werken aan de onderlinge afstemming van nationaal beleid. Ik ben een voorstander van meer afstemming, efficiëntie en het koppelen van beleidsgebieden om mazen in de regelgeving te vermijden, maar toch zou ik niet graag zien dat de EU haar verschillende stemmen in internationale instellingen verliest. De crisis heeft duidelijk gemaakt dat er zelfs binnen de eurozone enorme verschillen bestaan tussen de economieën van de EU, om nog maar niet te spreken over de verschillen tussen de lidstaten die geen lid zijn van de eurozone. De huidige crisis heeft voor elke lidstaat andere consequenties en onze ervaringen verschillen. Eén stem klinkt niet zo luid als een veelheid aan stemmen die samenklinken in harmonie.</p>
    </intervention>
    <intervention id="1-069-000" speaker_id="96648" name="Philippe Lamberts" is_mep="True" mode="spoken">
      <p sl="fr">namens de Verts/ALE-Fractie . – Mijnheer de Voorzitter, commissaris, dames en heren, ik wil graag vier dingen zeggen. Om te beginnen wil ik terugkomen op de toespraak van de heer Schmidt om het nog een keer over de procedure te hebben. Gezien het feit dat er een functie zo belangrijk als die van directeur van het Internationaal Monetair Fonds op het spel staat, vind ik, gezien de inspanningen die soms worden geleverd voor het werven van managers van het derde niveau in ondernemingen, dat de manier waarop de procedure verloopt een gebrek aan professionalisme vertoont.</p>
      <p sl="fr">Waarmee hebben wij dan te maken in plaats van een relatief open, transparante en op criteria gestoelde procedure? Met een reeks caucusvergaderingen waarin gelijkgezinde staatshoofden en regeringsleiders bijeenkomen die tegen elkaar zeggen: "Ik zou zeker die en die persoon aanbevelen". Dat komt de geloofwaardigheid van de Europese Unie niet ten goede. Europa kan het zich na de episode Dominique Strauss-Kahn niet veroorloven om halfslachtig te werk te gaan bij het beslissen over wie er als kandidaat naar voren moet worden geschoven.</p>
      <p sl="fr">Ik vind dit een gemiste kans. Daar houd ik u niet verantwoordelijk voor – u bent niet degene die daarover gaat –, maar we zouden zeker baat hebben bij een veel meer georganiseerde, meer gezamenlijke en veel professionelere aanpak.</p>
      <p sl="fr">Ten tweede zou ik in willen gaan op wat mevrouw Swinburne heeft gezegd. Het is tijd dat er openlijk wordt gereageerd op mensen als u, mevrouw Swinburne, en u, mijnheer Farage, die de illusie in stand houden dat wij, Europeanen, iets in de melk te brokkelen hebben in mondiale aangelegenheden – die ook op ons van invloed zijn – door met meerdere stemmen te spreken.</p>
      <p sl="fr">Mevrouw Swinburne, het is allemaal leuk en aardig om het te hebben over harmonieuze stemmen, maar u weet heel goed dat het niet zo werkt. Als we op een gegeven moment iets anders hebben dan een democratische federatie, zijn de stemmen niet in harmonie, omdat iedereen dan handelt in de belangen van zijn eigen electoraat. En zo werkt het.</p>
      <p sl="fr">Mocht u, mijnheer Farage, mevrouw Swinburne, denken dat u de zogenaamde soevereiniteit van het Verenigd Koninkrijk gaat verdedigen – en dat geldt voor alle lidstaten, voor kleine staten zoals die van mezelf, voor grote staten zoals Duitsland, Frankrijk of het Verenigd Koninkrijk –, mocht u denken dat u, alleen, enige invloed kunt uitoefenen in de wereld, dan denk ik dat u het behoorlijk bij het verkeerde eind hebt.</p>
      <p sl="fr">Ten derde wil ik iets zeggen over de houding van het IMF ten tijde van de crisis in vergelijking met die van de Europese Unie. Op dit punt houd ik u, commissaris, wel verantwoordelijk. We weten tenslotte allemaal nog dat tijdens alle discussies die zijn gevoerd door de trojka's die afreizen naar de lidstaten die wij proberen te helpen, uiteindelijk het IMF – en ik vind het bijna vervelend om dit te moeten zeggen na alles wat wij, de Groenen, in de jaren tachtig en negentig hebben gezegd over het IMF – het meest redelijk is, terwijl de Commissie en de Centrale Bank juist de strengste voorwaarden stellen.</p>
      <p sl="fr">Als Europeanen kunnen wij dergelijke praktijken niet toestaan. Ik begrijp niet waarom u roomser dan de paus probeert te zijn – ik weet niet zeker of ik dat wel kan zeggen tegen een Fin, maar ik zeg het toch!</p>
    </intervention>
    <intervention id="1-070-000" speaker_id="96769" name="Jürgen Klute" is_mep="True" mode="spoken">
      <p sl="de">namens de GUE/NGL-Fractie . – Mevrouw de Voorzitter, dames en heren, het gaat hier niet om individuele personen; het gaat in de eerste plaats om een selectieprocedure. Wie op internet informatie over de selectieprocedure voor een nieuwe directeur van het Internationaal Monetair Fonds (IMF) zoekt, vindt opmerkelijk genoeg in feite alleen het antwoord dat de VS en Europa de twee leidinggevende functies delen. Dat betekent dat de economisch sterkste landen zogezegd als een minderheid de controle over de wereldeconomie delen.</p>
      <p sl="de">Dat is feodalisme en heeft niets te maken met democratie en om die reden kunnen wij dit niet accepteren. Naar onze mening biedt de terugtrekking van Dominique Strauss-Kahn een enorme kans om op dit punt ingrijpende veranderingen door te voeren ten aanzien van de nominatie- en selectieprocedure en om dit tot een open, transparante en met name op kwaliteit en kwalificaties gebaseerde selectieprocedure te maken, waar enkele ngo's de afgelopen tijd op hebben aangedrongen.</p>
      <p sl="de">Dit moet eveneens een combinatie van een meerderheid van stemmen van de leden van het IMF en een meerderheid van de stemrechten in het IMF omvatten. Tot op heden wordt uitsluitend gekeken naar de stemrechten, waardoor de economisch sterke landen kunnen rekenen op een structurele meerderheid. Een dergelijke hervorming en wijziging van de selectieprocedure zou in overeenstemming zijn met de hervorming van het IMF en zou tevens in overeenstemming zijn met de veranderingen van de wereldwijde economische verhoudingen, waardoor ontwikkelingslanden ook de kans zouden krijgen om hun ervaringen met het IMF een stempel te laten drukken op de verdere ontwikkeling van het IMF.</p>
      <p sl="de">Tot slot wil slechts opmerken dat het IMF ertoe verplicht moet worden om zich in te zetten voor het terugdringen van wereldwijde onevenwichtigheden en armoede.</p>
    </intervention>
    <intervention id="1-071-000" speaker_id="4525" name="Nigel Farage" is_mep="True" mode="spoken">
      <p sl="en">namens de EFD-Fractie . – Mevrouw de Voorzitter, ik wil commissaris Rehn vertellen dat ik mij heb verdiept in het handvest van het IMF. Er staat niets verrassends in; het IMF is er ter bevordering van evenwicht, groei en stabiele wisselkoersen, ter bestrijding van onevenwicht en ter ondersteuning van landen die in problemen verkeren. De gebruikelijke werkwijze van het IMF bestaat uit het bieden van financiële ondersteuning en het organiseren van een competitieve devaluatie.</p>
      <p sl="en">Nergens staat dat het IMF er is om politieke experimenten te steunen terwijl dat, in vele opzichten, precies is wat Dominique Strauss-Kahn heeft gedaan. Hij heeft het IMF gebruikt om het europroject uit de brand te helpen en hij was dan ook een zeer slechte keuze voor deze functie. Nu wilt u hier nog een schepje bovenop doen door Christine Lagarde aan te stellen – wederom een lid van de Europese politieke elite, wederom een eurofanaticus, wederom iemand die gelooft in het schragen van het europroject. Daar komt nog bij dat zij, mijns inziens, een uitermate ongeschikte kandidaat is omdat zij een gevestigd belang heeft.</p>
      <p sl="en">Het lijkt wel alsof de EU het IMF heeft gekaapt; alsof het IMF nu deel uitmaakt van het steunmechanisme voor de euro, zodat nu niet langer alleen de belastingbetalers uit de eurozone en de overige EU-lidstaten moeten helpen om de euro van de ondergang te redden, maar ook de rest van de wereld moet bijspringen, terwijl het Griekse probleem met de dag ernstiger vormen aanneemt.</p>
      <p sl="en">Welnu, ik veronderstel dat u mevrouw Lagarde in sommige opzichten wel eens hard nodig zou kunnen hebben, want niet alleen gaat Griekenland failliet, niet alleen stevenen we af op een vierde financiële reddingsactie, we zullen nu ook zeer spoedig het punt bereiken – en ik heb hier al eerder voor gewaarschuwd in dit Parlement – waarop de status van de Europese Centrale Bank zelf ter discussie komt te staan. Ik heb u gewaarschuwd dat u niet kunt doorgaan met het opkopen van uw eigen slechte leningen, maar inmiddels is het zeker niet ondenkbaar dat we, binnen nu en een aantal weken, zullen moeten constateren dat de ECB zelf niet solvent meer is, dus wellicht kan uw vriendin mevrouw Lagarde daar ook een reddingsactie voor op touw zetten.</p>
      <p sl="en">Mijns inziens is dit een zeer slechte keuze. De internationale gemeenschap zal u op een gegeven moment zeker op uw nummer zetten – maar misschien hebt u nog even respijt.</p>
    </intervention>
    <intervention id="1-072-000" speaker_id="28193" name="Jean-Paul Gauzès" is_mep="True" mode="spoken">
      <p sl="fr">Mevrouw de Voorzitter, commissaris, dames en heren, ik spreek ook namens mevrouw Lulling en de heer Langen; zij hadden zelf ook spreektijd, maar ik verzeker u dat ik die niet helemaal zal gebruiken.</p>
      <p sl="fr">Ik zou graag willen benadrukken, zoals ieder van u dat hier gedaan heeft, dat de procedure voor het selecteren van een nieuwe IMF-directeur van start gegaan is.</p>
      <p sl="fr">Het is belangrijk dat de Europese Unie een unaniem en krachtig standpunt inneemt dat niet alleen uitgedragen wordt door de verschillende lidstaten, maar ook door de Commissie, en u hebt toegezegd dat te zullen doen, commissaris.</p>
      <p sl="fr">Velen van ons in dit Parlement, met uitzondering van de heer Farage, hopen vurig dat het evenwicht – een heel populair evenwicht tot nu toe – tussen de Verenigde Staten en Europa in stand blijft tijdens de selectieprocedure voor de functies van directeur van het IMF en president van de Wereldbank.</p>
      <p sl="fr">Wij begrijpen heel goed dat opkomende landen – met name de grootste – meer inspraak willen krijgen in de besluitvorming van het IMF. Het is daarom belangrijk om de hervormingen voort te zetten die in gang zijn gezet met betrekking tot het bestuur van deze internationale instelling, in het bijzonder de hervormingen die u ook hebt genoemd, commissaris. Het is echter nog veel te vroeg om het evenwicht dat is ontstaan als gevolg van de respectieve financiële bijdragen van de lidstaten aan het Fonds ingrijpend te wijzigen.</p>
      <p sl="fr">Slechts één Europese kandidaat is een behoorlijke campagne gestart door contact op te nemen met de verschillende lidstaten. Deze kandidaat – een vrouw overigens – beschikt over de vereiste kwaliteiten. Haar vaardigheden, politieke ervaring, morele gezag, haar perfecte beheersing van het Engels en haar ervaring om in de hele wereld werkzaam te zijn maken haar tot een ideale kandidate voor de functie van IMF-directeur.</p>
      <p sl="fr">Zoals al eerder gezegd is, moet deze directeur iemand zijn die consensus nastreeft en doeltreffend te werk gaat in een tijd waarin voor deze instelling een doorslaggevende rol is weggelegd om op voortvarende wijze te helpen het economische en financiële evenwicht te herstellen. Onze Unie moet daarom alles doen wat nodig is om ervoor te zorgen dat Christine Lagarde de functie krijgt.</p>
    </intervention>
    <intervention id="1-073-000" speaker_id="1985" name="Pervenche Berès" is_mep="True" mode="spoken">
      <p sl="fr">Mevrouw de Voorzitter, ik vind dat er in dit debat toch sprake is van een grote tegenstrijdigheid. Het komt erop neer dat het cruciaal is dat er niets verandert tussen de Wereldbank en het IMF. Wij Europeanen zijn degenen die erbij gebaat zijn als multilateralisme goed werkt, maar multilateralisme kan niet werken als de opkomende landen slechts in geringe mate betrokken worden bij de G20 of bij wat dan ook. We moeten deze kwestie echt dynamisch en in perspectief benaderen. Verder vind ik het ook nogal tegenstrijdig dat, op het moment dat we een urgente campagne starten om een Europeaan tot IMF-directeur benoemd te zien worden, wij niet het goede voorbeeld geven door als Europeanen te zeggen, commissaris, dat dit een stap in de richting van de externe vertegenwoordiging van de eurozone is.</p>
      <p sl="fr">Waarom hebt u zoveel haast en bent u zo vastberaden om een Europeaan op die plek te krijgen als het niet is om tegelijkertijd deze stap te nemen, waarvan u zegt dat die geen haast heeft en wel tot morgen kan wachten? Als wij het multilateralisme tot een succes willen maken, dan moeten wij zelf het goede voorbeeld geven, consequent zijn en laten zien hoe goed dit kan werken in de toekomst. Wat betreft mondiale governance is er voor het IMF namelijk een belangrijke taak weggelegd die verder gaat dan de Europese schuldenkwestie en de staatsschulden van de Europese landen die het moeilijk hebben. Het is een belangrijke taak, maar de rol van het IMF bestaat naast het stabiliseren van de markten ook uit het rechttrekken van de wereldwijde wanverhoudingen die deze crisis hebben veroorzaakt.</p>
      <p sl="fr">Het is vandaag duidelijk geworden dat u dit absoluut cruciale bestuursvraagstuk niet in aanmerking neemt in de manier waarop u ongeacht welke kandidaat al dan niet aanbeveelt. Maar dit is wat ons, de socialisten, nu het meeste interesseert: dat het IMF een rol speelt in de mondiale governance om een einde te maken aan de wanverhoudingen die tot deze crisis hebben geleid.</p>
    </intervention>
    <intervention id="1-074-000" speaker_id="96735" name="Patrick Le Hyaric" is_mep="True" mode="spoken">
      <p sl="fr">Mevrouw de Voorzitter, commissaris, net als iedereen hier zal ik niet voorbij gaan aan de methode die gehanteerd wordt voor het kiezen van de toekomstige directeur van het Internationaal Monetair Fonds, maar waar het de mensen vooral om gaat is dat zij weten wat deze internationale instelling van plan is te gaan doen om een einde te maken aan de huidige ernstige economische, financiële, monetaire en begrotingscrises.</p>
      <p sl="fr">Het Internationaal Monetair Fonds moet veel democratischer worden en zich veel meer gaan richten op menselijke ontwikkeling, onderwijs en werkgelegenheid. Ik vind dat de blokkeringsminderheid van de Verenigde Staten moet worden opgeheven. De stemrechten van de opkomende landen zouden aanzienlijk moeten worden uitgebreid.</p>
      <p sl="fr">Het Internationaal Monetair Fonds zou ingezet moeten kunnen worden tegen speculatie, iets waar de mensen vandaag de dag onder lijden. Het zou een effectief middel moeten zijn voor het stabiliseren van de landbouw- en grondstoffenmarkten om de strijd aan te gaan met de belastingparadijzen waar mensen het zo vaak over hebben. In plaats van een valutaoorlog zou het IMF een groot nieuw project in het leven moeten roepen: namelijk dat van een gemeenschappelijke wereldwijde munt voor samenwerking in plaats van een economische concurrentieoorlog.</p>
      <p sl="fr">Dit is wat wij als prioriteit zouden moeten bespreken om ervoor te zorgen dat de kwaliteit van leven van mensen verbetert en dat bankiers stoppen zichzelf steeds rijker te maken over de rug van de mensen.</p>
    </intervention>
    <intervention id="1-075-000" speaker_id="96776" name="Róża Gräfin von Thun und Hohenstein" is_mep="True" mode="spoken">
      <p sl="pl">Mevrouw de Voorzitter, het is spijtig dat de laatste tijd uitsluitend over het IMF wordt gesproken in verband met de affaire rond ex-topman Dominique Strauss-Kahn. Dit schaadt niet alleen het prestige van deze belangrijke post en de hele instelling, maar ook het prestige van een Europees politicus die een dergelijke hoge post bekleedde. Als er dankzij deze affaire eindelijk een einde komt aan de tolerantie voor gedrag waar iedereen van wist en waarvoor een veel te grote acceptatie heerst, zou dat denk ik het enige positieve zijn aan deze hele vreselijke kwestie. Maar nu moeten we knokken om de reputatie van deze post en het hele IMF te herstellen. Hiertoe is het zaak dat we een bekwaam persoon voordragen voor deze post, die in staat zal zijn om de rust te bewaren op de markten, in de media en in de brede publieke opinie, in wat op dit moment een buitengewoon moeilijke situatie is. Het is van belang dat de kandidaat geloofwaardig is, en Christine Lagarde werd in 2009 door de Financial Times uitgeroepen tot beste minister van Financiën in de eurozone. De commissaris wees er al op hoe uitstekend zij het voorzitterschap van de G20 vervulde. Zij is iemand wier geloofwaardigheid buiten kijf staat. We mogen de rol van het IMF niet onderschatten, zeker nu er een financieel-economische crisis woedt, die veel landen in Europa treft. En daarom moet er ook Europese inbreng zijn in het denken binnen deze instelling. We hebben op die post iemand nodig die de huidige crisis doorgrondt. Ik weet dat Christine Lagarde, als ze zich bij het IMF bezighoudt met de wereldwijde financiën en daarbij de vaardigheden en internationale ervaring aanwendt die ze in de Europese Unie heeft opgedaan, het Europese belang niet uit het oog zal verliezen. Ze heeft zelf gezegd dat, als ze voor dit post gekozen wordt, ze al haar ervaring als juriste, als directeur van een onderneming en als vrouw voor het fonds zal inzetten. Laten we vooral ook dat laatste punt in aanmerking nemen, want dat is heel belangrijk in deze situatie.</p>
    </intervention>
    <intervention id="1-076-000" speaker_id="96706" name="João Ferreira" is_mep="True" mode="spoken">
      <p sl="pt">Mevrouw de Voorzitter, de procedure voor de vervanging van de directeur-generaal van het Internationaal Monetair Fonds (IMF) is onlosmakelijk verbonden met de moeilijkheden en tegenstellingen waar het kapitalistisch systeem op dit moment mee te kampen heeft gezien de verergering van de crisis van het systeem. Dit huidige veranderingsproces in een van de topinstellingen van het systeem maakt deel uit van de strijd tussen de verschillende facties van het grootkapitaal waarbij tegenstellingen tussen de grootmachten naar voren komen. Dat proces kan evenmin los worden gezien van het onopgeloste vraagstuk van de hervorming van het monetaire stelsel en de monetaire oorlog in verband met de strijd om de hegemonie van de dollar op mondiaal niveau. Zoals we in de Europese Unie kunnen vaststellen worden de gevolgen van die oorlog afgewenteld op de werknemers en de volkeren van de perifere landen.</p>
      <p sl="pt">Zonder ook maar enigszins de zware verantwoordelijkheid van de sociaaldemocratie en haar al lang bestaande engagement met het neoliberalisme te veronachtzamen, moeten we vaststellen dat ook dit proces niet los gezien kan worden van het conflict tussen degenen die zich nu langzamerhand neerleggen bij de noodzaak van een bepaalde vorm van herstructurering van de schulden in de eurozone en degenen die een vlucht naar voren forceren door middel van nieuwe vormen van geïnstitutionaliseerde inmenging met een openlijk koloniaal stempel.</p>
      <p sl="pt">Beide kampen beijveren zich trouwens voor het opvoeren van de uitbuiting en onderdrukking van de arbeiders en de volkeren.</p>
    </intervention>
    <intervention id="1-077-000" speaker_id="96660" name="Niki Tzavela" is_mep="True" mode="spoken">
      <p sl="el">Mevrouw de Voorzitter, mijnheer de commissaris, het lijkt erop dat de eenentwintigste eeuw wordt gekenmerkt door de strijd tussen de politieke macht en de macht van de financiële instellingen. Er zijn landen in de wereld die letterlijk worden geregeerd door anonieme financiële instellingen en de burgers daarvan zijn aan hen overgeleverd en hun lot wordt bepaald door wat de markten doen.</p>
      <p sl="el">Ik geloof dat mevrouw Lagarde een waardige en capabele vertegenwoordiger van de Europese Unie zal zijn; zij is goed gekwalificeerd voor deze baan dankzij de ervaring die zij heeft opgedaan in deze stormachtige periode van de economische crisis. Ik geloof dat zij een bekwaam vertegenwoordiger van de Europese economie zal zijn in het kader van het mondiale economisch bestuur.</p>
    </intervention>
    <intervention id="1-078-000" speaker_id="2278" name="Paul Rübig" is_mep="True" mode="spoken">
      <p sl="de">Mevrouw de Voorzitter, het is mijns inziens belangrijk dat mevrouw Lagarde benoemd wordt in deze leidinggevende functie. Zij heeft in Frankrijk bewezen dat ze verstand heeft van economie, dat zij met name ook de kleine en middelgrote ondernemingen stimuleert en dat zij oog heeft voor degenen die daadwerkelijk werken en een bijdrage leveren. Het is zonder meer ook het principe van het Internationaal Monetair Fonds om zich in te zetten voor een verbetering van de levensstandaard van mensen. Herverdeling is alleen mogelijk als er daadwerkelijk iets wordt geproduceerd dat kan worden herverdeeld.</p>
      <p sl="de">Om die reden is de hervorming van het Internationaal Monetair Fonds en van de Wereldbank een absolute prioriteit. Wij moeten ervoor zorgen dat met name landen met financiële problemen de noodzakelijke instructies en de vereiste kennis ontvangen ten aanzien van de wijze waarop wij grote inspanningen verrichten om deze problemen in de Europese Unie op te lossen.</p>
    </intervention>
    <intervention id="1-079-000" speaker_id="4466" name="Ilda Figueiredo" is_mep="True" mode="spoken">
      <p sl="pt">Mevrouw de Voorzitter, we houden hier een debat waarbij de essentiële zaken uit de weg worden gegaan, namelijk de ernstige problemen van het internationale kapitalisme. De financiële markten controleren onze economieën en proberen hun regels aan de landen op te leggen, waardoor ongelijkheid, discriminatie en aanvallen op de rechten van werknemers en essentiële openbare diensten blijven toenemen. Dat leidt tot stijgende armoede en sociale uitsluiting, niet alleen in de minder ontwikkelde landen maar ook in veel lidstaten van onze Europese Unie.</p>
      <p sl="pt">Daarom zou de Commissie een ferm standpunt moeten innemen om de situatie te veranderen en een eind te maken aan belastingparadijzen, de financiële markten te controleren en de toenemende ongelijkheid en uitbuiting tegen te gaan.</p>
    </intervention>
    <intervention id="1-080-000" speaker_id="photo_generic" name="Olli Rehn" is_mep="True" mode="spoken">
      <p sl="en">lid van de Commissie . − Mevrouw de Voorzitter, geachte afgevaardigden, laat me u om te beginnen bedanken voor een zeer rijk debat. Mijns inziens mogen we spreken van een brede consensus in dit Parlement – weliswaar geen volledige, maar wel breed gedragen overeenstemming – over het selectieproces voor de volgende directeur van het IMF. Dit selectieproces moet open en transparant zijn en gebaseerd op verdiensten.</p>
      <p sl="en">Ik constateer ook dat er sprake is van brede steun – weliswaar geen unanieme, maar wel brede steun – voor mevrouw Lagarde, die door de EU-lidstaten en de Commissie al is goedgekeurd als hun kandidaat voor de functie van directeur van het IMF.</p>
      <p sl="en">Ik wil drie opmerkingen plaatsen als reactie op een aantal standpunten die in het debat naar voren zijn gebracht. Ten eerste heeft het IMF, in samenwerking met de Europese Unie, een sleutelrol gespeeld in de beteugeling van de staatsschuldencrisis in Europa. Als directeur van het Internationaal Monetair Fonds heeft Dominique Strauss-Kahn hieraan in belangrijke mate bijgedragen.</p>
      <p sl="en">In delen van de obligatiemarkten van sommige landen kampen we weliswaar nog met aanzienlijke turbulentie, maar het is ons gelukt de staatsschuldencrisis te bezweren en het huidige economisch herstel in Europa te beschermen. Ons werk zit er natuurlijk nog niet op en we hebben nog moeilijke besluiten te nemen, niet in de laatste plaats in de komende junimaand. Maar laten we in gedachten houden dat zich op Europees grondgebied geen ramp 'à la Lehman Brothers' heeft voltrokken, en dat we moeten voorkomen dat een dergelijke catastrofe alsnog plaatsvindt. Dat zou fnuikend zijn voor de economische en werkgelegenheidsgroei in Europa.</p>
      <p sl="en">Ten tweede hebben de Commissie, de ECB en het IMF prima samengewerkt. Dat was, toen wij ongeveer anderhalf jaar geleden onze krachten bundelden om de financiële branden te blussen, nog niet zo vanzelfsprekend. Deze instellingen hebben elk hun eigen regels, hun eigen filosofie en hun eigen onafhankelijkheid, en het was vooraf geen uitgemaakte zaak dat ze samen zouden kunnen werken om een uitweg te vinden uit deze problemen. Ik mag echter wel zeggen dat we ons hebben laten leiden door een crisisbewust pragmatisme, en dat heeft ons geholpen om goed samen te werken aan de bezwering van de staatsschuldencrisis en de bescherming van het economisch herstel.</p>
      <p sl="en">Ten derde ben ik het er zeker mee eens dat we onze externe vertegenwoordiging moeten hervormen. Zoals ik in mijn inleidende toespraak zei staan we nu voor een immense taak, om te beginnen de afronding van de hervorming van ons intern economisch beheer. We staan op het punt dit te doen, en ik reken erop dat u ons zult helpen deze hervorming in de loop van juni, voor het zomerreces, te voltooien. Dit is cruciaal voor de geloofwaardigheid van de Europese Unie in deze crisistijd. Laten we dus allemaal ons best doen om ervoor te zorgen dat we deze essentiële hervorming van het Europees economisch beheer voltooien.</p>
      <p sl="en">Ons langetermijndoel is één enkele zetel, in ieder geval voor de eurozone. Op de korte termijn moeten we zorgen voor een betere praktische en pragmatische beleidsafstemming tussen de lidstaten die zitting hebben in de G20, de G7 of in het IMF. Het doet me deugd dat ik in dat opzicht al veel concrete verbeteringen heb gezien, waardoor de EU-lidstaten die zitting hebben in de G20, het IMF of de G7 grotendeels dezelfde doelen nastreven en in de meeste gevallen samenwerken als een orkest en niet solistisch opereren.</p>
      <p sl="en">Ja, er is nog meer dan genoeg ruimte voor verbetering, en daarover moeten we grondig met elkaar van gedachten wisselen. Maar laten we, zoals ik al zei, eerst de hervorming van ons intern beheer afronden en ons daarna richten op de vraag hoe we onze externe vertegenwoordiging op een hoger plan kunnen brengen. Gezien de rechten van de opkomende economieën is het van fundamenteel belang voor de Europese Unie, haar burgers en haar lidstaten dat wij een sterker front vormen, zodat we onze ideeën en belangen effectiever kunnen vertegenwoordigen op het wereldtoneel.</p>
    </intervention>
    <intervention id="1-081-000" speaker_id="4482" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-082-000" speaker_id="96671" name="Edward Scicluna" is_mep="True" mode="written">
      <p sl="en">Wie de volgende directeur van het IMF ook wordt, hij of zij staat voor een immense opgave. De komende jaren zullen waarschijnlijk in het teken staan van verstrekkende hervormingen van het internationaal financieel en economisch beheer. Er zijn veel uitmuntende kandidaten, en ik hoop dat er bij de selectie zal worden uitgegaan van hun verdiensten, en niet van politieke overwegingen. De realiteit is dat de EU op wereldniveau onvoldoende gewicht in de schaal legt, of het nu is in de G20, het IMF of de WTO. Ze spreekt niet met één stem, maar met veel verschillende stemmen. Dit is een ernstige tekortkoming, waaronder vooral kleinere lidstaten gebukt gaan die de diplomatieke spierkracht van grotere landen ontberen. Als beleidsstandpunten op transparante en democratische wijze tot stand zouden komen, zouden we kunnen profiteren van een actievere rol van de EU in de hervorming van het internationale monetaire en financiële stelsel. De Commissie economische zaken werkt momenteel aan een verslag over mondiaal economisch beheer, dat hopelijk zal resulteren in Commissievoorstellen om de externe vertegenwoordiging van de EU op dit gebied te verbeteren. De EU is een economisch blok dat meer dan 450 miljoen mensen vertegenwoordigt en haar munt is de op één na belangrijkste reservemunt ter wereld. Maar als we haar niet serieus nemen, zal de rest van de wereld dat ook niet doen.</p>
    </intervention>
  </section>
  <section id="creitem18" title="18. Zevende kaderprogramma van de Europese Unie voor activiteiten op het gebied van onderzoek, technologische ontwikkeling en demonstratie (debat)">
    <intervention id="1-084-000" speaker_id="4482" name="De Voorzitter" is_mep="True" mode="spoken">
      <p sl="nl">Aan de orde is het verslag over de tussentijdse beoordeling van het zevende kaderprogramma van de Europese Unie voor activiteiten op het gebied van onderzoek, technologische ontwikkeling en demonstratie [2011/2043(INI) ] – Commissie industrie, onderzoek en energie. Rapporteur: Jean-Pierre Audy (A7-0160/2011).</p>
    </intervention>
    <intervention id="1-085-000" speaker_id="33775" name="Jean-Pierre Audy" is_mep="True" mode="spoken" role="rapporteur">
      <p sl="fr">Mevrouw de Voorzitter, mevrouw Geoghegan-Quinn, dames en heren, wij zijn hier bijeengekomen om het zevende kaderprogramma voor onderzoek (2007-2013), waar 51 miljard euro mee gemoeid is, te evalueren. Het is het grootste programma ter wereld en dit bedrag moet worden vergeleken met de 17 miljard euro voor het programma voor de periode 2000-2006, dat vijf jaar heeft geduurd, terwijl dit programma zeven jaar duurt.</p>
      <p sl="fr">De onderhandelingen over het zevende kaderprogramma vonden plaats in 2006 en gaan over – ik zeg het nog eens – de periode 2007-2013. Sinds deze onderhandelingen zijn er drie nieuwe elementen bij gekomen die ons ertoe aanzetten om aandacht te schenken aan de evaluatie van het programma.</p>
      <p sl="fr">Allereerst begint de Europese Unie de mislukking van de strategie van Lissabon te boven te komen, die in 2000 bepaald is door de Europese Raad met als doel om van de Europese Unie de meest concurrerende en dynamische kenniseconomie van de wereld te maken in 2010. Nu hebben we de EU 2020-strategie. Het tweede nieuwe element: de mislukking van het Verdrag tot vaststelling van een Europese grondwet. Tegenwoordig is het Verdrag van Lissabon van kracht, waarmee nieuwe bevoegdheden gepaard gaan. Het derde nieuwe element: de financiële crisis die in 2008 vanuit de Verenigde Staten naar ons is overgewaaid.</p>
      <p sl="fr">Met het oog op deze drie nieuwe elementen moeten wij gaan nadenken over de jaren 2011 tot en met 2013. We leven in de zeer kwetsbare jaren na de crisis en in deze tijden waarin de overheidsmiddelen sterk onder druk staan, zijn de bedragen die op het spel staan omvangrijk. Voor de eerste drie jaar is 26 miljard euro geprogrammeerd. We hebben nog 28,5 miljard euro over op te programmeren voor de jaren 2011, 2012 en 2013. We moeten daarom heel goed nadenken over de boodschappen die wij willen afgeven aan de Europese Commissie opdat zij haar onderzoeksbeleid gaat afstemmen op de grote uitdagingen waar wij momenteel het hoofd aan moeten bieden.</p>
      <p sl="fr">Andere sprekers zullen dieper ingaan op wat ik heb gezegd, maar ik wil twee zaken benadrukken: de eerste is vereenvoudiging en de tweede is het antwoord op de grote uitdagingen waar we voor staan.</p>
      <p sl="fr">Wat betreft vereenvoudig zal mijn collega, mevrouw Carvalho, uitgebreid ingaan op haar uitstekende verslag en, commissaris, wij verwelkomen het besluit van de Commissie van 24 januari 2011 tot de instelling van een algemene registratiefaciliteit, maar dat is niet genoeg. We moeten de toekomst gemakkelijker maken en het verleden achter ons laten. U als voormalig lid van de Europese Rekenkamer bent goed op de hoogte van deze kwesties. De driejaarlijkse hervorming van het Financieel Reglement zal ons in staat stellen om de rechtsgrondslag te leggen voor deze vereenvoudiging, maar ik denk niet dat spelen met het aanvaardbare foutenrisico de juiste manier is. We moeten onze regelingen vereenvoudigen en door vereenvoudiging zullen we het aantal fouten kunnen terugdringen.</p>
      <p sl="fr">In het geval dat de auditoren van de Commissie en de gecontroleerde organisaties het niet met elkaar eens zijn, stel ik voor dat de mogelijkheid om onafhankelijke hernieuwde audits te houden wordt toegestaan, en dat er een bemiddelaar tussenbeide kan komen opdat wij het Hof van Justitie niet hoeven te vragen de geschillen op te lossen die zich kunnen voordoen tussen de gecontroleerde organisaties en de Europese Commissie. We moeten hier echt iets voor gaan regelen, commissaris.</p>
      <p sl="fr">Dan zijn er nog de grote uitdagingen. We moeten de industriële sector meer gaan betrekken in dit EU 2020-industriebeleid, met name wat betreft het Europees octrooi, en we moeten de inbreng van het mkb – het midden- en kleinbedrijf ofwel de kleine en middelgrote ondernemingen – en van vrouwen vergroten. Infrastructuur moet medegefinancierd worden door het kaderprogramma, de Europese Investeringsbank, de structuurfondsen en het nationale beleid van de lidstaten. We moeten perfectie nastreven maar er ook voor zorgen dat onderzoeksinfrastructuren gelijkmatig worden verdeeld over de Europese Unie. We weten vandaag nog niet welke landen over vijf jaar de Nobelprijs zullen krijgen. We moeten ook onze internationale verplichtingen nakomen, zoals het ITER-project.</p>
      <p sl="fr">Tot slot stellen wij in dit verslag met het oog op de toekomst voor om de onderzoeksruimte tot stand te kunnen brengen met behulp van de Europese Onderzoeksraad. Dat is de sleutel financiering van onderzoek te verdubbelen om deze Europese tot de groei die we nodig hebben om onze sociale ambities te verwezenlijken en onze milieuverplichtingen na te komen.</p>
    </intervention>
    <intervention id="1-086-000" speaker_id="photo_generic" name="Máire Geoghegan-Quinn" is_mep="True" mode="spoken">
      <p sl="en">lid van de Commissie . − Mevrouw de Voorzitter, geachte afgevaardigden, mijn dank voor deze gelegenheid om het woord tot u te richten voorafgaand aan de definitieve stemming, morgen in de plenaire vergadering, over de tussentijdse evaluatie van het zevende kaderprogramma. De tenuitvoerlegging van het zevende kaderprogramma en de daaraan gekoppelde totstandbrenging van een zogenoemd gemeenschappelijk strategisch kader voor onderzoek en innovatie laten zich kenschetsen als een lange reeks van losse, maar belangrijke stappen. Het debat van vandaag staat in het teken van een van die belangrijke stappen.</p>
      <p sl="en">De discussies van vandaag zijn voorafgegaan door maanden van ingespannen arbeid van de heer Audy, de schaduwrapporteurs, de overige leden van de Commissie industrie, onderzoek en energie en de leden van de Begrotingscommissie. Een evaluatie krijgt pas betekenis als de resultaten worden gepresenteerd, besproken en ter discussie gesteld, en als ze wordt geaccepteerd of, in sommige gevallen, verworpen, door de belanghebbenden voor wie ze is bedoeld. Uiteraard speelt het Parlement in dit proces een centrale rol omdat het niet alleen een rijkgeschakeerde dwarsdoorsnede vertegenwoordigt van ervaringen uit het politieke en openbare leven, maar ook, en zeker niet minder belangrijk, van de vele gebieden van gedegen kennis waarover de leden beschikken.</p>
      <p sl="en">Ik wil om te beginnen enkele korte opmerkingen maken over het verslag zelf. Ten eerste is dit een waardevol en uitvoerig verslag, waarin de belangrijkste zaken uit de tussentijdse evaluatie van KP7 op constructieve wijze worden behandeld. Het is uitermate bemoedigend te zien dat de instellingen heel inhoudelijk zijn ingegaan op het verslag van de tussentijdse evaluatie, en dat ze in hun reacties, hoewel daarin niet altijd dezelfde zaken worden beklemtoond, in beginsel hun instemming uitspreken met de belangrijkste bevindingen en aanbevelingen van de onafhankelijke evaluatiedeskundigen.</p>
      <p sl="en">De Commissie is blij dat de kwaliteit van deze evaluatiewerkzaamheden wordt onderkend door het Parlement. Zij merkt verder op dat de belangrijkste punten uit het onderhavige verslag overeenkomen met de hoofdzaken die de Commissie behandelt in haar antwoord op het evaluatieverslag. Op detailniveau zijn we het weliswaar niet voor de volle honderd procent met elkaar eens, maar in grote lijnen is er zeker sprake van een gemeenschappelijk inzicht ten aanzien van de belangrijkste punten, te weten de behoefte aan een uitgebreide strategie ter bevordering van onderzoek en innovatie in het kader van de Europa 2020-strategie, het feit dat het programma beter toegankelijk moet worden voor een breed scala aan mogelijke bijdragers overal in Europa, en de noodzaak de procedures verder te vereenvoudigen, zodat alle deelnemers zich kunnen richten op hun creatieve proces, en zich niet bezig hoeven te houden niet met bureaucratie.</p>
      <p sl="en">De Commissie onderstreept dat zij voornemens is om in de resterende jaren van KP7 concrete maatregelen te nemen om zo veel mogelijk van de kernachtige suggesties van de evaluatiedeskundigen uit te voeren. Zoals de heer Audy al aangaf hebben we zelfs al drie concrete vereenvoudigingsmaatregelen voor KP7 doorgevoerd: meer gebruik van de gemiddelde personeelskosten, een eenvoudiger procedure voor eigenaren-directeuren van KMO's, en de oprichting van een comité "goedkeuring" ter waarborging van een uniforme interpretatie van de regels.</p>
      <p sl="en">Tegelijkertijd zijn de aanbevelingen en standpunten uit deze tussentijdse evaluatie uiteraard van het hoogste belang voor de voorbereiding van toekomstige activiteiten op het gebied van onderzoek en innovatie. Hieronder valt ook de noodzakelijke sprong vooruit op het gebied van vereenvoudiging, die mogelijk zal worden gemaakt met een gemeenschappelijk strategisch kader, nieuwe regels voor deelname en – met uw hulp – een herzien, gebruiksvriendelijk financieel reglement.</p>
      <p sl="en">De Commissie ziet uit naar de voortzetting van dit debat in de discussies die nog komen gaan. Tegen deze achtergrond zullen uw opmerkingen van vandaag en de vragen die u stelt ons helpen onze standpunten verder aan te scherpen.</p>
    </intervention>
    <intervention id="1-087-000" speaker_id="96683" name="Carl Haglund" is_mep="True" mode="spoken" role="rapporteur voor advies van de Begrotingscommissie">
      <p sl="sv">Mevrouw de Voorzitter, ik zou onze uitstekende commissaris willen bedanken omdat ze zich zo sterk voor onderzoek inzet, en ik zou ook de rapporteur willen bedanken. Ik heb het voorrecht om voor onderwerpen die onderzoek betreffen de rapporteur van de Begrotingscommissie te zijn en ik heb enkele korte opmerkingen uit naam van onze commissie.</p>
      <p sl="sv">Ik zou willen beginnen met een punt van kritiek, namelijk dat het goed zou zijn als we dit soort evaluaties op tijd zouden krijgen. Dat zou ons werk er gemakkelijker op maken, maar in alle andere opzichten is het een goede evaluatie. De Begrotingscommissie vindt het belangrijk om in de toekomst de koppeling tussen onderzoek en industrie op een betere manier te versterken om daadwerkelijk gebruik te maken van het potentieel van nieuwe innovaties en ideeën.</p>
      <p sl="sv">We zouden ook willen onderstrepen dat we de moed moeten hebben om risico's te nemen. Zonder risico's zullen we niet de goede resultaten behalen die we willen. Iets anders wat de commissaris zelf vermeldde, was de kwestie van de vereenvoudiging van de processen en het verminderen van de bestaande bureaucratie. Dat is ontzettend belangrijk. Last but not least zou ik eraan willen herinneren dat we de Europa 2020-strategie al in het zevende kaderprogramma voor onderzoek moeten kunnen uitvoeren.</p>
    </intervention>
    <intervention id="1-088-000" speaker_id="96867" name="Maria Da Graça Carvalho" is_mep="True" mode="spoken">
      <p sl="pt">namens de PPE-Fractie . – Mevrouw de Voorzitter, om te beginnen wil ik de rapporteur feliciteren met zijn uitstekende verslag en de inclusieve wijze waarop hij het werk heeft geleid. Het huidige kaderprogramma is van strategisch belang voor het concurrentievermogen en de inzetbaarheid in de Europese ruimte. Van het totale budget moet nog meer dan 50 procent worden besteed en daarom is de tussentijdse herziening belangrijk om er voor te zorgen dat er tijdens de tweede helft van de looptijd van het programma een doeltreffende bijdrage kan worden geleverd aan het herstel van de Europese economie.</p>
      <p sl="pt">Als belangrijkste aanbevelingen voor de herziening zou ik willen wijzen op de vereenvoudiging van de toegang tot de kredieten, de aanpassing van de thematische prioriteiten en de wijziging van de regels voor het deelnemen aan nieuwe uitdagingen. De vereenvoudiging van de toegang tot de onderzoeksgelden kan er voor zorgen dat de regels en de procedures simpeler, duidelijker en transparanter worden. Daarom moeten de aanbevelingen voor vereenvoudiging in het verslag, waarvoor geen wijziging van het financieel reglement vereist is, nog in het lopende zevende kaderprogramma worden opgenomen. Ik feliciteer de Commissie met de maatregelen die met het oog daarop al zijn genomen.</p>
      <p sl="pt">Op de tweede plaats wijs ik op de noodzaak meer nadruk te leggen op thematische gebieden die cruciaal zijn voor de toekomst van Europa, zoals energieveiligheid, milieu en gezondheid.</p>
      <p sl="pt">Op de derde plaats moet de aanpassing van de regels om te kunnen deelnemen aan nieuwe uitdagingen het mogelijk maken dat bijvoorbeeld kleine en middelgrote ondernemingen en jonge onderzoekers in groteren getale in de onderzoeksprojecten participeren.</p>
      <p sl="pt">Tot slot ben ik verheugd over de richtsnoeren voor het volgende kaderprogramma. Ik benadruk met name de aanbeveling het budget voor wetenschap en innovatie in het komende financiële kader van de EU aanzienlijk te verhogen. Alleen op die manier zullen we erin slagen Europa concurrerender en welvarender te maken.</p>
    </intervention>
    <intervention id="1-089-000" speaker_id="28153" name="Britta Thomsen" is_mep="True" mode="spoken">
      <p sl="da">namens de S&amp;D-Fractie . – Mevrouw de Voorzitter, mevrouw de commissaris, dames en heren, ten eerste wil ik de heer Audy bedanken voor de geweldige samenwerking in verband met de evaluatie van het zevende kaderprogramma voor onderzoek. De EU staat voor een enorme uitdaging, die onder meer gesteld wordt door landen zoals China, India en Brazilië, die een grote economische ontwikkeling doormaken. Wij zijn daarom genoodzaakt om nog beter te worden in het scheppen van groei en arbeidsplaatsen door middel van onderzoek en innovatie; anders doet de EU helemaal niet meer mee in de kenniswedloop.</p>
      <p sl="da">Het zevende kaderprogramma was succesvol, maar er is ruimte voor verbeteringen. Ik heb drie prioriteiten voor onze onderhandelingen over het achtste kaderprogramma. We moeten de aanvraag- en rapportageprocedures vereenvoudigen. We zijn simpelweg genoodzaakt om de bureaucratie aan te pakken. Ten tweede moeten we de moed hebben om ons op vrijheid en flexibiliteit te concentreren. De onderzoekers moeten zelf de vrijheid hebben om de belangrijkste onderzoeksgebieden aan te wijzen en met name moet het programma ook zo flexibel zijn dat we de uitdagingen van de toekomst kunnen oplossen. Dit zal leiden tot betere resultaten. Daarnaast moeten we er beter in worden om interdisciplinair te werken en te denken.</p>
    </intervention>
    <intervention id="1-090-000" speaker_id="4253" name="Frédérique Ries" is_mep="True" mode="spoken">
      <p sl="fr">namens de ALDE-Fractie . – Mevrouw de Voorzitter, het zevende kaderprogramma voor onderzoek is het grootste onderzoeksprogramma ter wereld: er is een begroting voor uitgetrokken van 54,6 miljard euro voor de huidige periode 2007-2013 en er zijn tot nu toe meer dan 9 000 projecten mee gefinancierd. De vraag is of de resultaten ervan deze enorme investering waard zijn.</p>
      <p sl="fr">Afgaand op de eerste toespraken denk ik dat doordat deze vraag gesteld wordt, hij al gedeeltelijk beantwoord is. Europa heeft het moeilijk om alles eruit te halen wat erin zit en we weten wat daar de belangrijkste oorzaken van zijn, die zijn al genoemd: in het algemeen genomen is er sprake van een noord-zuidverdeling van Europa met betrekking tot onderzoek en ontwikkeling; verder ligt Europa achter wat betreft de uitgaven die ondernemingen doen ten behoeve van onderzoek en ontwikkeling; tot slot hebben onderzoekers en het midden- en kleinbedrijf, zoals onze rapporteur al heeft gezegd, moeite om toegang te verkrijgen tot de verschillende programma's.</p>
      <p sl="fr">Gelukkig is er ook reden tot optimisme, want de Raad, het Parlement en de Commissie zijn het op dit punt volledig met elkaar eens en zijn zich bewust van deze noodzaak om onderzoek en ontwikkeling in Europa in lijn te brengen met de grote maatschappelijke en economische uitdagingen. Ik denk daarbij natuurlijk aan klimaatveranderingen – een onderwerp dat al eerder besproken is –, maar ook aan de continuïteit van de energievoorziening, het tijdperk na Fukushima, waarmee goed om moet worden gegaan, en aan de voedselzekerheid, die flink aan het wankelen is gebracht door de E. coli-bacterie.</p>
      <p sl="fr">Er moet ook vooral vermeden worden dat er te veel tegelijk wordt gedaan. Wat dat betreft sta ik uiteraard achter de wens van de heer Audy om duidelijke prioriteiten te stellen voor het Europa van onderzoek. Dat wordt ook in punt 9 van het verslag gezegd. Europa moet zich de middelen verschaffen om specifieke grote doelstellingen te verwezenlijken. De rapporteur heeft ook de 28 miljard euro genoemd die nog moet worden geprogrammeerd voor de resterende drie jaar.</p>
      <p sl="fr">Aangezien we het over specifieke prioriteiten en onderwerpen hebben, wil ik tot slot een van die onderwerpen noemen: nanotechnologie. Ik ben van mening dat er meer moet worden geïnvesteerd in nanotechnologie, omdat die in vele sectoren kan worden toegepast: geneeskunde, de voedingsmiddelensector, elektronica, nieuwe grondstoffen, nieuwe energiebronnen. Inderdaad, het is aan onze deskundigen om deze revolutie in gang te zetten, maar de Europese Unie – ik ben bijna klaar – moet het initiatief nemen en dit terrein van het allerkleinste veroveren.</p>
    </intervention>
    <intervention id="1-091-000" speaker_id="96949" name="Vicky Ford" is_mep="True" mode="spoken">
      <p sl="en">namens de ECR-Fractie . – Mevrouw de Voorzitter, onderzoek en innovatie zijn essentiële voorwaarden voor economische groei en onmisbaar in onze strijd om onze grootste uitdagingen het hoofd te bieden. Ik heb veel hoogstaand onderzoek gezien dat is gefinancierd met Europese subsidies. Ik verwijs daarmee naar zowel subsidies aan samenwerkingsprojecten met het bedrijfsleven en partijen in andere landen, als individuele subsidies aan gespecialiseerde, ervaren wetenschappers.</p>
      <p sl="en">Het Europese kaderprogramma staat echter te boek als het meest bureaucratische ter wereld. Commissaris, ik ben nog steeds van mening dat u meer kunt ondernemen om het programma te vereenvoudigen. De financiële ruimte is beperkt en de middelen moeten snel ter beschikking komen van de wetenschappers in het lab; niet alleen van de mensen die de formulieren invullen en de rekeningen controleren.</p>
      <p sl="en">Niet elke aanvraag kan worden gehonoreerd en in de onderzoekswereld is de toegevoegde waarde natuurlijk lastig te bepalen, maar mijns inziens is een gemeenschappelijk Europees systeem voor de beoordeling van prestaties niet de enige weg voorwaarts. We willen wetenschappers die zich kunnen meten met de besten ter wereld en bij hun beoordeling moeten we dan ook kijken naar hun prestaties op mondiaal niveau. Op dit beginsel van uitmuntendheid mogen we niet afdingen. De Europese Onderzoeksraad heeft bijvoorbeeld veel gedaan om individuele wetenschappers te ondersteunen. Als zijn mandaat nu wordt gewijzigd in het ondersteunen van projecten op teambasis, mag dat geen nadelige gevolgen hebben voor de ondersteuning van uitmuntende individuele wetenschappers.</p>
      <p sl="en">Ik zou graag zien dat er meer geld naar onderzoek gaat, maar de middelen zijn niet onuitputtelijk. Ik en mijn fractie kunnen geen goedkeuring hechten aan een verdubbeling van de EU-begroting op zeker gebied als niet duidelijk wordt aangegeven aan welke andere gebieden die middelen dan kunnen worden onttrokken. We zouden graag zien dat overheidsgeld op een intelligentere manier wordt ingezet, niet alleen in combinatie met particuliere investeringen, maar ook via betere openbare aanbestedingen.</p>
    </intervention>
    <intervention id="1-092-000" speaker_id="96820" name="Marisa Matias" is_mep="True" mode="spoken">
      <p sl="pt">namens de GUE/NGL-Fractie . – Mevrouw de Voorzitter, op de allereerste plaats wil ik de heer Audy bedanken voor het werk dat hij heeft verricht, voor de uitstekende wijze waarop hij met ons allemaal, met alle fracties heeft samengewerkt en voor zijn open houding tijdens deze werkzaamheden.</p>
      <p sl="pt">Ik meen dat het evalueren van een programma van de omvang van het zevende kaderprogramma absoluut essentieel is. Er kan nooit genoeg de nadruk worden gelegd op zaken als transparantie, vereenvoudiging, herverdeling – wezenlijk zaken die in dit verslag staan – en op standpunten die het Parlement heeft ingenomen.</p>
      <p sl="pt">Ik denk dat onderzoek en innovatie een essentiële bijdrage kunnen leveren aan een rechtvaardiger en duurzamer ontwikkelingsmodel met een betere herverdeling. Dat is de reden waarom we bepaalde elementen niet kunnen laten vallen. Daar vele punten al zijn genoemd zal ik ingaan op een aantal zaken die vaak worden vergeten.</p>
      <p sl="pt">Op de eerste plaats heeft de evaluatie aangetoond dat er nog steeds een buitensporige concentratie bij de verdeling van de onderzoekskredieten bestaat. We mogen niet vergeten dat bepaalde landen, onderzoekscentra en grote industrieën er veel makkelijker in slagen toegang te krijgen tot de kredieten dan andere. We mogen dat model niet aanvaarden. We moeten meer participatie van de nieuwe en de zuidelijke lidstaten zien te bewerkstelligen. Dat zijn toevallig wel de landen die op dit moment het meest behoefte hebben aan deze gelden.</p>
      <p sl="pt">Op de tweede plaats ben ik van mening dat het deelnemersveld verbreed moet worden, evenals de participatie van maatschappelijke organisaties. Kleine en middelgrote ondernemingen vormen op dat vlak nog steeds een zeer belangrijke uitdaging.</p>
      <p sl="pt">Op de derde plaats wil ik iets zeggen over de onzekere positie van onderzoekers. We kunnen geen kwaliteits- of excellent onderzoek leveren als we blijven tolereren dat onderzoekers en onderzoeksters in bepaalde Europese landen gegijzeld worden door onfatsoenlijke arbeidsvoorwaarden. Ik wil echter vooral mijn dank uitspreken voor het verzette werk. Deze stap van het Parlement is mijns inziens zeer belangrijk.</p>
    </intervention>
    <intervention id="1-093-000" speaker_id="96660" name="Niki Tzavela" is_mep="True" mode="spoken">
      <p sl="en">namens de EFD-Fractie . – Mevrouw de Voorzitter, ik ben de heer Audy erkentelijk voor zijn uitmuntende verslag. KP7 is een van de grootste onderzoeksprogramma's ter wereld, en het is goed voor ons dat we deze tussentijdse evaluatie uitvoeren.</p>
      <p sl="en">Ten eerste verheugt het mij zeer dat we eensgezind zijn in onze vraag om vereenvoudiging van onze regels voor financieringsmethoden. Ten tweede is het van belang dat we ons concentreren op de teleurstellende deelname van KMO's aan het programma en dat we vragen om maatregelen om dit te verbeteren, vooral omdat de toekomstige economische groei en werkgelegenheid in de EU van deze ondernemingen afhankelijk zijn. Ten derde ben ik een fervent voorstander van de Marie Curie-acties. Hier wil ik aan toevoegen dat het essentieel is om op de middellange termijn een mechanisme te ontwikkelen om de voortgang en het meetbaar effect van innovatiebeleid en –programma's in de EU te evalueren en beoordelen.</p>
      <p sl="en">Afrondend moet ik zeggen dat het financieringsniveau van KP7 op peil moet blijven. Zonder investeringen in onderzoek en ontwikkeling zal het ons immers niet lukken de doelstellingen van de Europa 2020-strategie te verwerkelijken.</p>
    </intervention>
    <intervention id="1-094-000" speaker_id="28225" name="Herbert Reul" is_mep="True" mode="spoken">
      <p sl="de">Mevrouw de Voorzitter, commissaris, dames en heren, om te beginnen wil ik mijn dank uitspreken aan de heer Audy en alle collega's die hieraan hebben meegewerkt. Een dergelijke evaluatie is immers ook een belangrijke vereiste voor de conclusies die wij vervolgens moeten trekken. Wij zijn het er allemaal wel over eens dat het vraagstuk van de investeringen in onderzoek van wezenlijk belang is voor de toekomst van Europa. Of wij dan echter de moed hebben om daar conclusies aan te verbinden, dat zal blijken als wij de volgende ronde in gaan. Hebben wij de moed om ervoor te zorgen en slagen wij erin om voldoende financiële middelen beschikbaar te stellen? Iedereen zegt dat we dat zullen doen, maar het zal moeilijk worden. Hoe zullen wij erin slagen de bestaande middelen op efficiëntere wijze te benutten? Ik ben bijzonder dankbaar voor het feit dat wij in dit debat een zeer groot belang hebben toegekend aan het vraagstuk van vereenvoudiging, ook in verband met het verslag van mevrouw Carvalho. Hoe kunnen wij ervoor zorgen dat wij een en ander eenvoudiger, sneller en doeltreffender aanpakken, en hoe gaan wij met de bestaande middelen betere resultaten bereiken? Dat is naast het vraagstuk van voldoende financiële middelen een tweede centrale kwestie.</p>
      <p sl="de">Ten derde moeten wij uitkijken – en in dat opzicht wil ik enkele collega's tegenspreken – dat wij de middelen niet verdelen volgens het motto "iedereen krijgt een beetje". Dat is niet het beginsel dat we moeten hanteren voor onderzoekssubsidies. Onderzoekssubsidies kunnen uitsluitend volgens het uitmuntendheidsbeginsel worden verleend. Dat leidt er – helaas – toe dat deze subsidies niet over alle lidstaten gelijk worden verdeeld. Dat betekent dat ons een enorme taak te wachten staat, namelijk om te zorgen dat er verbeteringen worden gerealiseerd in met name de lidstaten die niet aan het uitmuntendheidsbeginsel voldoen. Daartoe hebben we uiteraard andere instrumenten nodig, want deze kwestie is nog niet opgelost. Wij hebben in de toekomst een reeks instrumenten nodig waarmee niet wordt veiliggesteld dat de middelen gelijk worden verdeeld, maar dat andere middelen met andere instrumenten worden benut, teneinde de nadruk op specifieke aspecten te leggen.</p>
      <p sl="de">Ten slotte, maar niet in de laatste plaats, moeten we minder projecten stimuleren. Wij ontkomen niet aan de beslissing ten aanzien van de vraag op welke elementaire punten wij ons willen concentreren. Als iedereen een nieuw onderwerp introduceert, dan zal dat op de lange termijn geen positieve uitwerking hebben op onderzoekssubsidies. Wij moeten de moed hebben om te kijken wat bijzonder goed is en wat wij met name verder willen blijven stimuleren.</p>
    </intervention>
    <intervention id="1-095-000" speaker_id="28349" name="Teresa Riera Madurell" is_mep="True" mode="spoken">
      <p sl="es">Mevrouw de Voorzitter, mevrouw de commissaris, in hoeverre zijn de zwakke punten die ontdekt zijn in ons O&amp;O-stelsel met het zevende kaderprogramma sterke punten geworden?</p>
      <p sl="es">Het was noodzakelijk om fundamenteel onderzoek te stimuleren en in dat kader is de Europese Onderzoeksraad in het leven geroepen die ervoor moet zorgen dat in de toekomst excellentie en samenhang beter gecombineerd zullen worden. Er waren meer onderzoekers nodig en daarom zijn Marie Curie-acties gestimuleerd, die nog steeds een nog grotere impuls vereisen. Er is met succes gestreefd naar een grotere participatie van kleine en middelgrote ondernemingen. Daarbij is een percentage van ongeveer 15 procent bereikt, dat met verdergaande vereenvoudiging nog zou kunnen stijgen. Er was ook meer financiering nodig, vooral vanuit de particuliere sector. Dit laatste is nog steeds een zwak punt, niet alleen als gevolg van de crisis maar ook omdat instrumenten zoals de gezamenlijke technologie-initiatieven (GTI's) eenvoudigweg nog verbeterd kunnen worden.</p>
      <p sl="es">Maar, mijnheer Audy, ik twijfel er niet aan dat de lessen die we in deze tussentijdse herziening geleerd hebben, zullen leiden tot een kaderprogramma van een nog hogere kwaliteit. Mijn gelukwensen met uw verslag.</p>
    </intervention>
    <intervention id="1-096-000" speaker_id="38602" name="Vladko Todorov Panayotov" is_mep="True" mode="spoken">
      <p sl="en">Mevrouw de Voorzitter, ik wil beginnen met het bedanken van de deskundigen van de Commissie en de rapporteur, de heer Audy, voor hun werk.</p>
      <p sl="en">Deze tussentijdse terugblik is cruciaal. De EU heeft onvoldoende reactievermogen en dat heeft haar ervan weerhouden de doelstellingen van de Lissabonstrategie te realiseren. Als het gaat om onderzoek en innovatie loopt de EU op een aantal punten echter nog steeds voorop in de wereld, en daarop mag ze trots zijn.</p>
      <p sl="en">De EU heeft te maken met legio uitdagingen die op haar concurrenten niet noodzakelijkerwijs van toepassing zijn, maar toch lukt het haar in de race te blijven. Ik verwijs naar de beperkte aanwezigheid van natuurlijke energiebronnen op Europees grondgebied, die absoluut een obstakel vormt voor ontwikkeling en innovatie. Ik verwijs ook naar de vergrijzing van de Europese bevolking, ook een uitdaging die kenmerkend is voor de EU. Daarentegen kent de EU wel de meest ambitieuze en bindende regelgeving op het gebied van milieubescherming. Ook heeft zij de meest hoogstaande sociale normen en respecteert zij werknemers op het werk.</p>
      <p sl="en">Dit zijn feiten waarop we trots mogen zijn. We leven op een continent waar bepaalde waarden nog altijd hoog in het vaandel staan en niet te zeer onderhevig zijn aan de effecten van de globalisering. Mijns inziens is het niet mogelijk uit te groeien tot de meest duurzame kenniseconomie ter wereld zonder respect voor de waarden die de Europese samenleving kenmerken. Ik geloof dat wij hiervan in de toekomst de vruchten zullen plukken.</p>
    </intervention>
    <intervention id="1-097-000" speaker_id="96803" name="Zbigniew Ziobro" is_mep="True" mode="spoken">
      <p sl="pl">Mevrouw de Voorzitter, zoals de rapporteur terecht met klem benadrukte, is meer innovatie in de Europese Unie een essentieel aspect van economische ontwikkeling, met name in tijden van crisis. Helaas zijn sommige belangrijke kwesties, naar het mij voorkomt, op een te algemene manier gepresenteerd. Allereerst zij echter gewezen op het betrekkelijk kleine geldbedrag dat is gereserveerd voor innovatie in de nieuwe EU-lidstaten. Men zou haast kunnen zeggen dat er op dit vlak een enorme ongelijkheid en wanverhouding heerst tussen de leden van de oude Unie en de nieuwe EU-lidstaten. Hier wordt in het verslag slechts een zinnetje aan gewijd. Hun bescheiden deelname wordt als ongunstig beschouwd en is niet bevorderlijk voor de evenwichtige ontwikkeling van de Unie en haar samenhang.</p>
      <p sl="pl">Hierbij verdient te worden opgemerkt dat er ondanks de toewijzing van 86 miljard euro voor onderzoek voor de financieringsperiode 2007-2013 geen enkele verandering te bespeuren is in deze stand van zaken, en daarom moet er in de volgende financiële vooruitzichten bij de toewijzing van middelen uit het Cohesiefonds voor innovatie meer rekening worden gehouden met de factor van een evenwichtig beheer van de middelen voor de oude en de nieuwe EU-lidstaten. Deze innovatie is immers ook een kans voor deze nieuwe Europese landen en ook daar moeten wetenschap en nieuwe technologieën worden ontwikkeld voor het algemeen belang van heel Europa en in onderlinge samenhang.</p>
      <p sl="pl">Bovendien moet worden benadrukt dat problemen met de financiering van onderzoek vooral de kleine en middelgrote ondernemingen treft. De aanscherping van het monetair beleid als gevolg van de financiële en economische crisis leidt ertoe dat de verstrekking van kredieten, die essentieel zijn voor de langetermijninvesteringen waarmee innovatie gepaard gaat, wordt beperkt. Dat is een feit waarmee we rekening moeten houden teneinde het juist voor kleine en middelgrote ondernemingen gemakkelijker te maken om kredieten te krijgen voor dergelijke doeleinden. Tot slot zij vermeld dat de administratieve procedures in dit opzicht vereenvoudigd moeten worden.</p>
    </intervention>
    <intervention id="1-098-000" speaker_id="4423" name="Amalia Sartori" is_mep="True" mode="spoken">
      <p sl="it">Mevrouw de Voorzitter, ook ik wens de heer Audy en de hele Commissie industrie, onderzoek en energie te bedanken voor het uitstekende werk en het goede debat dat we hebben gehad over dit uiterst belangrijke onderwerp.</p>
      <p sl="it">Ik geloof dat er vandaag in deze vergadering slechts één punt nog niet is genoemd, namelijk het erkennen van de achterstand die Europa heeft opgelopen op het vlak van onderzoek en innovatie.</p>
      <p sl="it">We zijn terecht trots op de bereikte resultaten maar we zouden er ook goed aan doen te erkennen dat we op een aantal gebieden achterlopen op onze traditionele concurrent de Verenigde Staten en op zeer sterke concurrenten als China en andere landen.</p>
      <p sl="it">Indien Europa niet aan zijn einde wil komen door zich in zichzelf op te sluiten, moet het meer geld investeren in onderzoek en innovatie. Die keuze moeten we echter niet vanavond in het kader van dit debat maken maar in het kader van het bredere debat over de financiële vooruitzichten en het gebruik van de middelen waarover we beschikken. Kortom, dat is ongetwijfeld hét probleem!</p>
      <p sl="it">Dit gezegd zijnde meen dat ik de problemen die de collega's Audy en Carvalho hebben aangesneden – en waar ik bij andere gelegenheden nader op in zal gaan – allemaal het vermelden waard zijn: vereenvoudiging, de noodzaak financiering te coördineren, het ontwikkelen van de Europa 2020-strategie en excellentie en innovatie. Daarbij hebben we twee belangrijke rode draden: de kleine en middelgrote ondernemingen die ons kloppend hart vormen en waar we met vereenvoudigingsmaatregelen innovatie dienen te stimuleren en de grote onderzoekscentra waarvan er meer moeten komen.</p>
    </intervention>
    <intervention id="1-099-000" speaker_id="1129" name="Catherine Trautmann" is_mep="True" mode="spoken">
      <p sl="fr">Mevrouw de Voorzitter, commissaris, dames en heren, in dit uitstekende verslag van ons medeparlementslid, de heer Audy, worden alle discussies samengevat die we hebben gevoerd met de deelnemers in de sector. Ik ga het niet meer hebben over hun mening over ons zevende kaderprogramma: dat is onvermijdelijk, maar te ingewikkeld en te bureaucratisch.</p>
      <p sl="fr">Ik wil eigenlijk maar twee punten benadrukken. Allereerst, innovatie. Het Parlement heeft zich ervoor ingezet om dit te bevorderen, maar dat mag niet ten koste gaan van fundamenteel onderzoek. Zoals we heel goed weten is kennis het belangrijkste resultaat van onderzoek, gevolgd door de mogelijkheid om dat resultaat te versterken in de economische sector, en zelfs de industriële sector. Er moet dus een duidelijk onderscheid worden gemaakt tussen de hantering en de versterking van fundamenteel onderzoek.</p>
      <p sl="fr">Ten tweede de financieringen. We zijn het er allemaal over eens dat de begroting in overeenstemming moet zijn met onze ambities. Ik durf wel te zeggen dat we op dit punt vernieuwend moeten zijn door consequent te blijven. Het is niet nodig om voor meer instrumenten te zorgen; we moeten de bestaande doeltreffender maken. In dat opzicht is de financieringsfaciliteit met risicodeling een groot succes, maar het ontbreekt nog aan een meer integrerende aanpak ten aanzien van het mkb en onderzoeksinfrastructuren. Ik zou de Commissie daarom willen vragen om alles te doen wat in haar vermogen ligt om de geschillen zo spoedig mogelijk te beslechten en de werkwijze die in dit verslag wordt voorgesteld in aanmerking te nemen.</p>
    </intervention>
    <intervention id="1-100-000" speaker_id="28291" name="Romana Jordan Cizelj" is_mep="True" mode="spoken">
      <p sl="sl">Mevrouw de Voorzitter, het zevende kaderprogramma trad in 2007 in werking, na de uitbreiding van de EU met twaalf nieuwe lidstaten. Uiteraard is door deze twee grote uitbreidingen de diversiteit in de Europese Unie toegenomen.</p>
      <p sl="sl">Hier dient zich de vraag aan: wordt in het zevende kaderprogramma op adequate wijze rekening gehouden met die diversiteit? Met andere woorden: is het zo opgezet dat onderzoeksexpertise in de hele Europese Unie op uniforme wijze wordt gestimuleerd? In de evaluatie zijn bepaalde patronen aan het licht gekomen waarvan mij er twee in het oog springen.</p>
      <p sl="sl">In de eerste plaats ongelijke geografische participatie en geringe participatie in projecten door onderzoekers uit bepaalde delen van de Unie, in het bijzonder die van de minder ontwikkelde regio's en van de landen die in 2004 of later tot de EU zijn toegetreden.</p>
      <p sl="sl">In de tweede plaats: onderzoekers uit de kleinere lidstaten zijn in zeer geringe getale vertegenwoordigd als projectcoördinatoren. De verklaring die mij tot dusver is gegeven voor deze omstandigheid is dat onderzoeksexpertise het voornaamste criterium is voor de keuze in het zevende kaderprogramma. Dit leidt tot de conclusie dat de kwaliteit van het onderzoek in de zeer gering vertegenwoordigde regio's laag is.</p>
      <p sl="sl">Men mag zich echter afvragen of dat de werkelijke reden is. Dergelijke uitspraken mogen niet arbitrair worden gedaan. Ik verzoek de Commissie derhalve de oorzaken van deze tamelijk ongelijke verdeling van projecten en coördinatoren te onderzoeken.</p>
      <p sl="sl">Tenslotte is het in het belang van de lidstaten die op het gebied van EU-onderzoeksexpertise achterlopen, profijt te trekken van de middelen van de Europese structuurfondsen om hun wetenschappelijke en onderzoekssectoren te versterken. Deze mogelijkheid moet ook voorhanden zijn in de volgende financiële vooruitzichten.</p>
      <p sl="sl">Structuurfondsen mogen echter alleen worden gebruikt in de lidstaten waaraan ze zijn toegekend. Het idee dat dergelijke fondsen van de minder ontwikkelde naar de meer ontwikkelde landen zouden moeten vloeien zodat de laatsten hun onderzoeksinfrastructuur kunnen opbouwen, bijvoorbeeld, is onaanvaardbaar, omdat de kloof tussen de regio's dan alleen maar zou toenemen. Ik hoop dat de Commissie in staat zal zijn twijfels weg te nemen over de gelijke kansen voor onderzoekers en coördinatoren van verscheidene regio's en landen van de Unie, ervan uitgaande, uiteraard, dat zij voldoen aan de eis van wetenschappelijke onderzoeksexpertise.</p>
    </intervention>
    <intervention id="1-102-000" speaker_id="96975" name="António Fernando Correia De Campos" is_mep="True" mode="spoken">
      <p sl="pt">Mevrouw de Voorzitter, om te beginnen wil ik de heer Audy feliciteren met zijn uitstekende verslag. Hoewel de tussentijdse evaluatie aan de late kant komt biedt zij wel de mogelijkheid de kritieke punten van het zevende kaderprogramma aan te duiden: buitensporige bureaucratie, gebrek aan belangstelling bij de industrie, het aantal nieuwe instrumenten en de complexiteit ervan en het trage tempo van uitbetaling. Daarnaast bestaat er een groot risico in verband met omvangrijke overschrijvingen van kredieten van het huidige kaderprogramma naar grote programma's waarvan de toegevoegde waarde twijfelachtig is. In de evaluatie wordt echter ook op positieve punten gewezen: meer contacten en internationale samenwerking tussen groepen wetenschappers en gemeenschappelijke projecten, een aantal successen – zoals de Europese Onderzoeksraad – en meer genderevenwicht.</p>
      <p sl="pt">Bepaalde prioriteiten dienen gerealiseerd te worden. Daarbij denk ik op de eerste plaats aan vereenvoudiging en vervolgens aan het bevorderen van excellentie op onderzoekgebied in heel Europa en niet slechts in enkele landen en meer gerichtheid in het kaderprogramma op innovatie en instrumenten voor kleine en middelgrote ondernemingen en op het ondernemersschap. Eurostars is op dat vlak het meest succesvolle programma en dient daarom uitgebreid te worden.</p>
    </intervention>
    <intervention id="1-103-000" speaker_id="2278" name="Paul Rübig" is_mep="True" mode="spoken">
      <p sl="de">Mevrouw de Voorzitter, het gaat er eenvoudigweg om dat wij de onderzoeksgemeenschap versterken en daarmee de economische kracht van Europa binnen de internationale concurrentie. Om die reden moeten wij bekijken welke eigen middelen ons ter beschikking zouden kunnen staan voor het achtste kaderprogramma voor onderzoek. Ik zou de commissaris willen oproepen om ook de inkomsten uit het emissiehandelssysteem te benutten, zodat het CO2 -probleem daadwerkelijk kan worden opgelost. Dat zou een wezenlijke basis zijn.</p>
      <p sl="de">Wij zouden tientallen miljarden euro's ter beschikking hebben staan, die wij zouden kunnen benutten voor het programma "Intelligente energie", voor onze meest uiteenlopende batterijplatforms en voor talloze mogelijkheden die ons een duurzaam milieu opleveren. Dat zou met commissaris Lewandowski en uiteraard met de ministers van Financiën besproken kunnen worden.</p>
      <p sl="de">Wij hebben tevens een versterking van het kaderprogramma voor concurrentievermogen en innovatie (CIP) nodig. Mijns inziens moet informatie- en communicatietechnologie met name in het CIP worden ingezet om te voorzien in de vereiste uitrusting en hardware, zodat onderzoekers sneller, beter en efficiënter kunnen communiceren door gebruikmaking van de nieuwste technologie. Glasvezelverbindingen in satellietfaciliteiten integreren en overeenkomstige clusters vormen zou een spectaculaire onderneming zijn, evenals de oprichting van een Europees Instituut voor Technologie.</p>
      <p sl="de">Wij moeten in dit verband simpelweg de inhoud van het onderzoek dat in het zevende kaderprogramma voor onderzoek, evenals het CIP en diverse andere programma's is verricht, doorgeven aan onze scholingsinstellingen, namelijk professoren, docenten en kleuterleidsters. Leerlingen en studenten moeten gewoon toegang hebben tot de nieuwste kennis van deze tijd.</p>
      <p sl="de">De Europese Onderzoeksraad levert ten slotte, maar niet in de laatste plaats, uitstekend werk en het werk dat hiermee wordt gesubsidieerd moet zo spoedig mogelijk voor een breed publiek toegankelijk worden gemaakt. Ik wil de heer Audy nog uitdrukkelijk danken voor het feit dat hij zich sterk heeft gemaakt voor de kleine en middelgrote ondernemingen, en zoals de heer Correia De Campos heeft opgemerkt, kan het Eurostars-programma een van de belangrijke projecten van de toekomst worden.</p>
    </intervention>
    <intervention id="1-104-000" speaker_id="96859" name="Ioan Enciu" is_mep="True" mode="spoken">
      <p sl="ro">In de eerste plaats wil ik de heer Audy gelukwensen met zijn werk aan dit verslag. Samenwerking en coördinatie van de inspanningen op onderzoeksgebied zijn voorwaarden voor de concurrentiekracht van onze economie. Ik steun het idee dat een betere coördinatie, cohesie en synergie tussen het zevende kaderprogramma en de structuurfondsen en het Cohesiefonds deelname van de tot nu toe bescheiden vertegenwoordigde lidstaten makkelijker kan maken. Onderzoek in transnationaal samenwerkingsverband moet een prioriteit blijven. De lidstaten moeten samenwerken en niet met elkaar concurreren. De kans op succes, die nu nog gering is, kan worden verbeterd door het vereenvoudigen van de financiële en administratieve regels.</p>
      <p sl="en">Ik rond mijn verhaal af in het Engels: eerder dit jaar zei commissaris Quinn dat we het mes moeten zetten in de bureaucratie en dat we moeten zorgen voor eenvoudige en duidelijker regels die consequent en streng worden toegepast. Vandaag vraag ik u, mevrouw de commissaris om ons te helpen woorden om te zetten in daden. Dank u wel.</p>
    </intervention>
    <intervention id="1-106-000" speaker_id="28165" name="Lambert van Nistelrooij" is_mep="True" mode="spoken">
      <p sl="nl">Voorzitter, rapporteur, commissaris, goed om af en toe eens terug te kijken, zeker midden in zo'n periode en net voor de vastlegging van het financiële kader en de wetgevende taken van het Parlement.</p>
      <p sl="nl">Wat dan opvalt is dat wetenschappelijk onderzoek in Europa van topkwaliteit is. Probleem is om het om te zetten in producten en de hele keten te organiseren. Het heeft natuurlijk niet zo heel veel zin als we ontzettend veel patenten genereren, die verkopen over de wereld en als de toegevoegde waarde daarvan in andere delen van de wereld terechtkomt. We moeten zó boeien en binden, zó onze mensen opleiden dat het hele proces hier gebeurt.</p>
      <p sl="nl">Een tweede opmerking: enerzijds gaat het om excellentie maar anderzijds moet excellentie op twee benen staan en niet free floating intelligent zijn. Excellentie moet postvatten in regio's en steden. Het kan niet zo zijn dat je deze hoge toegevoegde waarde alleen maar hebt in metropolitane regio's. Het is onze opdracht als Parlement om de combinatie te maken tussen datgene wat de research oplevert en wat je er in innovatie mee kunt doen. U heeft uw eigen Innovatie-Unie geformuleerd, erg goede initiatieven, en dan kunnen we die verschillende andere fondsen, zoals bijvoorbeeld de structuurfondsen daarvoor gebruiken. De komende jaren moeten we conditionaliteit toepassen. In die zin moet je er ook voor zorgen dat regio's die wat achter liggen, investeren in specialisatie. Dat kan ook, niet alleen door Europees geld, maar door eigen geld van de lidstaat. Zo creëer je één gezamenlijke agenda en daarin zijn ook instrumenten als joint programming van groot belang.</p>
      <p sl="nl">Nog twee kleine puntjes. Ten eerste moeten we zeker doorgaan met faciliteiten waarmee risico wordt gedragen. Dit initiatief, de risk charing finance facility van de EIB, heeft verdraaid goed gewerkt. En ten tweede, natuurlijk, mevrouw Carvalho, hebt u het heel goed gedaan. Er is minder bureaucratie. Geef nu eens ruimte aan die GTI's, waar het bedrijfsleven met 50 procent in zit. En we gaan ermee om alsof het een ambtelijke organisatie is! Dat kan toch niet werken.</p>
      <p sl="nl">Ik dank u wel voor dit tussentijds verslag. Het is heel belangrijk en bij de vaststelling van de verordeningen zullen we het vertalen in nieuw perspectief.</p>
    </intervention>
    <intervention id="1-107-000" speaker_id="96792" name="Bogdan Kazimierz Marcinkiewicz" is_mep="True" mode="spoken">
      <p sl="pl">Mevrouw de Voorzitter, ik wil de rapporteur bedanken voor het werk dat hij heeft verricht. Het belangrijkste waar ik de aandacht op zou willen vestigen, is de vereenvoudiging van de regels en procedures voor programma's ter ondersteuning van onderzoeks- en innovatieactiviteiten, en de noodzaak om vast te stellen hoe het komt dat de nieuwe EU-lidstaten ondervertegenwoordigd zijn. Een toekomstig kaderprogramma moet zodanig tegemoetkomen aan de huidige behoeften dat elk land onderzoeks- en innovatieactiviteiten en onderzoeksterreinen kan ontwikkelen met hulp van de gemeenschappelijke financiële instrumenten die, als ze goed beheerd worden, de mogelijkheid zouden scheppen om hun maatregelen te concentreren op de behoeften van de markt en de samenleving.</p>
      <p sl="pl">Het is een essentiële opdracht om verenigingen, ondernemingen, en met name micro-ondernemingen in de vorm van clusters, en nationale of regionale netwerken van technologische platforms de mogelijkheid geven om deel te nemen aan een toekomstig kaderprogramma. Tegelijkertijd wil ik benadrukken dat vanwege de hardnekkige verschillen in innovatieniveau tussen de regio's van de Europese Unie bijzondere aandacht moet worden besteed aan de formulering van een gemeenschappelijk strategisch financieringskader voor wetenschappelijk onderzoek en innovatie.</p>
      <p sl="pl">Ook zij gewezen op de synergie tussen acties op Europees, nationaal en regionaal niveau, met daarbij de invoering van gemeenschappelijke administratieve en financiële regelgeving en een verplichte harmonisering van de regels en de voorwaarden voor deelname aan de verschillende programma's, zodat een gemeenschappelijk en transparant systeem tot stand komt. Ik hoop dat de conclusies die worden getrokken tijdens het evaluatieproces voor het zevende kaderprogramma, al de basis zullen vormen om op verder te werken aan het volgende, achtste kaderprogramma.</p>
    </intervention>
    <intervention id="1-108-000" speaker_id="28124" name="Gunnar Hökmark" is_mep="True" mode="spoken">
      <p sl="en">Mevrouw de Voorzitter, ik wil de rapporteur feliciteren met zijn voortreffelijke verslag over deze tussentijdse evaluatie. Mijns inziens zijn er drie punten die moeten worden onderstreept.</p>
      <p sl="en">Het eerste hiervan is vereenvoudiging – minder bureaucratie – en dat hebben we reeds gezegd toen we het zevende kaderprogramma lanceerden. Het programma is inderdaad minder bureaucratisch geworden, en ik denk dat onderzoekers en anderen die met deze projecten te maken dat ook hebben opgemerkt, maar we zijn nog lang niet klaar. Ik denk ook dat we in bepaalde opzichten meer vertrouwen kunnen geven aan de universiteiten die al eeuwen bestaan. Zij zullen er niet met het geld vandoor gaan.</p>
      <p sl="en">Het tweede punt is uitmuntendheid. De waarde van onze gemeenschappelijke en gezamenlijke inspanningen is dat we proberen een speciale Europese waarde toe te voegen, uitmuntende resultaten te boeken. We hebben alle lidstaten die hun onderzoeksactiviteiten en wetenschappelijke instellingen financieren en daarnaast hebben we, zoals reeds vermeld, de Structuurfondsen. Als we met dit kaderprogramma onze pijlen niet richten op uitmuntende prestaties zullen we het concurrentievoordeel verliezen dat we in de toekomst zo hard nodig zullen hebben.</p>
      <p sl="en">Het derde punt is mobiliteit. Een van de meest opvallende lessen die we hebben geleerd is dat de mobiliteit die we via het kaderprogramma kunnen realiseren het speciale klimaat en de speciale voorwaarden schept voor uitmuntende prestaties. En ik ben blij dat de rapporteur heeft voorgesteld een researchvoucher in te voeren in de hoop dat dit zal bijdragen aan een spontaan proces waarbij onderzoekers in Europa gezamenlijk tot uitmuntende prestaties komen, door hun mobiliteit op gang te brengen en te vergroten.</p>
      <p sl="en">Hierbij wil ik dus nogmaals mijn dank overbrengen aan de rapporteur.</p>
    </intervention>
    <intervention id="1-109-000" speaker_id="96668" name="Seán Kelly" is_mep="True" mode="spoken">
      <p sl="ga">Mevrouw de Voorzitter, we zijn het niet vaak unaniem eens over een onderwerp in dit Parlement, maar het was vandaag duidelijk dat de Commissie en de diverse leden van het Parlement unaniem waren over deze kwestie en in het bijzonder over de weg voorwaarts. De rapporteur, de heer Audy, verdient veel lof. Zoals de commissaris zei: "Dit is een waardevol en uitvoerig verslag."</p>
      <p sl="en">Hij heeft een waardevol en uitgebreid verslag geproduceerd en ik ben uitermate tevreden dat in het verslag de nadruk wordt gelegd op een paar eenvoudige punten. Het eerste punt is op zichzelf al eenvoudig: vereenvoudiging. Dat is zonder meer essentieel. Ik ben blij dat de commissaris zei dat we overgaan op gebruiksvriendelijkere financiële regelgeving. We moeten de procedures vereenvoudigen, ons vertrouwen stellen in de onderzoekers en ervoor zorgen dat we de allerbeste onderzoekers hebben. Als we daarvoor zorgen zullen we resultaten gaan zien.</p>
      <p sl="en">Tot slot hebben we gefaald met de Lissabonstrategie. Dat mag niet nog eens gebeuren. Alleen door onderzoek, demonstratie en het afleveren van resultaten kunnen we het concurrentievermogen tot stand brengen dat Europa zo hard nodig heeft.</p>
    </intervention>
    <intervention id="1-111-000" speaker_id="96823" name="Petru Constantin Luhan" is_mep="True" mode="spoken">
      <p sl="ro">Mevrouw de Voorzitter, in de huidige context en in het perspectief van de Europa 2020-doelstellingen moet het zevende kaderprogramma een antwoord hebben op de huidige uitdagingen. Eenvoudiger toegang voor kleine en middelgrote ondernemingen (kmo's) tot financiering geeft kmo's de kans om nieuwe diensten en producten te ontwikkelen. De hoogte van de financiële bijdrage en de documentatie die moet worden ingeleverd, de toegang tot informatie en de specialistische ondersteuning moeten realistisch zijn. Anders wordt het – ongeacht de doelstelling – onmogelijk om een kader te creëren voor toegang van kmo's tot dit programma.</p>
      <p sl="ro">Bovendien ben ik van mening dat het essentieel is om groter belang te hechten aan regionaal onderzoek, door het aanmoedigen van partnerschappen op meerdere niveaus en door het ondersteunen van het opstellen van gidsen of procedurele handleidingen hiervoor. We kunnen de doelstellingen niet behalen zonder duidelijke procedures of zonder stimulering en ondersteuning van nuttige instrumenten.</p>
    </intervention>
    <intervention id="1-112-000" speaker_id="96918" name="Derek Vaughan" is_mep="True" mode="spoken">
      <p sl="en">Mevrouw de Voorzitter, ook ik wil de rapporteur en de commissaris bedanken. Zoals zij beiden aangaven zijn onderzoek en innovatie belangrijk voor de toekomst van de Europese economie. Ik weet zeker dat er in Wales bijvoorbeeld veel universiteiten zijn die de Europese subsidies nuttig zullen besteden. Ik vind het dan ook belangrijk dat we allemaal onze steun verlenen aan toereikende financiële middelen voor onderzoek en innovatie in de EU-begroting; het kan niet zo zijn dat we in dit debat zeggen dat we daar een voorstander van zijn, en er vervolgens tegen stemmen in de vergaderingen over de begroting.</p>
      <p sl="en">Natuurlijk scharen we ons allemaal achter een van de belangrijkste punten van deze middag, vereenvoudiging, onder andere door het invoeren van gemeenschappelijke regelgeving. Ik realiseer me echter dat er enige zorgen leven over het standaard gebruiken van forfaitaire bedragen en financiering tegen een vast tarief, dus lijkt het me verstandig op die gebieden te streven naar een zekere mate van flexibiliteit en vrijheid van handelen.</p>
      <p sl="en">Ook wil ik aangeven dat we ons moeten concentreren op prestaties. Daarbij wil ik echter de kanttekening plaatsen dat prestaties weliswaar belangrijk zijn, maar dat onderzoek en innovatie ook inhouden dat we enig risico moeten accepteren want dat is nu eenmaal onvermijdelijk. Tot slot geef ik hierbij mijn goedkeuring aan het voorstel om nauwere banden te smeden tussen universiteiten en het bedrijfsleven, zodat we gebruik kunnen maken van alle onderzoeken en ontwikkeling die plaatsvinden.</p>
    </intervention>
    <intervention id="1-113-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Mevrouw de Voorzitter, het concurrentievermogen van de Europese Unie is niet optioneel. De Europese Unie moet op internationaal niveau concurrerend zijn en daarom moeten wij investeren in onderzoek en innovatie.</p>
      <p sl="ro">Helaas maken de begunstigden van de onderzoeksprogramma's gebruik van meerdere nationale en communautaire financieringsbronnen, die vaak verschillende procedures en regels hebben. Daardoor wordt de toegang tot Europese middelen bemoeilijkt en wordt de situatie van de begunstigden gecompliceerd door de verschillende regels waar men zich aan moet houden. Daarnaast zijn wij van mening dat de ontwikkeling van onderzoek en innovatie in de Europese Unie uitsluitend bewerkstelligd kan worden door terugdringing van de bureaucratie, vereenvoudiging en samenvoeging van procedures, het ontwikkelen van toegepast onderzoek en het verschaffen van toegang tot financiering aan kleine en middelgrote bedrijven. Wij betreuren het dat de lidstaten vanwege de economische en financiële crisis de begrotingen voor onderwijs en onderzoek hebben verkleind en roepen de lidstaten op om in deze crisistijd voorrang te geven aan investeringen in onderwijs. De kwaliteit van onderzoek en innovatie is van die investeringen afhankelijk.</p>
      <p sl="ro">Ik wil rapporteur Audy hartelijk danken voor zijn acceptatie van het amendement waarin ik de Commissie oproep om in het zevende kaderprogramma meer geld op te nemen voor onderzoek naar en ontwikkeling van toepassingen en diensten in het kader van het Wereldwijd Satellietnavigatiesysteem GNSS.</p>
    </intervention>
    <intervention id="1-114-000" speaker_id="2125" name="Pat the Cope Gallagher" is_mep="True" mode="spoken">
      <p sl="en">Mevrouw de Voorzitter, ik verwacht dat dit verslag brede steun zal ontvangen van alle fracties in het Parlement. Het hoofdpunt van dit verslag is dat de Unie zich in de voorhoede moet blijven bewegen als het gaat om onderzoek, innovatie en wetenschap. Dit is van belang omdat we zonder onderzoek nooit de vernieuwers van morgen kunnen worden. Onderzoek is noodzakelijk als we banen willen scheppen, en het is natuurlijk ook noodzakelijk om de werkgelegenheid in de EU op peil te houden en om overeind te blijven in de concurrentiestrijd met de opkomende economieën. Daarnaast moeten de overheidssector en de particuliere sector, die ik beschouw als de motor van de economische groei, als partners samenwerken.</p>
      <p sl="en">Initiatieven om een grotere rol van KMO's te bevorderen moeten op het hoogste niveau worden gestimuleerd en daarnaast moeten we de bureaucratie tot een minimum beperken. De staatshoofden en regeringsleiders van de EU hebben tijdens hun ontmoeting op 4 februari van dit jaar hun steun gegeven aan het vlaggenschipinitiatief 'Innovatie-Unie', maar dat alleen is niet voldoende. Nu moeten we in actie komen, en ik weet dat commissaris Geoghegan-Quinn bij uitstek een commissaris van actie is en zal doorzetten. Onderzoek en innovatie zijn onze belangrijkste instrumenten. Het zijn de instrumenten waarover we beschikken om Europa door de huidige economische crisis te loodsen.</p>
    </intervention>
    <intervention id="1-115-000" speaker_id="96981" name="Franz Obermayr" is_mep="True" mode="spoken">
      <p sl="de">Mevrouw de Voorzitter, de evaluatie van het zevende kaderprogramma voor onderzoek en technologische ontwikkeling moet gebaseerd zijn op de voor- en nadelen die de projecten met zich meebrengen voor de burgers. Ik denk daarbij bijvoorbeeld aan het INDECT-project, dat wordt gefinancierd uit het zevende kaderprogramma voor onderzoek. Het bedoelde voordeel van terrorismebestrijding moet worden afgewogen tegen de vrijheid van burgers en gegevensbescherming van burgers.</p>
      <p sl="de">Bij elk project moet met andere woorden de vraag worden gesteld; wie heeft er profijt van en wiens rechten worden onterecht beknot? Dat geldt eveneens voor de financiering van onderzoek op het gebied van genetische modificatie. Degenen die hier de vruchten van plukken zijn de levensmiddelenfabrikanten, de lobbyisten, maar met zekerheid niet de burgers. Ja, we moeten meer investeren in onderzoek en ontwikkeling, maar we moeten echter ook de projecten beter beoordelen, die uiteindelijk immers door de belastingbetaler worden gefinancierd.</p>
    </intervention>
    <intervention id="1-116-000" speaker_id="96951" name="Diane Dodds" is_mep="True" mode="spoken">
      <p sl="en">Mevrouw de Voorzitter, ik wil de rapporteur bedanken voor dit verslag, evenals de commissaris die recentelijk mijn kiesdistrict, Noord-Ierland, heeft bezocht, waar ze enkele uitstekende voorbeelden van onderzoek en innovatie heeft mogen aanschouwen.</p>
      <p sl="en">De economie in Noord-Ierland bestaat voornamelijk uit kleine en middelgrote ondernemingen – 97 procent van alle bedrijven valt onder deze noemer – en toch blijft deze economie achter bij de andere regio's van het Verenigd Koninkrijk en Europa als het gaat om het ontvangen van subsidie uit het kaderprogramma. Bureaucratie wordt genoemd als voornaamste probleem en veel kleine bedrijven zijn meer bezig met het hoofd boven water houden dan met de langetermijnvoordelen van het onderzoek- en innovatieprogramma.</p>
      <p sl="en">Het voorbeeld van de ruimtevaartindustrie in Noord-Ierland is naar mijn mening heel belangrijk – grotere bedrijven begeleiden en helpen kleinere bedrijven daadwerkelijk toegang te krijgen tot het programma – en daarom wil ik van de gelegenheid gebruik maken om de commissaris te vragen om baanbrekende nieuwe manieren te bedenken die de kmo's de vruchten kunnen laten plukken van dit zeer belangrijke programma.</p>
    </intervention>
    <intervention id="1-117-000" speaker_id="28255" name="Andreas Mölzer" is_mep="True" mode="spoken">
      <p sl="de">Mevrouw de Voorzitter, bij het zevende kaderprogramma voor onderzoek gaat het niet alleen om onderzoek in het algemeen; het gaat daarbij ook om een specifiek onderzoeksgebied, waar ieder van ons na de ramp in Fukushima bijzonder veel aan gelegen is. Het gaat ook om de middelen uit het Euratom-programma.</p>
      <p sl="de">Zoals algemeen bekend is het immers de nucleaire lobby die er de afgelopen jaren in is geslaagd om kernenergie als een klimaatneutraal alternatief te promoten. In sommige lidstaten is ze bijzonder sterk. Wij weten eveneens allemaal dat enkele lidstaten zo sterk voor kernenergie gaan dat ze niet zo eenvoudig op een alternatief kunnen overstappen. Wat hebben we immers aan krachtige reactoren als deze onder watermassa's of in geval van aardbevingen bezwijken? Wat hebben we aan de meest krachtige kerncentrale als de geringste fout voldoende is om niet alleen de directe omgeving maar hele regio's decennialang onbewoonbaar te maken? Het is derhalve belangrijk dat wij ons meer richten op nucleaire veiligheid en de ontwikkeling van alternatieven bevorderen.</p>
      <p sl="de">Nu het Euratom-onderzoeksprogramma binnenkort wordt verlengd tot 2012 en 2013, moet Fukushima worden aangegrepen als een kans voor heroverweging.</p>
    </intervention>
    <intervention id="1-118-000" speaker_id="96774" name="Jarosław Leszek Wałęsa" is_mep="True" mode="spoken">
      <p sl="pl">Mevrouw de Voorzitter, luisterend naar het debat van vandaag over het zevende kaderprogramma wil ik graag van de gelegenheid gebruikmaken om uw aandacht te vestigen op de voorbereidingen voor het volgende programma, het achtste kaderprogramma. We hebben daar al een groenboek over, waarin de behoefte aan onderzoek op andere terreinen, zoals de visserij, nauwelijks aan bod komt. Helaas zijn de ontwikkelingen wat betreft de rechtstreekse financiering van het onderzoek in die sector zeer zorgwekkend. We begonnen met een bedrag dat in de opeenvolgende programma's beetje bij beetje werden afgebouwd, en deze radicale bezuinigingen zijn erop uitgelopen dat in het zevende programma het mariene onderzoek als specifiek financieringsdoel helemaal verdwenen is.</p>
      <p sl="pl">In het volgende kaderprogramma moet deze situatie veranderen om de doelen van het hervormde gemeenschappelijk visserijbeleid te kunnen verwezenlijken. De visserijsector staat voor veel problemen, dus onderzoek en wetenschappelijke ondersteuning zijn krachtige instrumenten voor de verdere duurzame ontwikkeling van deze sector. Daarom is het zo belangrijk dat we voor dit doel de benodigde middelen uittrekken. Dank u wel.</p>
    </intervention>
    <intervention id="1-119-000" speaker_id="photo_generic" name="Máire Geoghegan-Quinn" is_mep="True" mode="spoken">
      <p sl="ga">lid van de Commissie. – Mevrouw de Voorzitter, ik ben zeer dankbaar voor het waardevolle debat dat we hier deze avond hebben gevoerd en ik zou alle leden die aan dat waardevolle debat hebben deelgenomen, willen bedanken.</p>
      <p sl="en">Ik zal nauw samenwerken met dit Parlement op onze weg voorwaarts naar het ontwikkelen van een toekomstig programma voor onderzoek en innovatie met een echte Europese toegevoegde waarde.</p>
      <p sl="en">Tegen het einde van dit jaar – op 30 november om precies te zijn – komen onze voorstellen op tafel voor toekomstige financieringsprogramma's voor onderzoek en innovatie als onderdeel van het gemeenschappelijk strategisch kader. In ons groenboek hebben we al een aantal ideeën opgetekend over hoe we dit kunnen bereiken door verschillende instrumenten op EU-niveau onder één noemer bijeen te brengen. We kunnen de gehele keten van onderzoek en innovatie ondersteunen, helemaal vanaf het fundamenteel onderzoek tot het plaatsen in de markt. Op deze manier denk ik dat we een maximale impact van onze investeringen kunnen realiseren.</p>
      <p sl="en">Ik zie uit naar het resultaat van uw debatten over het groenboek, ofwel de resoluties die u naar ik vernomen heb aan het einde van de zomer zult aannemen. Ik kan u verzekeren dat de waardevolle inbreng uit de verslagen van Carvalho, Merkies, Audy en Matias mee zal worden genomen tijdens de voorbereiding van onze voorstellen voor wetgeving.</p>
      <p sl="en">Tot slot wil ik u er aan herinneren dat we op 10 juni de slotbijeenkomst organiseren van de raadpleging over het groenboek waar verschillende leden van dit Parlement voor zijn uitgenodigd, sommigen als spreker. Ik wil de leden van dit Parlement mededelen dat er meer dan 1 300 reacties zijn gekomen op de online vragenlijst. Tevens hebben wij een onverwacht hoog aantal standpuntnota's ontvangen. Wij hebben meer dan 700 van dergelijke documenten ontvangen van nationale overheden, van Europese verenigingen, van bedrijven, van universiteiten, en van regionale en lokale organisaties. Reacties waren afkomstig uit alle landen van de Europese Unie en nog verder. Dit toont het grote belang dat Europa hecht aan onderzoek en innovatie als beleidsonderdeel voor onze toekomstige groei.</p>
      <p sl="en">Ik wil u dan ook nogmaals danken voor de inzichten en de stimulans van dit Parlement bij de tussentijdse evaluatie van het zevende kaderprogramma.</p>
    </intervention>
    <intervention id="1-121-000" speaker_id="33775" name="Jean-Pierre Audy" is_mep="True" mode="spoken" role="rapporteur">
      <p sl="fr">Mevrouw de Voorzitter, ik wil graag het Voorzitterschap van het Parlement bedanken voor het organiseren van dit debat, aangezien het aanvankelijk niet op de planning stond. Het is heel goed dat alle fracties over dit belangrijke onderwerp kunnen debatteren.</p>
      <p sl="fr">Ik wil ook graag zeggen hoe dankbaar we u allemaal zijn, commissaris. Ik spreek namens iedereen die veel waardering voor u heeft. U hebt zelfs de steun van de Ierse leden van de Fractie van de Europese Volkspartij (Christen-Democraten). Zoals u ziet is met deze onderwerpen in ieder geval alles mogelijk. Bedankt voor wat u allemaal doet. Wij rekenen zwaar op u als het gaat om vereenvoudiging en om de belangrijke boodschappen die we aan u richten, commissaris.</p>
      <p sl="fr">Ik zou graag de rapporteurs van alles fracties willen bedanken, evenals mijn medeparlementsleden die vele amendementen hebben ingediend, en degenen die een bijdrage hebben geleverd aan dit verslag – en een speciaal woord van dank voor de mensen van de PPE-Fractie.</p>
      <p sl="fr">Bedankt voor het bespreken van het onderwerp vereenvoudiging; we hebben nota genomen van wat er is gezegd. De term 'industrieel concurrentievermogen' schept verwachtingen. We moeten een verband leggen tussen onderzoek en handel – dat wil zeggen tussen onderzoek en innovatie – door middel van het Europees octrooi. Onderzoek moet worden omgezet in groei. Zoals de heer Reul al zei moeten we natuurlijk topkwaliteit nastreven. We moeten de beste ter wereld worden, en alleen met topkwaliteit kunnen we dat bereiken. Zoals ik eerder ook al heb gezegd, weten we echter niet wie over vijf of tien jaar de Nobelprijs zullen krijgen. Daarom moeten we een evenwicht zien te vinden tussen topkwaliteit en verdeling over heel Europa. Het is net als in de sportwereld: zoals je kunt winnen met de beste spelers ter wereld moeten wij over de beste onderzoekers ter wereld beschikken. Topkwaliteit is het sleutelwoord.</p>
      <p sl="fr">Tot slot hebben we voorgesteld om de financiering te verdubbelen, maar niet ten koste van landbouw of structuurfondsen. Het doel is om de coördinatie met de lidstaten te verbeteren. De staatshoofden en regeringsleiders hebben ons gezegd dat zij de bijdragen van de overheid niet zullen verhogen. In plaats daarvan moeten we de Europese fondsen, de nationale fondsen en de regionale fondsen – waarvan sommige overigens uit Europese fondsen komen – beter op elkaar afstemmen om tot samenhang en een goed beleid te kunnen komen.</p>
      <p sl="fr">Mijn laatste punt, mevrouw de Voorzitter, is dit: ik had voorgesteld – het voorstel is niet aangenomen, maar dit is een onderwerp dat we politiek gezien niet kunnen negeren – om een Europees onderzoeksplan voor de defensiesector aan te nemen. Het is nu tijd dat de Europese Unie en de lidstaten, uit hoofde van artikel 45 van het Verdrag betreffende de Europese Unie, een groot onderzoeksprogramma op het gebied van defensiematerieel en natuurlijk materieel voor tweeërlei gebruik in overweging nemen.</p>
    </intervention>
    <intervention id="1-122-000" speaker_id="1941" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-123-000" speaker_id="23816" name="András Gyürk" is_mep="True" mode="written">
      <p sl="hu">Het zevende kaderprogramma voor onderzoek en technologische ontwikkeling (KP7) is het belangrijkste programma ter wereld voor de ondersteuning van onderzoek en speelt een cruciale rol bij het behoud van het concurrentievermogen van Europa en de tenuitvoerlegging van de Europa 2020-strategie. Het kaderprogramma van de EU vertegenwoordigt een aanzienlijke meerwaarde op het gebied van de Europese inspanningen inzake O&amp;O. De tussentijdse evaluatie heeft echter ook een aantal gebieden aan het licht gebracht die ontwikkeld moeten worden. Naar mijn mening zijn twee aspecten van cruciaal belang voor het toekomstig succes van het kaderprogramma. De eerste en meest urgente taak zou bestaan in vereenvoudiging van de administratie. De overmatig ingewikkelde administratie is duur en bemoeilijkt deelname van kleine en middelgrote ondernemingen aan het kaderprogramma voor onderzoek. Door parallelle structuren op te heffen, gelden sneller over te maken en het kaderprogramma met nationale prioriteiten te harmoniseren wordt ertoe bijgedragen dat zo veel mogelijk actoren geïnteresseerd worden voor deelname aan werkzaamheden op het gebied van onderzoek en ontwikkeling. In de tweede plaats zou ik nadrukkelijk willen wijzen op het belang van een op excellentie gebaseerde benadering. De financiële middelen van het kaderprogramma kunnen namelijk het meest efficiënt worden benut als de te ondersteunen onderzoeksprojecten op basis van excellentie worden geselecteerd. De tussentijdse evaluatie heeft echter uitgewezen dat bepaalde landen met betrekking tot de overmaking van gelden ondervertegenwoordigd zijn. De voornaamste oorzaak daarvan is dat die lidstaten niet beschikken over de onderliggende faciliteiten voor onderzoek waarmee ze kunnen voldoen aan de op basis van excellentie geformuleerde criteria. Daarom moet onderzocht worden welke synergieën tussen het kaderprogramma en de structuur- en cohesiefondsen de ontwikkeling van achtergebleven infrastructuren kunnen bevorderen. Zo kunnen we ervoor zorgen dat voor alle lidstaten dezelfde voorwaarden gelden bij een beoordeling op basis van excellentie.</p>
    </intervention>
    <intervention id="1-124-000" speaker_id="34249" name="Filiz Hakaeva Hyusmenova" is_mep="True" mode="written">
      <p sl="bg">Het zevende kaderprogramma (KP7) voor activiteiten op het gebied van onderzoek, technologische ontwikkeling en demonstratie is een belangrijk instrument om de doelen van de Europa 2020-strategie te bereiken. De vooraanstaande rol van Europa op het gebied van technologische innovatie en de concurrentiekracht van de Unie in de toekomst zijn ook sterk afhankelijk van wetenschappelijk onderzoek. Wat in dit opzicht nodig is, is meer aandacht voor steun voor het programma, een sterkere koppeling aan de eisen van het bedrijfsleven en een betere coördinatie met de andere financiële instrumenten van de EU en de structuurfondsen.</p>
      <p sl="bg">Belangrijke factoren die een bijdrage leveren aan het succes van het programma zijn onder andere het bieden van toegang tot informatie over de potentiële kansen die het biedt aan het grootst mogelijke aantal belanghebbenden en het vereenvoudigen van de aanvraagprocedures, die op dit moment buitensporig ingewikkeld zijn. Ik wil nogmaals herhalen hoe belangrijk het is om de resultaten van met succes afgeronde projecten wijd en zijd te promoten, zodat meer bedrijven er toegang toe kunnen hebben en ze waar mogelijk kunnen gebruiken.</p>
      <p sl="bg">Wetenschap bestaat niet als doel op zich. Zij moet voor de economie en de maatschappij voordelen bieden. De verbanden tussen afzonderlijke programma's moeten worden versterkt om een consistente uitvoering van wetenschappelijke en demonstratieprojecten te garanderen, en ook van het testen van de markt en marktreplicatieprojecten. Hierdoor kunnen we met behulp van de KP7-financiering meer efficiëntie tot stand brengen en meer toegevoegde waarde voor Europa realiseren.</p>
    </intervention>
    <intervention id="1-124-125" speaker_id="96795" name="Jacek Olgierd Kurski" is_mep="True" mode="written">
      <p sl="pl">Een vast probleem in alle verslagen over innovatie is het ontbreken van een duidelijk omschreven kader voor O&amp;O-financiering uit EU-middelen. Dit probleem is eens te meer zichtbaar in het verslag van de heer Audy en, wat meer is, het brengt nog een andere onopgeloste kwestie met zich mee, namelijk de onevenwichtige verdeling van de financiering in de Europese Unie. De auteur gaat bijna geheel voorbij aan het gebrek aan evenwicht in de absorptie van middelen tussen West-Europa en de nieuwe EU-lidstaten. Dat er iets niet goed gaat met de financiering valt onder andere af te lezen aan het gebruik van de risicodelende financieringsfaciliteit (RSFF). Slechts in 18 van de 27 lidstaten worden er projecten ten uitvoer gelegd die door de faciliteit zijn medegefinancierd. Bovendien gaat het meeste geld naar aanvragers uit de zogenaamde oude EU-lidstaten: Duitsland (23,1 procent van alle toegekende middelen), Spanje (19,1 procent), het Verenigd Koninkrijk (9,9 procent) en Nederland (8,3 procent). Op dit moment wordt ongeveer een derde van het onderzoeksbedrag met RSFF-middelen gefinancierd. Mij lijkt een verhoging van het financieringspercentage geboden, zodat de eigen bijdrage van de ondernemer niet hoger is dan 10 tot 15 procent van de benodigde som (nu bedraagt de vereiste hoeveelheid 15 tot 25 procent van de aan het onderzoek toegewezen bedrag). We moeten bedenken dat het een van de hoofdtaken van de Unie is om sociale en geografische onevenwichtigheden weg te nemen door de vruchten van innovatie over de hele EU te verdelen. Het zal ons niet lukken dit doel te bereiken als we de nieuwe EU-lidstaten financieel vergeten en daarmee een verdere eenzijdige hersenvlucht steunen.</p>
    </intervention>
    <intervention id="1-124-250" speaker_id="96788" name="Krzysztof Lisek" is_mep="True" mode="written">
      <p sl="nl">Ik ben blij met de opwaartse trend in de financiering van wetenschappelijk onderzoek in de Europese Unie. Tegelijkertijd acht ik het essentieel om onze krachten en uitgaven op dit gebied te bundelen. Er moeten op nationaal niveau zo snel mogelijk hervormingen worden doorgevoerd om het ontstaan van goed samenwerkende centra mogelijk te maken en dubbel werk aan dezelfde projecten te vermijden. Dit zou bovendien bijdragen tot een beter gebruik van de middelen. De Europese Unie moet in het achterhoofd houden dat onderzoek een aanzienlijke bijdrage levert aan een grotere concurrentiekracht in de geglobaliseerde wereld van vandaag. De lidstaten moeten in het bijzonder de manier hervormen waarop zij onderzoek op het gebied van veiligheid, een van de sleutelgebieden die in het verslag genoemd worden, uitvoeren, zodat deze is geoptimaliseerd in tijden van financiële crisis.</p>
    </intervention>
    <intervention id="1-124-500" speaker_id="33982" name="Marian-Jean Marinescu" is_mep="True" mode="written">
      <p sl="ro">De aantrekkelijkheid van het zevende kaderprogramma voor onderzoek is voor de industriële sector niet volledig aangetoond. Naast behoefte aan meer middelen bestaat er een behoefte aan betere coördinatie tussen de Unie, de lidstaten en de regio's op het gebied van onderzoek, ontwikkeling en innovatie (OOI).</p>
      <p sl="ro">In de eerste plaats moet de aansluiting tussen de cohesiefondsen en de kaderprogramma's voor onderzoek worden verbeterd. Ik onderstreep het belang van het cohesiebeleid, dat een belangrijke Europese steun is geworden in onderzoek en innovatie.</p>
      <p sl="ro">In de tweede plaats moet het onderzoeks- en innovatiebeleid worden toegesneden op de specifieke behoeften van de markt. Om de resultaten van innovatie op de markt te kunnen brengen moet de vraag naar innovatieve technologie op de EU-markt in kaart worden gebracht. Ik ben van mening dat er passende financiële instrumenten beschikbaar moeten zijn ter ondersteuning van een succesvolle introductie van innovatieve technologie op de EU-markt.</p>
      <p sl="ro">Niet in de laatste plaats wil ik vermelden dat de financiële verhoudingen sterk onevenwichtig zijn. Het is gebleken dat de oude lidstaten het grootste deel van de financiële middelen absorberen. Dat is in tegenspraak tot de doelstelling in het Verdrag van Lissabon van territoriale cohesie met betrekking tot evenwichtige ontwikkeling van de lidstaten in geografische zin.</p>
    </intervention>
    <intervention id="1-124-750" speaker_id="96715" name="Pavel Poc" is_mep="True" mode="written">
      <p sl="cs">Ik verwelkom het voorstel om onderzoek dat in het kader van het zevende kaderprogramma wordt ondersteund, te richten op het oplossen van problemen van de EU op de gebieden, die in het hoofdstuk "Samenwerking" van het zevende kaderprogramma worden beschreven. Het gaat hierbij vooral om gezondheidszorg, waaronder klinisch en preventief onderzoek, en medische technologie. Kanker is de tweede meest voorkomende doodsoorzaak in Europa. Vanwege de steeds ouder wordende bevolking is de verwachting dat een derde van alle mannen en een kwart van alle vrouwen op 75-jarige leeftijd directe ervaring met deze ziekte zullen hebben. Het kankeronderzoek staat aan de vooravond van enkele zeer belangrijke doorbraken en dan vooral op het gebied van nauwkeurigere en goedkopere methoden, en methoden die zowel tijdens preventieve onderzoeken, als tijdens de behandelingen zelf minder belastend voor de patiënten zijn. Financiële steun voor kankeronderzoek kan mensenlevens redden en de behandelingskosten verlagen. Ik waardeer de politieke wil achter de financiering die in het kader van dit programma al aan kankeronderzoek is toegezegd. Deze financiële steun mag in de huidige economische situatie, waarin de EU zich bevindt, niet verlaagd worden, integendeel, we moeten nog meer investeren. Ik zou willen benadrukken dat als we met vereende krachten ambitieuze projecten zoals het afschaffen van staatsgrenzen of het bouwen van ruimtestations tot een goed einde kunnen brengen, we een manier moeten kunnen vinden om van kanker een ziekte te maken waar niemand meer bang voor is. Om dat voor elkaar te kunnen krijgen, moeten we het onderzoek naar behandelmethoden en preventie ondersteunen en coördineren. De strijd tegen kanker is een Europees thema dat onze prioriteit zou moeten hebben, beginnend bij de financiering in het zevende kaderprogramma en eindigend met een overkoepelend Europees agentschap.</p>
    </intervention>
  </section>
  <section id="creitem19" title="19. Handelsbetrekkingen EU-Canada (debat)">
    <intervention id="1-126-000" speaker_id="1941" name="De Voorzitter" is_mep="True" mode="spoken">
      <p sl="nl">Aan de orde is de mondelinge vraag (O-000053/2011) van Vital Moreira, namens de Commissie INTA, aan de Commissie: Handelsbetrekkingen EU-Canada (B7-0213/2011).</p>
    </intervention>
    <intervention id="1-127-000" speaker_id="96930" name="Vital Moreira" is_mep="True" mode="spoken">
      <p sl="pt">auteur . − Mevrouw de Voorzitter, in mijn hoedanigheid van voorzitter van de Commissie internationale handel heb ik de taak deze mondelinge vraag aan de Europese Commissie te presenteren in verband met de onderhandelingen over een economische en handelsovereenkomst met Canada.</p>
      <p sl="pt">Er zijn twee jaar verstreken sinds het begin van die onderhandelingen in mei 2009 en er zijn aanwijzingen dat de onderhandelingen nog in de loop van dit jaar kunnen worden afgerond. Gezien de vooruitgang die er bij de onderhandelingen is geboekt is het dan ook gepast dat de Commissie openbare informatie verschaft over een aantal van de belangrijkste punten bij die onderhandelingen.</p>
      <p sl="pt">Daar de tekst van de vraag die mijn commissie heeft goedgekeurd bekend en verdeeld is kan ik, mevrouw de Voorzitter, mij de moeite besparen de vraag op te lezen.</p>
      <p sl="pt">We weten dat sinds de inwerkingtreding van het Verdrag van Lissabon dit Parlement het recht heeft geïnformeerd te worden over alle fasen van de onderhandelingen over internationale overeenkomsten. Daaronder vallen natuurlijk ook de internationale handelsovereenkomsten, die trouwens een exclusieve bevoegdheid vormen van ons Parlement en waardoor parlementaire controle des te meer gerechtvaardigd is.</p>
      <p sl="pt">Er dient op gewezen te worden dat de verantwoordelijke commissaris voor internationale handel, de heer De Gucht, en het directoraat-generaal Handel zich gehouden hebben aan de plicht om in dit geval en in andere voorkomende gevallen de door mij voorgezeten commissie te informeren. Daarom is het van belang de informatie over de belangrijkste zaken in verband met de vooruitgang van de onderhandelingen te delen met het hele Parlement en ook met de publieke opinie. Hierbij gaat het ook om zaken die zeer gevoelig liggen bij dit Parlement en de Europese publieke opinie, zoals de befaamde oliehoudende teerzanden en het aanvechten door Canada bij de Wereldhandelsorganisatie van het Europees verbod op zeehondenproducten.</p>
      <p sl="pt">Daarom vinden we onze mondelinge vraag en de mogelijke gevolgen ervan zo belangrijk. Dan resteert mij nog dit Huis te laten weten dat aan deze mondelinge vraag zoals gebruikelijk een resolutie over hetzelfde onderwerp is gekoppeld die woensdag in stemming zal worden gebracht. Beide initiatieven zijn een blijk van het grote belang dat de Commissie internationale handel en, volgens ons, het Parlement moeten hechten aan dit vraagstuk.</p>
    </intervention>
    <intervention id="1-128-000" speaker_id="photo_generic" name="Máire Geoghegan-Quinn" is_mep="True" mode="spoken">
      <p sl="ga">lid van de Commissie. – Mevrouw de Voorzitter, commissaris De Gucht is op dit moment afwezig en heeft me gevraagd om, in antwoord op de parlementaire vraag van Vital Moreira, de volgende verklaring af te leggen.</p>
      <p sl="en">Het plenaire debat over de onderhandelingen over een uitgebreide economische en handelsovereenkomst met Canada, ofwel CETA, is zeer welkom. Tot nu toe verlopen deze onderhandelingen soepel en het zou mogelijk moeten zijn het grootste gedeelte van de overeenkomst voor het eind van het jaar rond te krijgen. Begin 2012 zou dan de formele sluiting van de overeenkomst plaatsvinden.</p>
      <p sl="en">De onderhandelingen gaan nu echter ook een fase in waarin de zaken wat moeilijker worden. Dat is met name zo omdat een aantal van de kwesties waarover nog geen overeenstemming is bereikt, samenhangen met inherente verschillen in onze economische structuur of regelgevingstelsels.</p>
      <p sl="en">Dit is voor beide partijen een buitengewoon gunstige overeenkomst, die vanwege de beoogde brede toepassingssfeer positieve gevolgen zal hebben voor zowel het bedrijfsleven als investeerders en consumenten. In materiële zin is onze schatting dat dit beide economieën 20 miljard euro extra zou kunnen opleveren. Daar waar de offensieve belangen van de EU, zoals overheidsaanbestedingen op provincieniveau, onder provinciale bevoegdheid vallen, zullen de provincies en grondgebieden van Canada – zo is ons verzekerd – zich committeren aan de onderhandelingen en aan de tenuitvoerlegging van de overeenkomst.</p>
      <p sl="en">Dan kom ik nu op de specifieke punten waarover u zich zorgen maakt. De EU-lidstaten hebben inmiddels overeenstemming bereikt over het hanteren van de zogeheten "negatieve lijst"-benadering. Een belangrijke reden waarom een handelspartner als Canada de voorkeur geeft aan een negatieve lijst is dat daarmee een veel grotere transparantie en rechtszekerheid wordt geboden, omdat het met zo'n lijst glashelder is welke diensten geen toegang tot de markt krijgen en ook waar er in de publieke sector sprake is van monopolies en exclusieve rechten. De "negatieve lijst"-benadering vormt dus geen enkel beletsel voor een EU-lidstaat die het monopolie op een bepaalde dienst heeft dit ook in de toekomst te behouden.</p>
      <p sl="en">Het blijft aan de EU en Canada om te bepalen tot welke verbintenissen ze in elke sector al dan niet bereid zijn, ook ten aanzien van overheidsdiensten of andere diensten waar een flexibel beleid in de toekomst van belang is.</p>
      <p sl="en">EU-regeringen zullen de mogelijkheid behouden universele verplichtingen die inherent zijn aan openbare diensten op te leggen aan particuliere exploitanten. Ook zullen ze openbare diensten waar nodig kunnen blijven subsidiëren. Handelsovereenkomsten verplichten niet tot privatisering of deregulering, en dit zal niet anders zijn voor de CETA, waarin bepalingen over duurzame ontwikkeling worden opgenomen die betrekking hebben op economische, sociale en milieuaspecten. Deze bepalingen zullen volledig worden geïntegreerd in de handelsovereenkomst.</p>
      <p sl="en">We nemen nota van de zorgen die geuit zijn over het WTO-panel in verband met het EU-verbod op de handel in zeehondenproducten en over de winning van olie uit oliezand. We hebben begrip voor deze zorgen, maar vinden dat er steekhoudende argumenten zijn om deze processen gescheiden te houden van de CETA-onderhandelingen. Dit gezegd hebbende, wil ik erop wijzen dat de onderhandelingen de EU of haar partnerlanden op geen enkele manier belemmeren milieumaatregelen te formuleren en ten uitvoer te leggen. Dit geldt overigens voor willekeurig welke onderhandelingen over handelsakkoorden.</p>
      <p sl="en">Meer in het bijzonder, wat de richtlijn inzake brandstofkwaliteit betreft: laat het volstrekt duidelijk zijn dat de onderhandelingen en een toekomstige overeenkomst geenszins van negatieve invloed zijn op de tenuitvoerlegging van die richtlijn.</p>
      <p sl="en">Geachte afgevaardigden, we komen steeds dichter bij een overeenkomst die ertoe zal bijdragen dat de economieën van de EU en Canada de oppepper krijgen die ze zo nodig hebben. We zien ernaar uit tijdens het debat van vandaag de standpunten van het Parlement te horen en zijn benieuwd naar de resolutie u daarna zult aannemen.</p>
    </intervention>
    <intervention id="1-130-000" speaker_id="28572" name="Georgios Papastamkos" is_mep="True" mode="spoken">
      <p sl="el">namens de PPE-Fractie . – Mevrouw de Voorzitter, het hervatten van de onderhandelingen, op initiatief van Canada, over de verbetering van de bilaterale samenwerking door middel van een veelomvattende economische en handelsovereenkomst is een positieve stap, zoals ook de voorzitter van de commissie, de heer Moreira, heeft opgemerkt. Er is echter één punt waarover wij ons zorgen maken en dat heeft te maken met de federale structuur van Canada. Ik doel op de noodzaak van een onbelemmerde en uniforme toepassing van de overeenkomst door de afzonderlijke provincies.</p>
      <p sl="el">In het kader van de handelsbetrekkingen tussen de twee partners staan onder meer belangrijke offensieve en defensieve landbouwbelangen op het spel. En op dit punt wil ik ook de mening overbrengen van mevrouw Jeggle, die vandaag afwezig is. De volledig bescherming van geografische aanduidingen vereist prioriteit gegeven de toenemende namaak van kwalitatief hoogwaardige landbouwproducten van de Unie. Canada, evenals andere landen die geografische aanduidingen beschermen met handelsmerken, verzet zich zoals bekend tegen de eisen van de Unie op dit punt van de onderhandelingen van de Doha-ronde. De afwijkende wetgeving van de afzonderlijke provincies is een bijkomend problematisch aspect.</p>
      <p sl="el">Wat betreft de kwestie van genetisch gemodificeerde organismen herinner ik eraan dat de Unie en Canada een wederzijds aanvaardbare oplossing voor de beslechting van dit geschil hebben ondertekend. Canada heeft ingestemd met de beslechting van het geschil in ruil voor een bilaterale reguleringsdialoog over biotechnologische kwesties. Ik doe een beroep op de Commissie om in het kader van de onderhandelingen die thans plaatsvinden het hoge beschermingsniveau te verdedigen dat het Europese regelgevingskader biedt.</p>
      <p sl="el">Ten slotte wijs ik op de Canadese overheidsbedrijven voor de handel in landbouwproducten, die, zoals bekend, over vergaande bevoegdheden beschikken en monopolistisch kunnen optreden. Canada zal specifieke toezeggingen moeten doen. Ook dit is een eis waarop de Unie tijdens de WTO-onderhandelingen heeft gewezen.</p>
    </intervention>
    <intervention id="1-131-000" speaker_id="1403" name="David Martin" is_mep="True" mode="spoken">
      <p sl="en">namens de S&amp;D-Fractie . – Mevrouw de Voorzitter, mijn fractie ziet de vele voordelen van een ambitieus en breed economisch handelsverdrag met Canada. Er zijn echter vier grenzen die wat ons betreft absoluut gerespecteerd moeten worden.</p>
      <p sl="en">Ten eerste: met betrekking tot de winning van teerzand, dat de plaatselijke biodiversiteit aantast, staan wij voor het recht van de EU om middels de richtlijn inzake brandstofkwaliteit het gebruik daarvan te verbieden. Ik ben content met de uitspraken van de commissaris over deze kwestie.</p>
      <p sl="en">Ten tweede: we vinden het een vreemd idee dat het Parlement goedkeuring zou geven aan een handelsovereenkomst met Canada terwijl Canada zich via de WTO keert tegen het handelsverbod van de EU. Op dit punt kan ik me niet vinden in het standpunt van de commissaris dat wij dit als twee aparte kwesties moeten zien. Het lijkt me dat als je het de kiezers zou vragen, deze kwesties met elkaar verbonden zijn, en ook als je het mij vraagt. Ik zal zeker niet voor een overeenkomst stemmen als dit geschil nog niet is beslecht voor we de laatste stadia van deze overeenkomst bereiken.</p>
      <p sl="en">Ten derde: het is voor ons onacceptabel wanneer deze overeenkomst een negatieve uitwerking heeft op de mogelijkheid van Canada om met behulp van de TRIPs-flexibiliteiten goedkope generieke medicijnen te exporten naar ontwikkelingslanden. Het is een belangrijke bron van generieke medicijnen voor ontwikkelingslanden, en we mogen niet zwichten voor de druk van de farmaceutische industrie die het Canada moeilijk wil maken generieke medicijnen te leveren.</p>
      <p sl="en">Ten vierde: wij kunnen niet achter deze overeenkomst staan zolang deze niet ingaat op de verschillende normen en voorkeuren van plaatselijke kmo's en staatsmonopolies in Canada. Dit was de kwestie waar de heer Papastamkos ons al eerder op wees, namelijk het verschil tussen provinciale en nationale wetgeving. Deze kwesties moeten worden behandeld alvorens deze overeenkomst in de laatste fase belandt.</p>
      <p sl="en">Dat gezegd hebbende, mocht de definitieve tekst op deze kwesties ingaan en ambitieus genoeg zijn met betrekking tot het verlagen van tarieven op gedistilleerde dranken, machinerie en auto's uit de EU en op andere gebieden, dan zijn wij bereid om een dergelijke vrijhandelsovereenkomst te steunen. Let wel, de vier genoemde punten zijn onoverkomelijke bezwaren en zij moeten op de juiste wijze behandeld worden in deze onderhandelingen.</p>
    </intervention>
    <intervention id="1-132-000" speaker_id="38613" name="Metin Kazak" is_mep="True" mode="spoken">
      <p sl="bg">namens de ALDE-Fractie . – Mevrouw de Voorzitter, commissaris, dames en heren, in de door de Commissie internationale handel ingediende resolutie wordt duidelijke steun uitgesproken voor de lopende onderhandelingen met Canada over het sluiten van een uitgebreide economische en handelsovereenkomst. Canada is een van onze oudste en belangrijkste handelspartners, momenteel de op tien na grootste, en de potentiële voordelen van het dereguleren van de bilaterale handel zijn onmiskenbaar, hetgeen ook blijkt uit de studie die in oktober 2008 door de Commissie en de Canadese regering is uitgevoerd.</p>
      <p sl="bg">De private sector in de Europese Unie en Canada heeft ook sterke steun uitgesproken voor het sluiten van een dergelijke uitgebreide overeenkomst, ook al blijven er een aantal uitdagingen liggen, wanneer we de torenhoge ambities in aanmerking nemen die men tijdens de onderhandelingen heeft verkondigd.</p>
      <p sl="bg">Ik geloof dat we in de eerste plaats een schatting van het effect moeten maken, hetgeen enig licht zal werpen op de voors en tegens van zo'n overeenkomst. Ten tweede, hoe realistisch zijn de verwachtingen van de Commissie dat de onderhandelingen eind 2011 zijn afgerond? Kan de Commissie verder garanderen dat er in de definitieve overeenkomst ook een hoofdstuk is opgenomen over duurzame ontwikkeling, in overeenstemming met de eisen van het Parlement? Gaat dit hoofdstuk ook over arbeidsnormen, de verplichtingen die gekoppeld zijn aan multilaterale milieuovereenkomsten, en ook over een effectief mechanisme om ze af te dwingen?</p>
      <p sl="bg">Is er reeds een plan uiteengezet waarmee de Commissie de problemen kan oplossen die te maken hebben met de toegang tot de markt? Kan er in de nabije toekomst een oplossing worden gevonden voor de bestaande verschillen wat betreft de economische structuur en het stelsel van regelgeving?</p>
      <p sl="bg">Is de Commissie van plan om de toepassing van het wederkerigheidsbeginsel te aanvaarden als onderdeel van de bestaande wettelijke beschermingsmethoden als het gaat om het oplossen van handelsgeschillen? Vindt de Commissie dat de tenuitvoerlegging van de "negatieve lijst"-benadering ten aanzien van dienstenliberalisering op de lange termijn ook een precedent kan scheppen voor andere toekomstige onderhandelingen?</p>
      <p sl="bg">Dit zijn vragen die uiteraard een antwoord behoeven en ik reken erop dat ik dat krijg.</p>
    </intervention>
    <intervention id="1-133-000" speaker_id="102931" name="Keith Taylor" is_mep="True" mode="spoken">
      <p sl="en">namens de Verts/ALE-Fractie . – Mevrouw de Voorzitter, zoals anderen al hebben opgemerkt is Canada inderdaad een betrouwbare handelspartner van de EU. De afschaffing van tarieven waarover momenteel wordt onderhandeld in het kader de CETA-overeenkomst is over het geheel genomen acceptabel voor onze fractie.</p>
      <p sl="en">Maar helaas staan er in de CETA ook eisen en politieke doelen waar wij zeer bezorgd over zijn. Ik zal twee van de meest lastige kwesties noemen, de eerste is de "negatieve lijst"-benadering in de onderhandelingen over liberalisering van de handel. Bij onderhandelingen over een vrijhandelsovereenkomst benoem je gewoonlijk de dienst die je wilt liberaliseren. Maar bij deze voorstellen zijn alle diensten opengesteld, behalve diensten die vanaf het begin van de onderhandelingen specifiek genoemd zijn. Wij van de groene fractie vinden dat er diensten zijn, voornamelijk diensten van algemeen belang, die te delicaat zijn en potentieel te kwetsbaar om erover te onderhandelen op basis van een dergelijke "negatieve lijst"-benadering. We hebben een aantal amendementen ingediend en verwachten steun van andere parlementsleden.</p>
      <p sl="en">Wij maken ons ook zorgen om aanbestedingen. We zijn bezorgd om de impact die de CETA zal hebben op aanbestedingen. Om maar één voorbeeld te noemen: de Ontario Green Energy Act zou illegaal zijn onder de CETA. Deze wet stimuleert de productie en toevoer van duurzame energie en bevordert investeringen in de lokale economieën. Dat is slechts één voorbeeld van hoe de CETA botst met Canadees binnenlands beleid.</p>
      <p sl="en">Ook al is Canada een van onze oudste handelspartners, we kunnen niet ontkennen dat we het soms niet met elkaar eens zijn. Canada is bijvoorbeeld tegen het EU-beleid over ggo's. Het onderneemt actie via de WTO tegen het EU-verbod op de invoer van zeehondenproducten, naast de jaarlijkse barbaarse slachtpartij, en vergeet ook niet dat het de EU-richtlijn inzake brandstofkwaliteit aanvecht om de uitvoer van teerzanden naar de EU te beschermen.</p>
      <p sl="en">Ik ben van mening dat het belangrijk is al deze bezorgdheden te uiten en ik roep de Commissie op voet bij stuk te houden bij het verdedigen van de waarden en normen van dit Parlement.</p>
    </intervention>
    <intervention id="1-134-000" speaker_id="97344" name="Paul Murphy" is_mep="True" mode="spoken">
      <p sl="en">namens de GUE/NGL-Fractie . – Mevrouw de Voorzitter, de onderhandelingen over de handelsovereenkomst tussen de EU en Canada zijn gepusht door grote Europese en Canadese multinationals die markttoegang willen tot belangrijke openbare diensten, zodat zij kunnen profiteren ten koste van werknemers en consumenten. Deze overeenkomst zou een vrijbrief zijn voor privatisering, in het bijzonder van water, telecommunicatie en elektriciteit. Het is toch schandalig dat het hoofdstuk over investeringen ondernemingen het recht zou geven om regeringen voor het gerecht te dagen wanneer sociaal of milieubeleid hun woekerwinsten zou dwarsbomen.</p>
      <p sl="en">De teerzanden van Canada zijn een speelplaats geworden voor grote aardoliemaatschappijen als BP, Total en Shell. Deze aardolieafzettingen produceren meer dan drie keer zoveel CO2 als conventionele aardolie, en de exploitatie ervan is uiterst schadelijk voor de directe omgeving en vormt een bedreiging voor de gemeenschappen van inheemse volken die in het gebied wonen.</p>
      <p sl="en">Naar ik heb begrepen zou deze handelsovereenkomst de pogingen om de invoer van deze aardolie naar Europa tegen te houden, kunnen doorkruisen. De Europese en Canadese vakbewegingen moeten nu dringend eendrachtig actie ondernemen, samen met milieubeschermers en mensen die opkomen voor de belangen van de inheemse volken, om samen deze voorgestelde overeenkomst te bestrijden en tegen te houden.</p>
    </intervention>
    <intervention id="1-135-000" speaker_id="96958" name="William (The Earl of) Dartmouth" is_mep="True" mode="spoken">
      <p sl="en">namens de EFD-Fractie . – Mevrouw de Voorzitter, dat de Commissie en het Parlement hier een voorstel voor een handelsovereenkomst met Canada aangrijpen om invloed uit te oefenen op de binnenlandse aangelegenheden in dat land, deugt eenvoudig niet. Als de Canadese regering van mening is dat het vanuit milieuoogpunt aanvaardbaar en economisch gunstig is om hun teerzanden te ontwikkelen, dan is dat helemaal hun zaak. Wij zouden deze uitbreiding en diversificatie van de mondiale energievoorziening juist moeten toejuichen.</p>
      <p sl="en">Wat het Britse nationale belang betreft, moet ik constateren dat de huidige coalitieregering de handelsbetrekkingen met het Gemenebest, waarvan Canada medeoprichter is, consequent verwaarloost. Om commentator Ruth Lea te parafraseren: de keiharde waarheid is dat, omdat de commissaris voor Handel handelsovereenkomsten sluit voor de hele EU, de economische vooruitzichten van Groot-Brittannië door het EU-lidmaatschap worden ingeperkt.</p>
    </intervention>
    <intervention id="1-136-000" speaker_id="28255" name="Andreas Mölzer" is_mep="True" mode="spoken">
      <p sl="de">Mevrouw de Voorzitter, wij kunnen bijzonder blij zijn dat onze jarenlange betrekkingen met Canada, een van onze oudste en nauwste handelspartners wereldwijd, worden gekenmerkt door gemeenschappelijke wortels en waarden.</p>
      <p sl="de">Zoals wij weten, is er de afgelopen decennia een hele reeks kaderovereenkomsten voor handels- en economische betrekkingen gesloten, van sectorale overeenkomsten tot de meest uiteenlopende handelsinitiatieven. De uitgebreide economische en handelsovereenkomst (CETA) tussen de EU en Canada, waarvan nu wellicht alleen nog de laatste kleine details moeten worden uitgewerkt, zal vermoedelijk binnenkort in werking treden.</p>
      <p sl="de">Hoewel de vorige overeenkomst nooit daadwerkelijk is gesloten, lijken alle betrokkenen dit keer vol vertrouwen te zijn. De Canadese hoofdonderhandelaar heeft begin van dit jaar zelfs toegegeven dat deze overeenkomst voor Canada de hoogste prioriteit heeft. De EU moet als tweede handelspartner kennelijk een tegenwicht voor de Amerikaanse markt worden en omgekeerd vormt Canada voor Europa de poort tot de economische ruimte van de NAFTA.</p>
      <p sl="de">Als de deskundigen gelijk hebben, kan de totstandkoming van CETA ertoe leiden dat de bilaterale handel tussen de Europese Unie en Canada tegen 2014 met 20 procent stijgt. Dat zijn met name in economisch moeilijke tijden zonder meer aantrekkelijke vooruitzichten. Als we bedenken dat Canada na Saoedi-Arabië de grootste aardoliereserves bezit, dan is dit wellicht ook van strategisch belang in het kader van de Europese inspanningen om meer energiezekerheid te bereiken en dat is iets wat we in elk geval in gedachten moeten houden.</p>
    </intervention>
    <intervention id="1-137-000" speaker_id="28126" name="Christofer Fjellner" is_mep="True" mode="spoken">
      <p sl="sv">Mevrouw de Voorzitter, Canada is een van onze allerbelangrijkste handelspartners. Bijgevolg is dit ook een van de belangrijkste vrijhandelsovereenkomsten. Ze levert aanzienlijke voordelen op en uit alle onderzoeken blijkt dat de handel aanzienlijk zou kunnen toenemen. Veel parlementsleden geven er de voorkeur aan om zich toe te spitsen op de risico's en om in deze vrijhandelsovereenkomst een probleem te zien, maar volgens mij is het belangrijk dat we een stapje achteruit zetten en ons toespitsen op de reden waarom we deze onderhandelingen willen.</p>
      <p sl="sv">De reden is dat we het ongelofelijke potentieel zien dat op het gebied van groei, handel en ontwikkeling kan worden gerealiseerd. Dat is iets waar we allemaal mee zijn ingenomen. Ik koester bijzonder grote hoop met betrekking tot deze overeenkomst, omdat ze zo ambitieus is. We zeggen vaak dat al onze vrijhandelsovereenkomsten ambitieus moeten zijn, maar deze is het daadwerkelijk. Deze overeenkomst heeft het potentieel om tussen Europa en Canada omvangrijkere vrijhandel en vrijere grenzen tot stand te brengen dan momenteel het geval is tussen Canada en de Verenigde Staten. Dat verdient het om te worden benadrukt. Het zou een historische verwezenlijking zijn als we erin zouden slagen om op het gebied van vrijhandel met Canada een brug te slaan over de Atlantische Oceaan.</p>
      <p sl="sv">Ik zou met name de handel in diensten willen vermelden. Het is juist deze handel in diensten die meerdere parlementsleden als problematisch zien, maar dit is duidelijk een van de belangrijkste strategische gebieden die we hebben, met name wat financiële diensten betreft. Ik zou graag hebben dat de Commissie iets zegt over het verloop van dat deel van de onderhandelingen, want ik weet dat er een zekere weerstand is geweest met betrekking tot dit gebied. Zoals ik al zei, is dat een zeer belangrijk strategisch gebied voor Europa.</p>
      <p sl="sv">Tot slot zou ik er bij de Commissie op willen aandringen om dit proces niet te laten aanslepen. We moeten ervoor zorgen dat we de onderhandelingen niet aan vaart laten verliezen. Dat is volgens mij de grootste bedreiging, met andere woorden, dat conflicten met betrekking tot allerhande bijzaken ertoe leiden dat we ons niet meer concentreren op de hoofdzaak. Wat belangrijk is, is dat er meer vrijhandel tot stand wordt gebracht. Toen we van start gingen met deze vrijhandelsonderhandelingen, gaven alle betrokkenen blijk van een zeer positieve houding. Daarom is het volgens mij belangrijk dat we de onderhandelingen in dezelfde geest afronden en dat we de onderhandelingen niet al te lang laten aanslepen.</p>
    </intervention>
    <intervention id="1-138-000" speaker_id="4318" name="Harlem Désir" is_mep="True" mode="spoken">
      <p sl="fr">Mevrouw de Voorzitter, commissaris, dames en heren, de uitgebreide economische en handelsovereenkomst waarover onderhandeld is met Canada zal onze betrekkingen met een groot en lang bestaand partnerland van Europa versterken. We zijn daar blij mee, maar we moeten de gevolgen ervan niet uit het oog verliezen en ons niet alleen richten op de voordelen die dit met zich meebrengt voor bepaalde economische sectoren of bepaalde grote internationale investeerders.</p>
      <p sl="fr">Deze overeenkomst moet met name de sociale normen en de milieunormen van de beide partijen – van de landen van de Europese Unie en van Canada – respecteren, alsook hun vermogen om wetgeving te blijven invoeren op wat gevoelige gebieden voor onze samenleving zijn. Dit zijn niet gewoon details die tot morgen kunnen wachten.</p>
      <p sl="fr">Wat betreft de openbare diensten is de door de Commissie gekozen "negatieve lijst"-benadering gevaarlijk. Die is veel te ruim en slecht gedefinieerd en we zouden niet graag zien dat dit een gewoonte wordt. Meer in het algemeen moet in het hoofdstuk over investeringen het recht van beide partijen op regulering worden geëerbiedigd, in het bijzonder op terreinen als milieu, volksgezondheid, rechten van werknemers en consumenten, industrieel beleid en culturele diversiteit. Wij verzoeken de Commissie om sectoren als cultuur, onderwijs en volksgezondheid buiten het toepassingsgebied van investeringsovereenkomsten te houden. In dat opzicht, en zoals andere parlementsleden al hebben gezegd, moet het hoofdstuk over intellectuele eigendom kwesties betreffende de productie van generieke medicijnen niet in twijfel trekken.</p>
      <p sl="fr">Wat het milieu aangaat, maken we ons zorgen en vragen we om meer investeringen. Wat de gevolgen van de overeenkomst met betrekking tot de winning van teerzand betreft, mag deze overeenkomst de Europese wetgeving over de tenuitvoerlegging van de richtlijn inzake de brandstofkwaliteit niet ondergraven, noch een belemmering vormen voor de mogelijkheden van de Canadese autoriteiten om in de toekomst milieunormen in te voeren met betrekking tot de winning van teerzand.</p>
      <p sl="fr">Wij verzoeken de Commissie ook – we stellen de vraag in elk geval – om toezicht te houden op de gevolgen voor de visserijsector in gebieden als Saint-Pierre-et-Miquelon. Dit zijn gebieden van Europa die zwaar getroffen kunnen worden als deze sector volledig geliberaliseerd wordt.</p>
      <p sl="fr">Tot slot ben ik het met de heer Kazak eens en vind ik dat in het hoofdstuk over duurzame ontwikkeling sociale en milieuverplichtingen moeten worden opgenomen en, in het bijzonder, de sociale en milieuverantwoordelijkheid van de grote multinationals .</p>
    </intervention>
    <intervention id="1-139-000" speaker_id="96981" name="Franz Obermayr" is_mep="True" mode="spoken">
      <a text="(Spreker stelt de heer Fjellner een vraag volgens de 'blauwe kaart'-procedure krachtens artikel 149, lid 8 van het Reglement .)"/>
      <p sl="de">De heer Fjellner heeft dit alles bijzonder positief voorgesteld en opgemerkt dat wij dit proces niet eindeloos moeten laten voortduren. Mijn vraag in dit verband luidt als volgt: hoe kan hij het feit positief bekijken dat in Canada jaarlijks een gebied ter grootte van een achtste van Oostenrijk wordt verwoest in het kader van de ontginning van dit teerzand en dat de First Nations -gemeenschappen volledig worden beroofd van hun middelen van bestaan? Beschouwt hij dit daadwerkelijk als iets enorm positiefs en behoort het niet ook tot de verantwoordelijkheid van Europa om in dit verband gepaste voorwaarden te stellen?</p>
    </intervention>
    <intervention id="1-140-000" speaker_id="28126" name="Christofer Fjellner" is_mep="True" mode="spoken">
      <p sl="sv">Mevrouw de Voorzitter, ik zou de vraag van de heer Obermayr willen beantwoorden. Ik geloof niet dat ik in mijn interventie naar teerzand heb verwezen, maar volgens mij zou het naïef zijn te denken dat de hele vrijhandelsovereenkomst met Canada alleen over die kwestie zou gaan. Dan zouden we elk gevoel voor perspectief verliezen. Het spreekt voor zich dat we in deze vrijhandelsonderhandelingen duidelijke milieuvoorwaarden moeten stellen. Dat doen we in al onze vrijhandelsovereenkomsten, maar we mogen niet toestaan dat de hele overeenkomst met Canada wordt gereduceerd tot alleen maar onderhandelingen over de kwestie van teerzand.</p>
    </intervention>
    <intervention id="1-141-000" speaker_id="4554" name="Chris Davies" is_mep="True" mode="spoken">
      <p sl="en">Mevrouw de Voorzitter, de Commissie is voornemens standaardwaarden voor het gebruik van teerzanden vast te stellen, niet alleen die uit Canada maar van welke bron dan ook, met inbegrip van bijvoorbeeld Venezuela, met het doel de broeikasgasintensiteit van brandstoffen te verminderen, zoals vereist op grond van de richtlijn brandstofkwaliteit.</p>
      <p sl="en">Canada heeft uitgebreid gelobbyd om dit te voorkomen. Ik heb een ontmoeting gehad met de minister voor Energie van Alberta, die bij iedereen langs is geweest, net als ongetwijfeld anderen dat ook hebben gedaan. Canada heeft ook gelobbyd bij de lidstaten, en Canada heeft gedreigd een klacht tegen ons in te dienen bij de Wereldhandelsorganisatie als wij een dergelijke regeling invoeren.</p>
      <p sl="en">Wij moeten tegen Canada zeggen dat het een toontje lager moet zingen. Canada verdient veel geld met de exploitatie van zijn teerzanden, maar het heeft in het kader van het Kyoto-protocol ook beloofd om zijn CO2- -uitstoot te verminderen, en het heeft die beloften gebroken vanwege de financiële voordelen die het van de teerzanden geniet. Wij willen geen geschil met Canada, maar wij moeten wel duidelijk stellen dat wij niet zullen terugschrikken voor ongemakkelijke waarheden.</p>
    </intervention>
    <intervention id="1-142-000" speaker_id="28463" name="Frieda Brepoels" is_mep="True" mode="spoken">
      <p sl="nl">Voorzitter, commissaris, in het kader van de lopende onderhandelingen met Canada duikt de kwestie van de zeehondenjacht opnieuw op. U heeft er ook al even naar verwezen. Ik was rapporteur voor de milieucommissie enkele jaren geleden, maar ik blijf pleitverzorger van het handelsverbod op zeehondenproducten. Daarom roep ik de collega's en ook de Commissie met nadruk op dit punt absoluut niet uit het oog te verliezen.</p>
      <p sl="nl">Ongeveer twee jaar geleden hebben wij hier in het Parlement met een overweldigende meerderheid een handelsverbod goedgekeurd, ondanks de immense druk van Canada op het Parlement en op de andere instellingen om die wetgeving af te zwakken. Vooral de stem van miljoenen Europese burgers die zich tegen de onmenselijke slachtingen hebben gekant, was voor ons doorslaggevend.</p>
      <p sl="nl">Het verbod heeft zijn effect niet gemist. Onder andere door die wet stortte de markt zowat in, want het aantal dieren dat werd gedood, daalde van 217 000 in 2008 naar 38 000 dit jaar en ook pelsprijs daalde van 100 dollar in 2006 naar 15 dollar in 2009. Canada probeert nu nieuwe markten aan te boren, bijvoorbeeld in China, maar ook daar gaan stemmen voor een handelsverbod op. Het valt dan ook te betreuren dat Canada bij de WTO alsnog probeert om die Europese wet aan te vechten. Daarom is het zo belangrijk dat het Parlement ook nu aan Canada een krachtig signaal geeft. Wij zullen die wet waarvoor we zo lang hebben geijverd, zowel binnen als buiten de Unie, niet opgeven. Ik hoop dat de collega's een amendement dat ik samen met een aantal collega's heb ingediend, morgen massaal zullen steunen.</p>
    </intervention>
    <intervention id="1-143-000" speaker_id="96646" name="Helmut Scholz" is_mep="True" mode="spoken">
      <p sl="de">Mevrouw de Voorzitter, commissaris, de onderhandelingen met Canada worden gevoerd met een land dat beschikt over een sterke economie en een zeer ontwikkeld rechtsstelsel. Het is daarom des te onbegrijpelijker dat de Commissie in dit akkoord een investeringsovereenkomst wil opnemen, om niet zeggen wil verbergen, die ondernemingen een direct recht verschaft om gerechtelijke stappen te nemen ten overstaan van een speciaal arbitragehof. Waarom zou een gewone rechtbank in geval van twijfel niet kunnen beslissen over compensatie?</p>
      <p sl="de">In welke rechtbanken hebt u, als Commissie, in het geheel geen vertrouwen? Zijn het de Canadese rechtbanken of die van de Europese Unie? Ziet u dan niet dat u door dit specifieke deel van het akkoord plaatselijke ondernemingen discrimineert?</p>
      <p sl="de">Zoals reeds genoemd door een aantal collega's, is mijn fractie sterk gekant tegen de benadering van de Commissie om het akkoord te gebruiken om de liberalisering van diensten af te dwingen door middel van een "negatieve lijst". Hierdoor wordt de tot nu toe gehanteerde benadering op zijn kop gezet, waarbij de contracterende partners de gebieden definiëren die zij actief willen openen. Wij willen de publieke diensten behouden.</p>
      <p sl="de">Ik zou de Commissie om uitleg willen vragen over haar afwijzing van de voorstellen van Canada ten aanzien van sociaal en werkgelegenheidsbeleid, die in een positief licht gezien zouden moeten worden in het hoofdstuk inzake duurzaamheid. Het Europees Parlement vraagt tevens om de bescherming van werknemers, de betaling van overuren, minimumlonen en de afwijzing van sociale dumping.</p>
    </intervention>
    <intervention id="1-144-000" speaker_id="96774" name="Jarosław Leszek Wałęsa" is_mep="True" mode="spoken">
      <p sl="pl">Mevrouw de Voorzitter, de potentiële voordelen voor zowel Canada als de Europese Unie zijn evident en worden geschraagd door onderzoek en door bemoedigende steun vanuit de private sector. Deze steun verdient alle lof en verdere samenwerking moet worden aangemoedigd. Maar aangezien wij in Europa veel belang hechten aan milieuaspecten, moeten we voet bij stuk houden en uit principe van Canada eisen dat het aan onze strenge normen voldoet. Ik ben heel blij dat de commissaris dit in haar toespraak ter sprake bracht.</p>
      <p sl="pl">We moeten ons echter niet alleen concentreren op duurzame ontwikkeling, maar ook aandacht besteden aan de winning van stoffen die mensenlevens en de volksgezondheid in gevaar brengen, zoals asbest, waarvan het gebruik en de winning in Europa verboden zijn. Bovendien moeten we ons bewust zijn van het verschil in regelgeving omtrent genetisch gemodificeerde organismen. Dit onderwerp ligt in mijn eigen land bijzonder gevoelig, maar natuurlijk is het hele hoofdstuk over landbouw voor beide partijen van belang. Verder mogen we de verplichting om de uitstoot van CO2 te verminderen niet vergeten.</p>
      <p sl="pl">Het laatste, maar niet minder belangrijke, punt is de handel in zeehondenproducten. Dit is ook een terrein waarop we pal moeten staan voor de naleving van onze verboden. Maar al deze belangrijke zaken in aanmerking genomen, geloof ik dat onze economische betrekkingen hun volledige potentieel zullen behalen dankzij de steun hiervoor aan weerszijden. Ons Parlement moet dit ook aanmoedigen.</p>
    </intervention>
    <intervention id="1-145-000" speaker_id="28251" name="Jörg Leichtfried" is_mep="True" mode="spoken">
      <p sl="de">Mevrouw de Voorzitter, dames en heren, het was eigenlijk mijn bedoeling om in mijn voordracht meerdere punten aan te roeren. Ik ga dat nu niet doen omdat ik iets anders wil zeggen.</p>
      <p sl="de">Ik begrijp de Commissie simpelweg niet. Zij wordt geacht de hoedster van het Europees recht te zijn, met inbegrip van de wetgeving die wij hebben aangenomen, maar als het gaat om een handelsakkoord met Canada, dan zegt zij dat het enerzijds wel belangrijk is dat bepaalde mensen veel geld kunnen verdienen, maar dat het anderzijds niet belangrijk is dat het Europees recht ook echt het recht blijft. Ik begrijp niet dat de Commissie zegt dat wij in dit verband niet hoeven te debatteren over het invoerverbod op zeehondenproducten. Wij hebben het hier over partners en partners hebben wederzijds respect voor elkaar waarden, opvattingen en belangen, en slepen de andere partner niet voor een WTO-rechtbank vanwege de waarden van die partner. Wat mij betreft is dat niet waar het handelspartners om moet gaan. Het is duidelijk dat als er geen sprake is van wederzijds respect en als de partijen elkaars opvattingen niet delen, deze partijen niet goed kunnen samenwerken op het gebied van handel. Als Canada zijn actie tegen het invoerverbod op zeehondenproducten niet stopzet voordat dit akkoord wordt gesloten, dan moeten wij naar mijn oordeel niet instemmen met een dusdanig handelsakkoord. Zoals ik al zei, goede handelspartners slepen elkaar niet voor een WTO-rechtbank vanwege hun overtuigingen. Goede partners werken samen.</p>
    </intervention>
    <intervention id="1-146-000" speaker_id="96881" name="Elie Hoarau" is_mep="True" mode="spoken">
      <p sl="fr">Mevrouw de Voorzitter, tijdens de onderhandelingen over de overeenkomsten van de Visserijorganisatie voor het noordwestelijk deel van de Atlantische Oceaan (NAFO), met name met Canada, had de delegatieleider van de Europese Unie toegezegd de vissers van Saint-Pierre-et-Miquelon het Franse visquotum voor kabeljauw terug te geven. Deze belofte is niet nagekomen en vandaag de dag ondervinden de vissers en de economie van Saint-Pierre-et-Miquelon daar de gevolgen van.</p>
      <p sl="fr">Tijdens de onderhandelingen die momenteel plaatsvinden voor een economische en handelsovereenkomst tussen Canada en de Europese Unie mag er niet weer worden toegegeven op wat er nog over is van de economie van Saint-Pierre-et-Miquelon. Daarom heb ik een amendement hierover ingediend.</p>
      <p sl="fr">Ik vraag de Commissie erop toe te zien dat de strategische handelsbelangen van Saint-Pierre-et-Miquelon te allen tijde beschermd worden tijdens de onderhandelingen. Commissaris, kunt u dat garanderen?</p>
    </intervention>
    <intervention id="1-147-000" speaker_id="36396" name="Gianluca Susta" is_mep="True" mode="spoken">
      <p sl="it">Mevrouw de Voorzitter, ik moet constateren dat bij een aantal collega's in deze vergaderruimte een gevoel van angst en drang om het Europese belang te verdedigen overheersen; zij voelen zich kortom in het defensief gedrongen.</p>
      <p sl="it">Ik ben daarentegen van mening dat deze overeenkomst met een land waarmee we oude vriendschapsbanden onderhouden belangrijk is op voorwaarde dat de overeenkomst gestoeld is op de juiste uitgangspunten. Ik denk daarbij aan reële wederkerigheid, evenwichtigheid en ambitieuze doelstellingen. De overeenkomst mag mijns inziens niet beperkt zijn tot het slechten van tarifaire en non-tarifaire barrières maar moet als een kans worden gezien een kwalitatieve sprong voorwaarts te maken door geschillen op het vlak van milieu en gezondheid bij te leggen. Ik denk daarbij in het bijzonder aan problemen in de landbouw, de bescherming van diersoorten die met uitsterven worden bedreigd, de economische exploitatie van bepaalde grondstoffen met veel schadelijke effecten voor het milieu – ik doel op asbest en oliehoudende teerzanden – en maatregelen waardoor de armste landen moeilijk toegang hebben tot geneesmiddelen.</p>
      <p sl="it">Wij dienen ons net als bij Japan echter positief en niet defensief op te stellen.</p>
      <p sl="it">Daarom wijs ik op de noodzaak de wederkerigheid bij de bescherming van de intellectuele eigendom, waaronder merken en geografische benamingen, en bij de bevordering van bilaterale investeringen te verbeteren. Daarbij denk ik in het bijzonder aan investeringen die gericht zijn op innovatie en technologie. Het uitgangspunt daarvoor dienen de standpunten te vormen die het Europees Parlement op dit vlak al eerder heeft ingenomen.</p>
      <p sl="it">Mevrouw de Voorzitter, de talrijke bestaande bilaterale overeenkomsten tussen Canada en de lidstaten vormen mijns inziens het beste uitgangspunt voor een stevig fundament voor een vrijhandelovereenkomst. De vriendschap met Canada, die daarvoor de basis vormt, hebben we al kunnen ervaren bij de Verenigde Naties, de G8, de NAVO en de internationale troepenmacht voor bijstand en veiligheid in Afghanistan (ISAF). Die vriendschap is gestoeld op de idealen van democratie en vrijheid die kenmerkend zijn voor Canada en de Europese Unie.</p>
    </intervention>
    <intervention id="1-148-000" speaker_id="97009" name="Kriton Arsenis" is_mep="True" mode="spoken">
      <p sl="el">Mevrouw de Voorzitter, ook ik zou de kwestie van de teerzanden aan de orde willen stellen, een belangrijke kwestie, omdat zij de reden is waarom een soortgelijke overeenkomst die wij al met Canada hebben, een internationale overeenkomst over de verplichtingen van het Kyoto-protocol, niet wordt gerespecteerd. Wij hopen dat Canada zich anders opstelt tegenover de overeenkomst waarover wij vandaag debatteren.</p>
      <p sl="el">In elk geval vecht Canada ervoor om zich door middel van deze overeenkomst te verzekeren van vrije handel en een geliberaliseerd systeem van investeringen voor de winning van olie uit teerzand. De milieueffectbeoordeling voor de evaluatie van deze overeenkomst, die wij hebben betaald, bevat geen inschatting van de gevolgen die deze liberalisering zal hebben voor teerzand. Met andere woorden, we hebben een handelsovereenkomst die concrete maatregelen noemt voor de handel in olie uit teerzand en we hebben een effectbeoordeling van deze overeenkomst die geen evaluatie bevat van de gevolgen van deze specifieke activiteit.</p>
      <p sl="el">Dit maakt het voor dit Parlement heel moeilijk om onverschillig welke overeenkomst uiteindelijk tot stand komt goed te keuren. Want wij hebben het over de boreale bossen, over een kwart van de maagdelijke bossen op aarde, en door deze winningsactiviteiten worden ook deze bossen bedreigd, evenals de plaatselijke biodiversiteit en de oorspronkelijke bevolking.</p>
    </intervention>
    <intervention id="1-149-000" speaker_id="96814" name="Elena Băsescu" is_mep="True" mode="spoken">
      <p sl="ro">Mevrouw de Voorzitter, ik ben van mening dat de handelsrelaties tussen de EU en Canada zich op een kruispunt bevinden. Er wordt nog onderhandeld over ondertekening van de handelsovereenkomst en de prioriteiten van beide partijen moeten in het uiteindelijke document worden opgenomen.</p>
      <p sl="ro">In dit verband wijs ik op de uiteenlopende regels op het gebied van volksgezondheid. Een consensus hierin zou voorkomen dat er een negatief effect ontstaat op de Europese landbouwsector. Sterker nog, de overeenkomst moet rekening houden met de resultaten van de hervorming van het gemeenschappelijk landbouwbeleid. Het is belangrijk om meer duidelijkheid te krijgen in het hoofdstuk over duurzame ontwikkeling. De EU heeft milieunormen opgesteld volgens de eisen van de lidstaten. Voor een goede werking van de uiteindelijke overeenkomst is het essentieel dat de Canadese voorstellen worden gecontroleerd op overeenstemming met die eisen. Ik ben van mening dat de invloed van de winning van en het onderzoek naar teerzand op de onderhandelingen nauwkeurig moet worden geanalyseerd. Zodoende moet de Commissie opheldering geven over de positie van de richtlijn brandstofkwaliteit ten opzichte van dit document.</p>
    </intervention>
    <intervention id="1-150-000" speaker_id="96668" name="Seán Kelly" is_mep="True" mode="spoken">
      <p sl="en">Mevrouw de Voorzitter, in tegenstelling tot de vorige discussie waarin praktisch iedereen het met elkaar eens was, is nu precies het tegenovergestelde het geval. Velen zijn erg bezorgd over dit voorstel voor een vrijhandelsovereenkomst. Nu zijn vrijhandelsovereenkomsten, bilaterale overeenkomsten, momenteel de norm, en ik denk dat wij veel meer overeenkomsten met Canada hebben dan verschillen. Zij zijn een democratie. Zij eerbiedigen de mensenrechten. Zij spreken hoofdzakelijk Engels en Frans, Europese talen, en zij zijn bereid veel mensen, ook uit mijn eigen land, die in Ierland geen baan kunnen vinden, op te nemen.</p>
      <p sl="en">Er zijn problemen, voornamelijk op het gebied van zeehonden en teerzanden. Die zijn uiteraard belangrijk. Maar uiteindelijk denk ik dat sommige van de hier genoemde argumenten door de Canadezen zouden worden weersproken. Als lid van de Delegatie voor de betrekkingen met Canada weet ik dat deze zaken aan de orde zijn geweest en dat zij er heel anders tegenaan kijken. Daarom is het van groot belang dat wij over deze kwesties met hen blijven onderhandelen. Het belangrijkste is echter – en behalve de commissaris heeft niemand dit genoemd – dat er hier 20 miljard euro voordeel te behalen is voor beide economieën als wij erin slagen een vrijhandelsovereenkomst op te stellen. Het is de moeite waard om dat te proberen.</p>
      <p sl="ga">Dank u, mevrouw de Voorzitter.</p>
    </intervention>
    <intervention id="1-152-000" speaker_id="2278" name="Paul Rübig" is_mep="True" mode="spoken">
      <p sl="de">Mevrouw de Voorzitter, ik zou de Commissie willen feliciteren met het feit dat zij deze onderhandelingen zo intensief heeft gevoerd. Al met al gaat het hier om handelsbetrekkingen, en naar mijn oordeel moeten milieu- en sociale vraagstukken worden geregeld in andere overeenkomsten. Kyoto is hier een goed voorbeeld van, waarbij het de intentie was om de standaarden op internationaal niveau te verbeteren. Daarom moeten wij meer specifiek zijn ten aanzien van onze onderhandelingen op dit vlak.</p>
      <p sl="de">Net zoals energiebeleid en het opwekken van energie een aangelegenheid voor de lidstaten in Europa is, moeten wij ook toestaan dat het de Canadezen en de Canadese democratie zijn die bepalen hoe energie daar wordt geproduceerd en met welke milieueffecten daar uiteindelijk rekening wordt gehouden. Wij zouden ernaar moeten streven dat er in dit opzicht een onderzoeksprogramma wordt opgezet op basis waarvan wij ervoor kunnen zorgen dat deze hulpbronnen worden gebruikt op een zo milieuvriendelijk en duurzaam mogelijke manier. Commissaris Geoghegan-Quinn, misschien kunt u ons wat impulsen geven zodat er naast dit handelsakkoord ook een onderzoeksprogramma naar bitumineus zand wordt ingesteld.</p>
    </intervention>
    <intervention id="1-153-000" speaker_id="28352" name="Zuzana Roithová" is_mep="True" mode="spoken">
      <p sl="cs">Mevrouw de commissaris, in hoofdlijnen deel ik de bezwaren van mijn collega's van de Commissie internationale handel (INTA) en het is de vraag of dit verdrag deze bezwaren kan wegnemen of dat er, zoals de heer Rübig opmerkt, andere verdragen voor nodig zijn. Ik wil hier echter wijzen op een belangrijk probleem en dat is de ratificatie van dit verdrag. Het parlement van de Tsjechische Republiek heeft bijvoorbeeld de ratificatie van het transportverdrag al geblokkeerd. De reden hiervoor is het voortdurende conflict met Canada over het opheffen van de visumplicht voor Tsjechische burgers. Dit is een zeer ernstig probleem en zolang de Commissie hier geen adequate oplossing voor kan vinden, blijft het risico aanwezig dat de ratificatie van dit verdrag ook zal worden geblokkeerd. Ik vraag u dit probleem serieus te nemen.</p>
    </intervention>
    <intervention id="1-154-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Mevrouw de Voorzitter, Canada is momenteel voor de EU de elfde belangrijkste handelspartner. De handel tussen de Europese Unie en Canada vormde ongeveer 1,6 procent van de totale buitenlandse handel van de EU in 2010.</p>
      <p sl="ro">26 procent van de import uit Canada in de EU en 37 procent van de export naar Canada in 2010 bestond uit auto's en vervoersmiddelen. Ik wil graag weten wat het effect is van deze overeenkomst op de strategie van de Europese Unie met betrekking tot het EU-industriebeleid en op de EU-strategie met betrekking tot de handel in grondstoffen en zeldzame aardmetalen. Voor wat de liberalisatie van diensten betreft, die hier is genoemd, wil ik u vragen, mevrouw de commissaris, wat het verband is tussen deze overeenkomst en de overeenkomst betreffende de veiligheid van de burgerluchtvaart en de overeenkomst betreffende luchtvervoer tussen de Europese Unie en Canada. Beide overeenkomsten richten zich op het concurrentievermogen van de Europese en Canadese markt op dit gebied en zijn van groot belang voor het luchtvervoer. Zodoende wilde ik vragen wat het effect is van de handelsovereenkomst op andere, al getekende overeenkomsten tussen de Europese Unie en Canada.</p>
    </intervention>
    <intervention id="1-155-000" speaker_id="96856" name="George Sabin Cutaş" is_mep="True" mode="spoken">
      <p sl="ro">Mevrouw de Voorzitter, ik wil benadrukken hoe belangrijk het is de onderhandelingen over de economische en handelsovereenkomst tussen de Europese Unie en Canada af te ronden. Deze overeenkomst zou de nu al omvangrijke economische en handelsrelaties versterken en een positief effect hebben. In het kader van de onderhandelingen moet de Europese Commissie echter een ambitieuze handelsovereenkomst nastreven, die eerlijke handel ondersteunt en elementen bevat van wettelijk verplichte sociale en milieubescherming.</p>
      <p sl="ro">De overeenkomst moet geen belemmering vormen voor de bevoegdheid van de EU om de richtlijn brandstofkwaliteit te herzien en de import van olie uit teerzand tegen te houden. De exploitatie daarvan produceert meer CO2 dan conventionele oliewinning en heeft aanzienlijke negatieve milieueffecten. Door deze soort olie tegen te houden, blijft de Europese Unie geloofwaardig voor wat betreft haar wens om het milieu te beschermen en aan de doelstellingen van het Kyoto-protocol te voldoen.</p>
    </intervention>
    <intervention id="1-156-000" speaker_id="96859" name="Ioan Enciu" is_mep="True" mode="spoken">
      <p sl="ro">Mevrouw de Voorzitter, de uitgebreide economische en handelsovereenkomst (CETA) is een zeer belangrijke stap richting een productieve toekomst voor de EU en voor Canada. Ik steun dit project en ben zeer tevreden met de tot nu toe geboekte vooruitgang. Ik ben van mening dat we op de goede weg zijn richting afronding van de onderhandelingen dit jaar. Ik wil echter onderstrepen dat twee van de besproken punten echt moeten worden opgelost om geen problemen te krijgen met ratificatie door een aantal lidstaten. Het gaat om exploitatie van olie uit teerzand, dat een gevaar voor het milieu en voor de lokale gemeenschappen kan betekenen en het gebrek aan wederkerigheid bij de visumplicht voor Bulgaren, Roemenen en Tsjechen.</p>
    </intervention>
    <intervention id="1-157-000" speaker_id="96706" name="João Ferreira" is_mep="True" mode="spoken">
      <p sl="pt">Mevrouw de Voorzitter, dit is weer een steen voor het bouwwerk van het handelsbeleid van de Europese Unie. Dat bouwwerk groeit zienderogen, wat, op uiteenlopende wijze, voor de verschillende lidstaten grote gevolgen heeft. De overeenkomsten die de concrete uitdrukking zijn van dat beleid zijn hoofdzakelijk gebaseerd op vrijhandel. De doelstellingen en de effecten van die vrijhandel komen heel duidelijk tot uiting in de retoriek die ermee gepaard gaat. In die retoriek gaat het om offensieve belangen, alsof het hier om een oorlog zou gaan. Die overeenkomsten ontberen steeds meer democratische legitimiteit daar er bijna altijd met uiterste geheimhouding, zonder dat de burgers er kennis van kunnen nemen, over wordt onderhandeld. Daarbij wordt geprobeerd de economische, sociale en milieugevolgen van die overeenkomsten te verbergen en worden debatten waarmee informatie en verduidelijking kunnen worden gegeven uit de weg gegaan. Ook bij deze overeenkomst is dat weer het geval.</p>
      <p sl="pt">Deze onderhandelingen zouden al in een vergevorderd stadium zijn en voor het einde van 2011 moeten worden afgerond. De effecten van de overeenkomst in al hun omvang per sector en per land moeten echter nog worden besproken. De inhoud van de overeenkomst is echter niet nieuw: opening van markten en liberalisering van diensten. Daaronder vallen ook de openbare diensten die in toenemende mate door multinationals economisch worden geëxploiteerd, waardoor de overheden steeds meer in moeilijkheden komen bij het uitoefenen van hun sociale functie op dat terrein. Ook de gevolgen zijn maar al te bekend: marktdominantie van een klein aantal bedrijven, aantasting van de zwakkere productiestelsels en meer voorwendsels om aanvallen te plegen op rechten en levens- en arbeidsomstandigheden.</p>
    </intervention>
    <intervention id="1-158-000" speaker_id="96654" name="Jaroslav Paška" is_mep="True" mode="spoken">
      <p sl="sk">Mevrouw de Voorzitter, de Europese Unie onderhandelt in het kader van haar bevoegdheden over handelsovereenkomsten en economische overeenkomsten met alle invloedrijke landen.</p>
      <p sl="sk">Hoewel Canada sterk vertegenwoordigd is in de internationale handel en een van de oudste handelspartners van de Europese Unie is, moeten we bij de afronding van de uitgebreide economische en handelsovereenkomst tussen de Europese Unie en Canada zeer voorzichtig en constructief te werk gaan. We moeten onze verschillende meningen op gebieden als het geneesmiddelenbeleid, het visserijbeleid en de winning uit oliezand zo weten te formuleren in de overeenkomst dat ze een weerspiegeling zijn van het Europees beleid en we de mening van onze handelspartner tegelijk respecteren. Wederkerigheid is de basis voor evenwichtige economische en handelsbetrekkingen. De uitgebreide economische en handelsovereenkomst zou echter in geen geval de in Europa gangbare en erkende certificatie-eisen moeten verlagen. Ik zou graag geloven dat de Europese Commissie er in deze slotfase in zal slagen de resterende problemen adequaat op te lossen.</p>
    </intervention>
    <intervention id="1-159-000" speaker_id="96981" name="Franz Obermayr" is_mep="True" mode="spoken">
      <p sl="de">Mevrouw de Voorzitter, Canada, zo zou ik voor alles willen stellen, is een geweldig land. Geweldige mensen, geweldige prestaties – een belangrijke partner voor de EU. Maar een goede partner moeten wij ook bepaalde vragen kunnen stellen. Veel van mijn collega's zitten ernaast als zij vandaag de zaak willen terugbrengen tot zand en zeehonden. Het probleem van bitumineus zand is maar een van de voorbeelden van de onvoorstelbare aantasting van het milieu. Iedereen die in Canada is geweest, weet dat het land zich kan meten met Brazilië wat betreft de manier waarop het milieu wordt aangetast.</p>
      <p sl="de">Deze aantasting van het milieu heeft ook gevolgen voor de inheemse volkeren, de zogezegde First Nations. Het is hun milieu dat wordt aangetast. Iedereen die iets weet van Canada, die in Brits-Columbia is geweest en die weet hoe internationale ondernemingen al hun invloed hebben aangewend om te zorgen dat inheemse volkeren hun voorvaderlijke territoria opgaven, zodat deze grond kon worden opgekocht, kan hier gewoon niet aan voorbijgaan.</p>
      <p sl="de">Wij spreken veel over heldere taal en over de bescherming van minderheden in landen die grenzen aan de EU. Het is echter ook belangrijk dat wij ons uitspreken ten aanzien van de bescherming van de minderheden die de autochtonen van Canada zijn.</p>
    </intervention>
    <intervention id="1-160-000" speaker_id="photo_generic" name="Máire Geoghegan-Quinn" is_mep="True" mode="spoken">
      <p sl="ga">lid van de Commissie. – Mevrouw de Voorzitter, geachte leden, ik wil in de eerste plaats mijn dank uitspreken aan alle leden die aan dit debat hebben deelgenomen en aan Vital Moreira voor de parlementaire vraag die hij heeft gesteld.</p>
      <p sl="en">De Commissie heeft met aandacht geluisterd naar uw vragen en ik hoop werkelijk dat de antwoorden uw mogelijke onderliggende zorgen zullen wegnemen.</p>
      <p sl="en">Zoals u weet, boeken wij met de onderhandelingen goede vooruitgang. De Commissie wil ervoor zorgen dat er een evenwichtige, ambitieuze, kwalitatief hoogwaardige overeenkomst komt en zij wil even ambitieus zijn op het punt van duurzame ontwikkeling. Canada is een hoog ontwikkelde, gelijkgestemde partner met strategische banden die veel verder gaan dan handel en investeringen. De EU en Canada zijn het helemaal eens over de ambitieuze onderhandelingsdoelen die tot ons beider voordeel kunnen worden gerealiseerd en waardoor nieuwe kansen kunnen worden geschapen.</p>
      <p sl="en">Ik wil graag twee dingen in het bijzonder benadrukken. Wat betreft de kwestie van de teerzanden en uw zorgen met betrekking tot deze onderhandelingen, wil ik zeggen dat, wil de richtlijn brandstofkwaliteit onder de werkingssfeer van de CETA-bepalingen voor samenwerking op regelgevingsgebied vallen, beide partijen het erover eens moeten zijn. De CETA-bepalingen voor samenwerking op regelgevingsgebied stellen het voeren van dergelijke gesprekken niet verplicht. Verder stelt de Commissie niet voor om welke verplichting dan ook aan te gaan die de vrijheid van regelgeving van de EU zou inperken, of het nu gaat om milieuregels zoals brandstofkwaliteit of om welk ander belangrijk beleidsdoel dan ook.</p>
      <p sl="en">Zoals ik in mijn inleiding al zei, levert deze overeenkomst enorme voordelen op voor onze beide economieën, en niet alleen in materiële zin. In beide landen zullen kansen worden gecreëerd voor bedrijven en voor de industriële sector, doordat praktisch alle invoertarieven zullen verdwijnen en er een betere markttoegang komt voor diensten en investeerders. De consument zal profiteren doordat producten goedkoper worden en de toegang tot hoogwaardige diensten wordt verbeterd. Tegelijkertijd zal de toename van directe buitenlandse investeringen als katalysator werken voor meer banen en hogere lonen.</p>
      <p sl="en">De CETA gaat ook over belemmeringen op het gebied van de regelgeving, zoals sanitaire en fytosanitaire maatregelen, douaneprocedures en mededingingsregels. De Europese intellectuele-eigendomsrechten zullen beter beschermd worden. De wederzijdse toegang tot elkaars markten voor overheidsopdrachten zal niet alleen besparingen opleveren voor de openbare begrotingen maar zal ook enorme kansen bieden voor bedrijven.</p>
      <p sl="en">Daarom is de Commissie ervan overtuigd dat dit een goede en evenwichtige overeenkomst wordt. Ons debat van vanavond biedt juist de mogelijkheid om op belangrijke punten toelichting te geven. In dit verband wil ik opmerken dat de Commissie heel goed heeft geluisterd. Zij is ingenomen met de resolutie over de handelsbetrekkingen tussen de EU en Canada die het Parlement zal aannemen en zij is dankbaar voor de brede steun daarvoor.</p>
      <p sl="en">Mijn collega, commissaris De Gucht, zal u uiteraard op de hoogte houden over nieuwe ontwikkelingen in het CETA-proces.</p>
    </intervention>
    <intervention id="1-162-000" speaker_id="1941" name="De Voorzitter" is_mep="True" mode="spoken">
      <p sl="nl">Tot besluit van het debat is er een ontwerpresolutie ingediend, overeenkomstig artikel 115, lid 5, van het Reglement .</p>
      <p sl="nl">Het debat is gesloten.</p>
      <p sl="nl">De stemming vindt woensdag om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-162-500" speaker_id="96882" name="Elisabeth Köstinger" is_mep="True" mode="written">
      <p sl="de">De Europese Unie en Canada hebben al vele jaren goede en hechte handelsbetrekkingen. Canada is zelfs een van de oudste handelspartners van de EU. Halverwege de jaren zeventig heeft de EU haar eerste economische en handelsovereenkomst met Canada getekend. Daarop volgden nog meer akkoorden inzake vee en inzake wijnen en gedistilleerde dranken. De uitgebreide economische en handelsovereenkomst (CETA) tussen de EU en Canada kan voor beide partners zeer gunstig zijn. Er is echter nog een aantal zaken dat moet worden overwogen en besproken. Het doel van de overeenkomst is duidelijk eerlijke concurrentie. Dit kan alleen worden bereikt als er geen tarifaire barrières meer zijn, al zullen de niet-tarifaire en technische barrières evenzeer moeten worden weggenomen. Het beginsel van wederkerigheid moet worden gerespecteerd, aangezien dit de enige manier is om tot een evenwichtige onderhandelingsresultaat te komen. Dit geldt ook voor aspecten die specifiek zijn voor het land of de cultuur van de afzonderlijke partners. Gesprekken over netelige onderwerpen als winning uit bitumineus zand en het bijbehorende milieueffect, IAO-normen, alsmede de erkenning van technische standaarden en de traceerbaarheid van levensmiddelen, moeten eveneens op gelijke voorwaarden worden voortgezet om tot een consensus te komen. Voor mij zijn de onderhandelingen over de zuivelsector en de toegang tot de Canadese markt van specifiek belang, evenals de oorsprongsaanduiding van Canadees slachtvee. Kan de Commissie meer informatie op deze vlakken verstrekken? Welke resultaten kunnen wij in dit opzicht verwachten?</p>
    </intervention>
    <intervention id="1-163-000" speaker_id="96931" name="Maurice Ponga" is_mep="True" mode="written">
      <p sl="fr">Ik ben blij dat het Parlement zich uitspreekt over de huidige handelsbesprekingen tussen Canada en de Europese Unie en zijn prioriteiten op dit gebied uiteenzet. Canada is een betrouwbare handelspartner van de EU, maar het is noodzakelijk dat wij in het Parlement de zorgen verwoorden van de burgers die zich op het Europees grondgebied bevinden en in gebieden die deel uitmaken van de Europese familie, namelijk de bescherming en verdediging van hun belangen. Met 'Europese familie' bedoel ik de landen en gebieden overzee die, hoewel ze in strikte zin geen deel uitmaken van het Europees grondgebied, een bijzondere band hebben met de Europese Unie, in het bijzonder met de lidstaten waartoe zij behoren. In de handelsbesprekingen die momenteel worden gevoerd, gaat het met name over de archipel Saint-Pierre-et-Miquelon, net voor de kust van Canada. Ik verzoek de Commissie daarom om tijdens de onderhandelingen de belangen te verdedigen en te beschermen van dit overzeese land en gebied in de Noord-Atlantische Oceaan.</p>
    </intervention>
    <intervention id="1-164-000" speaker_id="4345" name="Tokia Saïfi" is_mep="True" mode="written">
      <p sl="fr">Canada is een van de oudste handelspartners van Europa. Het is daarom heel normaal om deze relatie te formaliseren met een uitgebreide handelsovereenkomst. Toch heb ik mijn twijfels over de inhoud van een aantal onderhandelingshoofdstukken.</p>
      <p sl="fr">Ten eerste hebben de Europese Unie en Canada verschillende stelsels van oorsprongsregels. Aangezien Canada lid is van de Noord-Amerikaanse Vrijhandelsovereenkomst (NAFTA), moet de Commissie op zoek gaan naar een bevredigende oplossing voor zowel industrieproducten als landbouw- of visserijproducten, opdat Canada geen doorvoerhaven naar Europa wordt voor producten van andere NAFTA-leden.</p>
      <p sl="fr">De Commissie zal ook moeten onderhandelen over een oplossing voor de twee verschillende regelingen inzake geografische aanduidingen: in Canada is 'geografische aanduiding' gewoon een bijvoeglijk naamwoord; in Europa is het een echt handelsmerk. Voor een goede bescherming van de Europese geografische aanduidingen zullen de Canadese autoriteiten het Europese concept moeten erkennen.</p>
      <p sl="fr">Wat betreft het hoofdstuk over overheidsopdrachten moet Canada de Europese Unie dezelfde mogelijkheden bieden als het land aan de Verenigde Staten heeft geboden in het kader van hun handelsovereenkomst; met andere woorden, Europese ondernemingen moeten de mogelijkheid krijgen om in te schrijven op opdrachten van provincies, regio's en bepaalde gemeenten.</p>
    </intervention>
  </section>
  <section id="creitem20" title="20. Spreektijd van één minuut (artikel 150 van het Reglement)">
    <intervention id="1-166-000" speaker_id="1941" name="De Voorzitter" is_mep="True" mode="spoken">
      <p sl="nl">Aan de orde zijn de opmerkingen van één minuut over kwesties van politiek belang.</p>
    </intervention>
    <intervention id="1-167-000" speaker_id="97011" name="Georgios Koumoutsakos" is_mep="True" mode="spoken">
      <p sl="el">Mevrouw de Voorzitter, gedurende de afgelopen twee weken zijn tienduizenden of zelfs honderdduizenden burgers spontaan samengestroomd op de pleinen en straten van Athene en andere grote steden. De verontwaardigde Grieken hebben het stokje overgenomen van de Spanjaarden. Midden in een diepe crisis en zware recessie en bij hoge werkloosheid vragen zij op vreedzame, maar niet mis te verstane wijze om uitzicht op een fatsoenlijk leven voor henzelf, hun gezinnen en hun kinderen. De omvang van de massa's en de felheid zijn ongekend zelfs voor een land met een intens politiek leven en verleden als Griekenland. Dit is een heel serieuze politieke ontwikkeling met niet te voorziene dimensies en implicaties.</p>
      <p sl="el">In een tijd dat er geen hermetische afscheidingen zijn tussen landen moeten wij goed letten op het tumult dat gebeurtenissen veroorzaken. Wij moeten naar de heer Reynders luisteren, de Belgische minister van Financiën, wanneer hij zegt dat wij in Griekenland niet verder moeten gaan dan wat de samenleving kan verdragen omdat anders de groei wordt kapotgemaakt en het land niet herstelt. Geen enkel beleid is levensvatbaar zonder dat het wordt gesteund, of in ieder geval gedoogd, door de samenleving, met name wanneer het gaat om een beleid dat in feite kan worden omschreven als een dilemma tussen keiharde bezuinigingen of bankroet. Dit beleid is dringend toe aan serieuze verandering en verbetering, niet alleen om het rechtvaardiger te maken, maar ook effectiever, in het belang van iedereen.</p>
    </intervention>
    <intervention id="1-168-000" speaker_id="96774" name="Jarosław Leszek Wałęsa" is_mep="True" mode="spoken">
      <p sl="pl">Mevrouw de Voorzitter, de Culturele Hoofdstad van Europa is een van de herkenbaarste culturele initiatieven van de Europese Commissie. Volgens onderzoeken die door de Commissie zijn uitgevoerd, is het een bron van nationale trots en gedeelde verantwoordelijkheid onder de inwoners van de genomineerde steden. In 2016 zijn Polen en Spanje de landen waar de competitie gehouden zal worden. In deze twee landen zullen twee steden tot Culturele Hoofdstad van Europa worden verkozen.</p>
      <p sl="pl">De stad waar ik vandaan kom, Gdańsk, zit in de kopgroep van de Poolse competitie, die deze maand beslist zal worden. Ik ben een warm pleitbezorger van deze kandidatuur, met als motto: "Vrijheid van cultuur – cultuur van vrijheid". Historisch is Gdańsk een Hanzestad en de geboorteplaats van de beweging Solidariteit, die staat voor vrijheid. Nu willen we op deze grondvesten graag een modern programma bouwen. De vrije toegang tot ons culturele erfgoed en de dagelijkse solidariteit tussen generaties en tussen buren gaan ons aan het hart. Ik denk dat mijn stad de Europese samenleving veel te bieden heeft en dat het winnen van deze prestigieuze competitie de stad nog meer tot bloei zou brengen.</p>
    </intervention>
    <intervention id="1-169-000" speaker_id="95281" name="Vasilica Viorica Dăncilă" is_mep="True" mode="spoken">
      <p sl="ro">Mevrouw de Voorzitter, de droogte die momenteel in geheel Europa heerst en de verwachting voor de komende periode voeden de zorg over een nieuwe stijging van de voedselprijzen maar ook over de voedselzekerheid. Daarom ben ik van mening dat de Europese Commissie moet zorgen voor betaling vooraf van de Europese subsidies, ter ondersteuning van de boeren die gebruik moeten maken van de bestaande irrigatiesystemen om te voorkomen dat de oogst van dit jaar volledig verloren gaat. Naast deze maatregel moeten we kijken naar steunmaatregelen voor het aanleggen van irrigatiesystemen waar dat nodig is. In Roemenië is het geïrrigeerd oppervlak 30 procent. Gebrek aan water en de droogte zorgen voor problemen net als die in de andere lidstaten. Roemenië is echter niet in staat om de boeren in deze situatie met deze levensreddende maatregel te ondersteunen.</p>
    </intervention>
    <intervention id="1-170-000" speaker_id="96918" name="Derek Vaughan" is_mep="True" mode="spoken">
      <p sl="en">Mevrouw de Voorzitter, ik wilde iets zeggen over de rol die de sport kan spelen bij het vergroten van de economische welvaart in onze regio's. In Wales zie ik hoe rugby- en andere grote sportevenementen een enorme impuls geven aan de economie van Cardiff. Een andere impuls zal komen na de geweldige prestatie van de Swansea City Football Club – en ik zeg dit tot lering van mijn collega Richard Howitt – die zojuist na een fantastisch seizoen geheel verdiend de Britse eredivisie heeft bereikt. Ik neem mijn petje af voor de manager, de spelers, directeuren, staf en fans die de promotie mogelijk hebben gemaakt. Zij zullen een aanwinst zijn voor de eredivisie, voor Wales, en zij zullen de broodnodige impuls geven aan de plaatselijke economie doordat fans, toeristen en hopelijk ook bedrijven naar de regio zullen komen.</p>
      <p sl="en">Tot slot hoop ik dat de EU het belang van sport inziet, zowel het economische als het maatschappelijke belang, en dat zij fondsen beschikbaar zal stellen om de sport op alle niveaus te stimuleren, in het bijzonder nu de EU sinds het Verdrag van Lissabon voor het eerst bevoegdheid heeft op het gebied van de sport.</p>
    </intervention>
    <intervention id="1-171-000" speaker_id="97018" name="Theodoros Skylakakis" is_mep="True" mode="spoken">
      <p sl="el">Mevrouw de Voorzitter, ik heb het saneringsprogramma in mijn land steeds gesteund. Ik heb daarom het recht om op zwakke punten te wijzen. Om te beginnen leunt het programma te veel op belastingheffing in plaats van op de beperking van de publieke uitgaven. Zo wordt de Griekse particuliere sector, die de enige is die de enorme schuld kan aflossen, de nek omgedraaid. Ten tweede bestaat er op het moment geen rationeel plan voor het benutten van de Griekse staatseigendommen. Ten derde verloopt het programma heel traag, wat in combinatie met de tegenstrijdige berichten uit Europa aan het Griekse publiek de politieke steun voor de hervormingen ondermijnt. Dit gebeurt dagelijks. Wij hebben daarom behoefte aan een gedurfder programma dat een snellere uitvoering vereist, maar dat ook substantiële ontwikkelingshulp biedt in de vorm van een Europees Marshall Plan. Een dergelijk programma zou veel meer kans op succes hebben. En aan dit succes hebben wij allen behoefte.</p>
    </intervention>
    <intervention id="1-172-000" speaker_id="38420" name="Cristian Silviu Buşoi" is_mep="True" mode="spoken">
      <p sl="ro">Mevrouw de Voorzitter, ik wil de recente gebeurtenissen uit het voetbal ter sprake brengen en met name de verkiezing van Sepp Blatter als voorzitter van de FIFA. Ik ben van mening dat deze herverkiezing betreurenswaardig is, gezien de ernstige beschuldigingen van corruptie die tegen de FIFA zijn ingebracht, vooral met betrekking tot de wereldkampioenschappen van 2022 in Qatar. Ik ben van mening dat de regeringen van de lidstaten een hervorming van de FIFA moeten eisen en reglementering van de activiteiten van die organisatie, die kan leiden tot meer transparantie en het voorkómen van dergelijke ongelukkige situaties en die het vertrouwen in de FIFA kan herstellen.</p>
      <p sl="ro">Voetbal is steeds meer een bedrijfstak geworden. Gebrek aan transparantie en beschuldigingen van corruptie vormen een fenomeen waar ook het Roemeense voetbal mee te maken heeft. Onlangs is de club Politehnica Timişoara, die als tweede is geëindigd in Roemenië en in de Champions League zou gaan spelen, gedegradeerd naar de derde divisie door een beslissing aan de bestuurstafel. Deze onrechtvaardige beslissing treft honderdduizenden fans van de club uit Timişoara.</p>
      <p sl="ro">Ik roep vanaf deze plek de Roemeense voetbalautoriteiten op om deze beslissing te herzien en Politehnica Timişoara te behouden voor het hoogste niveau in het Roemeense en Europese voetbal.</p>
    </intervention>
    <intervention id="1-173-000" speaker_id="97230" name="Kristiina Ojuland" is_mep="True" mode="spoken">
      <p sl="en">Mevrouw de Voorzitter, op 2 juni 2011 ging de historische rally voor elektrische auto's van Tallinn naar Monte Carlo van start, en vandaag zullen de auto's Kopenhagen bereiken.</p>
      <p sl="en">Gesine Meissner en ik, als liberale leden van het Europees Parlement, sponsoren een elektrische auto in deze race om duurzaam vervoer te bevorderen. Het verbruik van fossiele brandstoffen neemt nog steeds toe en dat zal er onvermijdelijk toe leiden dat die opraken. Daarom moeten wij meer gaan investeren in verder onderzoek en in de ontwikkeling van duurzaam vervoer. Verder eist de toenemende mobiliteit ook haar tol wat betreft de CO2 -voetafdruk als gevolg van menselijke activiteiten, en dat kan de klimaatverandering op aarde versnellen.</p>
      <p sl="en">De Europese Unie en haar lidstaten hebben de mogelijkheid om pioniers op het gebied van groen vervoer te worden door stimulansen in te bouwen voor gebruikers van duurzame vervoermiddelen en zo de overgang naar een CO2 -vrije Unie te stimuleren.</p>
    </intervention>
    <intervention id="1-174-000" speaker_id="96708" name="Oriol Junqueras Vies" is_mep="True" mode="spoken">
      <p sl="es">Mevrouw de Voorzitter, het is nog steeds niet bekend wat de oorzaak is van de infectie die vorige week in Duitsland 21 sterfgevallen heeft veroorzaakt. De overhaaste reactie van de Duitse autoriteiten wordt hierdoor nog eens extra benadrukt.</p>
      <p sl="es">De beschuldigingen zijn vooral ernstig omdat de Duitse markt een van de belangrijkste consumentenmarkten voor landbouwproducten is, en juist om die reden waren aanzienlijke investeringen gericht op de bevordering van de verkoop van deze producten.</p>
      <p sl="es">De Europese autoriteiten moeten daarom op twee fronten actie ondernemen. Op korte termijn moeten de zwaarst getroffen boeren de garantie krijgen dat een mechanisme in gang gezet zal worden om hen te compenseren. Op de middellange termijn zal het systeem voor snelle waarschuwingen voor onveilige voedingsmiddelen herzien moeten worden, om in de toekomst nieuwe ongefundeerde noodsignalen te voorkomen. Bij het treffen van deze maatregelen moet rekening gehouden worden met de diversiteit van de Europese agrarische sector.</p>
      <p sl="es">Om die reden is het voorstel van de Commissie om het mechanisme voor het terugroepen van productie te financieren vanuit het budget van organisaties van groenteproducenten, onacceptabel. In sommige gebieden in Europa, zoals Catalonië, bestaan dergelijke organisaties namelijk niet, en kunnen deze dus ook niet gebruikt worden om de boeren te compenseren.</p>
    </intervention>
    <intervention id="1-175-000" speaker_id="96706" name="João Ferreira" is_mep="True" mode="spoken">
      <p sl="pt">Mevrouw de Voorzitter, de leiders van de Europese Unie tonen zich onverschillig voor de economische en sociale verwoesting die is aangericht door de structurele aanpassingsprogramma's met het stempel van het Internationaal Monetair Fonds in landen als Griekenland. Nu verbreden zij het offensief en storten zich op Portugal met hetzelfde recept en met een ongelimiteerde koloniale arrogantie. In ruil voor een lening van 78 miljard worden plannen gemaakt om bedrijven en nationale hulpbronnen in te leveren, lonen en pensioenen te verlagen (in een land waar het minimumloon nog geen 500 euro bedraagt), openbare diensten af te schaffen en de prijzen van essentiële goederen en diensten te verhogen. Bijna 40 procent van het geleende bedrag, 30 miljard euro, zal aan rente moeten worden betaald. Meer dan twee derde van die rente gaat naar de Europese Unie; dat is dus de betekenis van die veel gepropageerde Europese solidariteit.</p>
      <p sl="pt">Het volharden in dat soort beleid zal ongetwijfeld leiden tot het intensiveren van de sociale strijd die in heel Europa en ook in Portugal wordt gevoerd. Wij steunen en stimuleren die strijd, wat we ook in de toekomst zullen blijven doen. Wij zijn er zeker van dat in die strijd de verandering zal ontkiemen en zich een alternatief zal ontwikkelen waar in dit Europa steeds dringender behoefte aan bestaat.</p>
    </intervention>
    <intervention id="1-176-000" speaker_id="4466" name="Ilda Figueiredo" is_mep="True" mode="spoken">
      <p sl="pt">Mevrouw de Voorzitter, na alle plechtige verklaringen in het kader van het Europees Jaar ter bestrijding van de armoede volhardt de Europese Commissie in haar totale onverschilligheid ten aanzien van de groeiende armoede – met name kinderarmoede – en werkloosheid en de stijging, met miljoenen, van het aantal arme werknemers als gevolg van onzeker en slecht betaald werk. Maar nu beperkt de Commissie zich niet meer tot neoliberale richtsnoeren, met alle ernstige gevolgen van dien voor de landen met een zwakkere economie waar het juist dringend noodzakelijk zou zijn het overheidsbeleid te verstevigen ter ondersteuning van openbare diensten, het scheppen van banen met rechten en het uitroeien van de armoede.</p>
      <p sl="pt">In het memorandum dat de trojka van het Internationaal Monetair Fonds, de Europese Centrale Bank en de Europese Commissie met de Portugese regering heeft opgesteld, worden antisociale maatregelen geëist. Daaronder vallen het wijzigen van het ontslagrecht, privatiseringen en aanvallen op de algemene sociale zekerheid. Die maatregelen kunnen alleen maar leiden tot sociale achteruitgang waarmee de werknemers en het volk tot werkloosheid, armoede, onderontwikkeling en extreme afhankelijkheid worden veroordeeld. Zo wordt Portugal een protectoraat van de grootmachten in de Europese Unie. Dat allemaal in ruil voor een lening die de Portugezen met zeer hoge rente zullen moeten terugbetalen om de honger naar winst van het internationale financiële kapitalisme te stillen, terwijl al bekend is dat die maatregelen geen enkele oplossing zullen bieden, zoals gebleken is in Griekenland.</p>
      <p sl="pt">Daarom tekenen we hier protest aan tegen die maatregelen. Dat protest zal in Portugal en ook hier in de Europese Unie zijn vervolg krijgen.</p>
    </intervention>
    <intervention id="1-177-000" speaker_id="28407" name="Willy Meyer" is_mep="True" mode="spoken">
      <p sl="es">Mevrouw de Voorzitter, om te beginnen wil ik mijn medeleven betuigen in verband met alle sterfgevallen als gevolg van de E. coli -bacterie, maar ook wil ik blijk geven van mijn verontwaardiging over de uiterst ongeschikte manier waarop de Duitse overheid deze kwestie heeft behandeld, waardoor onherstelbare schade is toegebracht aan alle Spaanse landbouwproducten.</p>
      <p sl="es">Ik hoop dat morgen, tijdens de buitengewone vergadering van de landbouwministers van de Europese Unie, in de eerste plaats de schade die aan de Spaanse landbouwboeren is toegebracht zonder enige uitzondering wordt hersteld, en ten tweede, dat men hiervan leert hoe niet te handelen in een situatie die niet alleen dodelijke slachtoffers heeft veroorzaakt maar ook schade heeft toegebracht aan producten uit veel landen, zoals uit mijn land, Spanje. Het is van belang om lering te trekken uit deze crisis.</p>
      <p sl="es">Ik hoop uiteraard dat de buitengewone zitting van morgen zal leiden tot schadeloosstelling zonder enige uitzondering, en tot de terugkeer naar de normaliteit zodat de producten die in uitstekende staat verkeren in alle gebieden van de Europese Unie en in de hele wereld vrij kunnen circuleren.</p>
    </intervention>
    <intervention id="1-178-000" speaker_id="96654" name="Jaroslav Paška" is_mep="True" mode="spoken">
      <p sl="sk">Mevrouw de Voorzitter, de markten hebben positief gereageerd op de verklaring van vertegenwoordigers van de Europese Unie afgelopen vrijdag dat het Internationaal Monetair Fonds een volgende tranche ten bedrage van 12 miljard euro van de lening aan Griekenland zou vrijgeven.</p>
      <p sl="sk">Vandaag berichtte het Spaanse dagblad El País echter dat de autonome regio Castillië-La Mancha geen geld meer heeft. Het lokale bestuur heeft niet alleen geen geld om het loon voor 76 000 ambtenaren uit te betalen, maar daarnaast heeft het nog een schuld van ongeveer twee miljard euro aan verschillende leveranciers. Er komt dus opnieuw slechts nieuws, deze keer uit Spanje, dat al langere tijd worstelt om het vertrouwen van investeerders te behouden.</p>
      <p sl="sk">Het beleid om regeringen te helpen door de Europese Centrale Bank hun schulden te laten opkopen, kan echter niet lang meer doorgaan, omdat dit beleid zijn grenzen bereikt. Nu al heeft de Europese Centrale Bank in de boeken 360 miljard euro aan financiële instrumenten die niet vrij verhandelbaar zijn, en nog eens 480 miljard aan slecht beveiligde waardepapieren. De ECB wordt zo langzamerhand recordhouder in het bezitten van slechte financiële activa. Dames en heren, als het zo doorgaat moet de eurozone de Europese Centrale Bank snel redden, anders stort hij gewoon in.</p>
    </intervention>
    <intervention id="1-179-000" speaker_id="28255" name="Andreas Mölzer" is_mep="True" mode="spoken">
      <p sl="de">Mevrouw de Voorzitter, als het mag, zou ik een aantal opmerkingen willen maken over de Europese integratie van Servië. Mijns inziens valt de voormalige Joegoslavische staten al veel te lang een ongelijke behandeling ten deel. Zo mocht Slovenië zonder problemen in 2004 toetreden tot de EU, al is er nog altijd kritiek op de overblijfselen van de communistische machtsstructuren in de politiek, de media en de industrie. Daarnaast geldt dat Bulgarije en Roemenië nooit hadden kunnen toetreden als dezelfde stringente criteria op deze landen waren toegepast als nu op Kroatië.</p>
      <p sl="de">Ook worden er dubbele standaarden toegepast ten aanzien van oorlogsmisdaden en schadeloosstelling. Brussel had nauwelijks minder aandacht kunnen besteden aan de Armeense genocide in Turkije. Kroatië en Servië moeten daarentegen eerst zelf hun oorlogscriminelen voor het Strafhof voor het voormalige Joegoslavië in Den Haag slepen, voordat de criteria van Kopenhagen überhaupt in beeld komen. Terwijl de onwettige regels van de Antifascistische Raad voor de bevrijding van het Joegoslavische volk (AVNOJ) en de Beneš-decreten geen belemmering vormen om tot de EU toe te treden, dient het Servische schadeloosstellingsbeleid tot in de puntjes aan de EU-bepalingen te voldoen.</p>
      <p sl="de">Servië, dat gekenmerkt wordt door een christelijke traditie, heeft keer op keer blijkgegeven van zijn goede bedoelingen. Met de uitlevering van Mladič is één barrière weggenomen, maar Kosovo moet niet de volgende worden. Zodra de nog uitstaande hervormingen zijn afgerond, mag er naar mijn mening niets meer in de weg staan voor toetreding van Servië tot de EU.</p>
    </intervention>
    <intervention id="1-180-000" speaker_id="96812" name="Juan Fernando López Aguilar" is_mep="True" mode="spoken">
      <p sl="es">Mevrouw de Voorzitter, net als andere leden van dit Parlement wil ik mijn medeleven betuigen met de 21 slachtoffers van de E. coli -bacterie en tegelijkertijd ook blijk geven niet zozeer van mijn bezorgdheid als wel van mijn verontwaardiging over de ongecoördineerde reacties die hebben plaatsgevonden. Deze hebben aanzienlijke economische schade veroorzaakt voor de producenten en de werknemers in sectoren die cruciaal zijn voor de landbouw van de lidstaten van de Europese Unie, in het bijzonder voor de Spaanse producenten van komkommers. Deze voorvallen hebben ook schade toegebracht aan de notie van Europa, aan de samenhang binnen Europa en aan de samenhang tussen Europeanen, in zoverre dat vooroordelen en onvoldoende geverifieerde geruchten de noodzakelijke cohesie weer eens ernstig hebben beschadigd op het moment dat een gezamenlijk besluit genomen moest worden over een bevredigende, passende en noodzakelijke reactie.</p>
      <p sl="es">Daarom hoop ik dat de les die hier onvermijdelijk uit geleerd kan worden ook werkelijk ter harte genomen zal worden. Ik hoop dat de Raad Landbouw in staat zal zijn niet alleen om een schadevergoeding te bieden aan de gedupeerde partijen, maar ook om een protocol op te stellen voor de reactie op noodsignalen waarin de lessen die geleerd zijn uit dit betreurenswaardige voorval verwerkt zijn.</p>
    </intervention>
    <intervention id="1-181-000" speaker_id="96668" name="Seán Kelly" is_mep="True" mode="spoken">
      <p sl="en">Mevrouw de Voorzitter, ik kom nog even terug op het onderwerp sport. De FIFA is genoemd, en ik wil die ook graag noemen, en in het bijzonder het gebrek aan behoorlijk bestuur en het gebrek aan transparantie in de hogere regionen van de organisatie.</p>
      <p sl="en">Het is merkwaardig dat een man van 75, Sepp Blatter, opnieuw de macht in handen krijgt als voorzitter van een van de grootste sportorganisaties ter wereld, nadat hij al sinds 1998 aan de macht is, vooral als je bedenkt dat de overgrote meerderheid van de spelers, waarschijnlijk 99 procent van hen, jonger is dan 30. Er is niet één generatiekloof, maar er zijn verschillende generatiekloven tussen hem en de spelers.</p>
      <p sl="en">In de tweede plaats was het vorig jaar niet verrassend dat Engeland, ondanks zijn geweldige infrastructuur, zo weinig steun kreeg voor zijn bid om het wereldkampioenschap voetbal te organiseren. Het werd toegewezen aan Qatar, en vervolgens zagen we dat mensen werden geschorst omdat ze hadden geprobeerd hun stem te verkopen. Ik vraag mij af of dit het topje van de ijsberg is. En dan is er ook nog de zaak van het onvermogen van de FIFA om doellijntechnologie in te voeren, terwijl dat bij andere sporten al wel is gedaan. Het is zonneklaar dat er echte hervormingen moeten komen in het belang van de sport zelf en van de FIFA.</p>
    </intervention>
    <intervention id="1-182-000" speaker_id="96901" name="Krišjānis Kariņš" is_mep="True" mode="spoken">
      <p sl="lv">Mevrouw de Voorzitter, dames en heren, we weten allemaal dat dopinggebruik in de sport verboden is. Dopinggebruik is verboden omdat het sommige sporters een oneerlijk voordeel geeft boven anderen. Niettemin, dames en heren, kennen wij in de Europese Unie een soort doping die niet bedoeld is voor sporters, maar voor boeren – in de vorm van ongelijke steun aan hen. Zo ontvangen Letse boeren drie keer minder steun dan Duitse boeren en zes keer minder steun dan Griekse boeren. Deze oneerlijke steunverdeling veroorzaakt oneerlijke concurrentie. Dames en heren, ik roep u op, wanneer u zich over de volgende Europese financiële vooruitzichten en de volgende financiële periode buigt, deze doping uit te bannen, te stoppen met deze oneerlijke steun voor boeren, zodat alle Europese boeren op voet van gelijkheid met elkaar kunnen concurreren. Dank voor uw aandacht.</p>
    </intervention>
    <intervention id="1-183-000" speaker_id="96900" name="Georgios Papanikolaou" is_mep="True" mode="spoken">
      <p sl="el">Mevrouw de Voorzitter, honderdduizenden Griekse burgers van elke leeftijd en uit alle lagen van de bevolking demonstreren de laatste twee weken vreedzaam – ik zeg dit laatste met nadruk – op pleinen in het hele land.</p>
      <p sl="el">Twee opmerkingen: ten eerste moeten wij naar hen luisteren en aandacht besteden aan hun zorgen. En dat moeten wij niet alleen doen op nationaal, maar ook op Europees niveau. Onze medeburgers in de Griekse steden roepen om ook in Brussel en Straatsburg en overal gehoord te worden.</p>
      <p sl="el">Ten tweede, afgezien van elke discussie over fouten en vergissingen van de Griekse regering moeten wij ook dit bedenken: in hun beoordeling van het beleid dat door Europa wordt aanbevolen en toegepast om de crisis aan te pakken zeggen onze medeburgers tegen ons: "Kijk nou wat onze grenzen zijn! Kijk nou wat wij kunnen hebben!". Op deze boodschappen moeten we duidelijke en concrete antwoorden geven. Alleen zo zal de bijdrage van Europa aan de aanpak van de crisis een bron van visie en hoop voor onze medeburgers zijn.</p>
    </intervention>
    <intervention id="1-184-000" speaker_id="39724" name="Csaba Sógor" is_mep="True" mode="spoken">
      <p sl="hu">Mevrouw de Voorzitter, multiculturaliteit veronderstelt dat volkeren die naast elkaar leven bekend zijn met elkaars verleden, cultuur, en soms ook taal. De heisa die enkele dagen geleden in Roemenië is ontstaan, kan alleen verklaard worden door een gebrek aan deze wederkerigheid. Twee Roemeense districten hebben een vertegenwoordiging in Brussel geopend, maar volgens een van de verslaggevers uit de hoofdstad is het probleem hiermee dat de meerderheid van de bevolking van de twee districten tot een andere etnische groep behoort dan de meerderheid van de Roemeense bevolking. Is dit vandaag de dag een probleem in Europa? Even ziekelijk is een mentaliteit die een buur verbiedt om de dag te herdenken waarop deze zijn vermogen, land en misschien zelfs familieleden is kwijtgeraakt. Ook daarvan hebben we de afgelopen dagen een voorbeeld gezien, toen we op 4 juni het vredesverdrag van Trianon, dat een eind aan de Eerste Wereldoorlog heeft gemaakt, herdachten. Er is een remedie voor een mentaliteit die mensen uitsluit, hen de mond snoert, het verleden ontkent en het bestaan en de ontwikkeling van een regio wil verbieden: een open en inclusief sterk Europa dat culturele waarden waardeert en de rechten van minderheden eerbiedigt.</p>
    </intervention>
    <intervention id="1-185-000" speaker_id="96807" name="Ivailo Kalfin" is_mep="True" mode="spoken">
      <p sl="bg">Mevrouw de Voorzitter, de economische crisis en de problemen die alle lidstaten op dit moment ondervinden, hebben – zij het in verschillende mate – een impuls gegeven aan nationalistische en populistische groeperingen die niet alleen op zoek zijn naar grotere publieke steun, maar ook de tolerantiegrenzen van de Europese burger continu op de proef stellen door openlijk te ageren tegen de uitbreiding van de integratie in Europa.</p>
      <p sl="bg">Een recent voorbeeld hiervan uit Bulgarije zijn de gebeurtenissen die op 20 mei hebben plaatsgevonden, toen vertegenwoordigers van de nationalistische partij Attack betrokken raakten bij schermutselingen met islamitische gelovigen voor de enige moskee in Sofia. Deze schermutselingen gingen vergezeld van het gebruik van geweld en brandstichting, en uiteindelijk liepen verschillende mensen letsel op, onder wie politieagenten. Aangezien er video-opnamen van de rellen beschikbaar zijn, zal de toetssteen voor de opsporingsinstanties en het rechtsstelsel in Bulgarije zijn tot op welke hoogte de aanstichters van en deelnemers aan dit incident hun verdiende straf krijgen.</p>
      <p sl="bg">Ik zou in deze Kamer heel duidelijk willen verklaren dat de verspreiding van etnische en religieuze intolerantie iets is dat flagrant in strijd is met de Europese waarden en basisrechten van de mens en ook met de tradities van de Bulgaarse samenleving.</p>
      <p sl="bg">Wij moeten ons allemaal krachtig verzetten tegen alle pogingen om dit in Europa te laten gebeuren en ons duidelijk distantiëren van de politieke krachten in Europa die achter dergelijke acties zitten.</p>
    </intervention>
    <intervention id="1-186-000" speaker_id="96856" name="George Sabin Cutaş" is_mep="True" mode="spoken">
      <p sl="ro">Mevrouw de Voorzitter, naar aanleiding van de publicatie van de wereldranglijst van de persvrijheid in 2010 heeft de organisatie Verslaggevers Zonder Grenzen gewezen op de kleiner wordende vrijheid van meningsuiting in de Europese Unie. Roemenië bevindt zich op plaats 52 in het klassement, een daling met 10 plaatsen ten opzichte van 2007. De situatie is zorgwekkend en roept vragen op met betrekking tot het daadwerkelijke respect voor de vrijheid van meningsuiting en informatie, gewaarborgd door het Handvest van de Grondrechten van de Europese Unie.</p>
      <p sl="ro">In Roemenië heeft de president de pers bestempeld als een van de bedreigingen van de nationale veiligheid. Bovendien spreken vooraanstaande politici zich voortdurend negatief uit over de media. Dergelijke ondermijningen van democratische principes beschadigen het algehele beeld van de Europese Unie. Vanwege interne gebreken riskeren we verlies aan geloofwaardigheid als pleitbezorgers voor de eerbiediging van de mensenrechten buiten de EU. Daarom pleit ik voor een werkelijke bescherming van de vrijheid van meningsuiting en pluraliteit van de pers op Europees niveau.</p>
    </intervention>
    <intervention id="1-187-000" speaker_id="96847" name="Claudiu Ciprian Tănăsescu" is_mep="True" mode="spoken">
      <p sl="ro">Mevrouw de Voorzitter, voor de tweede keer breng ik de desastreuze situatie van de Roemeense ziektekostenverzekering onder de aandacht van het Europees Parlement. Ditmaal zijn helaas de onderhandelingen tussen de beroepsorganisaties van huisartsen, het ministerie van Volksgezondheid en het ziekenfonds in een impasse geraakt. Dit heeft geleid tot blokkering van het zorgstelsel en het onthouden van wettelijke gegarandeerde zorg aan patiënten die, hoewel ze hun bijdrage aan het ziekenfonds voldoen, geen beroep meer kunnen doen op de betreffende faciliteiten. Deze situatie is het gevolg van de koppigheid van het ziekenfonds, dat weigert op realistische voorwaarden te onderhandelen met de huisartsen voor het opstellen van een kaderovereenkomst, die alle partijen ten goede zou komen. Als deze situatie blijft voortduren, kan het toch al verzwakte Roemeense zorgstelsel uit elkaar vallen.</p>
      <p sl="ro">Ik vraag dat de bevoegde Europese instellingen kennis nemen van deze situatie, deze blijven controleren en zo snel mogelijk maatregelen nemen voor het vlottrekken ervan.</p>
    </intervention>
    <intervention id="1-188-000" speaker_id="96857" name="Cătălin Sorin Ivan" is_mep="True" mode="spoken">
      <p sl="ro">Mevrouw de Voorzitter, we hebben het iedere dag in het Europees Parlement van 's morgens vroeg tot 's avonds laat over Europese integratie, over solidariteit, over de gedeelde cultuur en over alles wat ons bindt en wat ons extra zou moeten motiveren om voor alle 27 lidstaten van de Europese Unie een gemeenschappelijke toekomst te bouwen.</p>
      <p sl="ro">Terwijl wij praten over Europese projecten spreekt een van de ondervoorzitters iedere dag en van 's morgens vroeg tot 's avonds laat over etnische segregatie en over vermindering van de invloed en ondermijning van het gezag van een staat binnen zijn eigen grenzen ten gunste van een buurland. Hij spreekt over het opbreken van gebieden van een lidstaat van de Europese Unie om deze te voegen bij een andere lidstaat van diezelfde Unie. Op persoonlijke titel maar ook namens de Roemeense sociaaldemocraten in het Europees Parlement vraag ik dat László Tőkés wordt ontheven uit de functie van ondervoorzitter.</p>
    </intervention>
    <intervention id="1-189-000" speaker_id="28116" name="Marian Harkin" is_mep="True" mode="spoken">
      <p sl="en">Mevrouw de Voorzitter, ik wil mijn diepe bezorgdheid uitspreken over de medici die zijn gearresteerd in Bahrein. Veel van deze medici zijn beschuldigd van pogingen de monarchie omver te werpen en zien een rechtszaak met militaire aanklagers en mogelijke terdoodveroordelingen tegemoet. Toch hadden deze artsen en verpleegkundigen slechts gewonde betogers behandeld die naar hun ziekenhuizen werden gebracht. Ook Amnesty International en Artsen Zonder Grenzen hebben hun grote bezorgdheid uitgesproken over de veiligheid van de betrokkenen en ook over het motief voor hun arrestatie. Ik sta volledig achter de Ierse organisatie van verpleegkundigen en verloskundigen en de Internationale Raad voor Verpleegkunde, en ook een aantal Ierse artsen, die zich hebben aangesloten bij degenen die deze afschuwelijke gebeurtenissen veroordelen.</p>
      <p sl="en">In de afgelopen dagen heb ik van een aantal bronnen informatie ontvangen die wijst op marteling en onmenselijke behandeling: sommige medici zijn ernstig geslagen en zij hebben geen toestemming gekregen voor bezoek van hun familie en van juridische adviseurs. Deze handelwijze is volstrekt onaanvaardbaar.</p>
      <p sl="en">Ik doe hierbij publiekelijk een oproep aan onze hoge vertegenwoordiger, mevrouw Ashton. Ik heb haar al schriftelijk gevraagd al het mogelijke te doen om te bemiddelen ten behoeve van die medici die gewoon deden wat medisch personeel geacht wordt te doen, namelijk proberen levens te redden.</p>
    </intervention>
    <intervention id="1-190-000" speaker_id="97344" name="Paul Murphy" is_mep="True" mode="spoken">
      <p sl="en">Mevrouw de Voorzitter, het nieuwe bezuinigingspakket voor Griekenland, dat voorziet in 28 miljard euro aan bezuinigingen en belastingen en de privatisering van staatsobligaties ter waarde van het ongelofelijke bedrag van 50 miljard euro, bevestigt opnieuw de rol van de EU en het IMF als uitvoerders van tegen werknemers gerichte bezuinigingsmaatregelen.</p>
      <p sl="en">Jongeren zijn de dupe van deze gemene aanvallen. Zij vechten nu terug door met honderdduizenden overal in Europa pleinen te bezetten, waarbij zij de harde repressie dapper het hoofd bieden. Zij roepen terecht op tot echte democratie. Naar mijn mening kan die er alleen werkelijk komen als wij de dictatuur van de markten doorbreken en een democratische en sociale maatschappij bouwen, waar de behoeften van de mensen belangrijker zijn dan winsten.</p>
      <p sl="en">15 juni belooft in heel Europa een belangrijke dag van strijd te worden. Er zal dan een algemene staking worden gehouden in Griekenland en er staat een grote demonstratie gepland in Barcelona. Op die dag moeten overal in Europa grote protestbijeenkomsten tegen de bezuinigingen worden georganiseerd. Om de grove aanval op werknemers en jongeren in Europa af te slaan, moet de macht van de georganiseerde werkende klasse worden gemobiliseerd. Een eendaagse algemene staking in heel Europa zou een heel krachtige boodschap van verzet zenden aan de Europese gevestigde orde.</p>
    </intervention>
    <intervention id="1-191-000" speaker_id="28514" name="Kyriakos Triantafyllidis" is_mep="True" mode="spoken">
      <p sl="el">Mevrouw de Voorzitter, een week geleden hebben de voorzitters Buzek, Barroso en Van Rompuy een ontmoeting gehad met vertegenwoordigers van de kerken en met hen gesproken over democratische rechten en politieke vrijheden. Ik wil voorzitter Barroso feliciteren met het initiatief dat hij in 2005 heeft genomen om deze dialoog aan te gaan met de kerkelijke leiders. Ik wil eveneens de voorzitters van het Parlement en de Raad feliciteren met het feit dat zij deze dialoog op jaarlijkse basis voortzetten.</p>
      <p sl="el">Tegelijkertijd wil ik me echter aansluiten bij die kerkelijke vertegenwoordigers die hun verzochten om de invloed van de Europese Unie te gebruiken om de vervolging van christenen te stoppen in landen als Egypte en Irak, maar ook op Europese bodem, op Cyprus, waar de bezettingsmacht verhindert dat christenen toegang tot hun kerken hebben en hun geestelijken verbiedt er de Heilige Mis te celebreren. Wijs hen erop, mevrouw de Voorzitter, dat de christelijke vluchtelingen op Cyprus het recht hebben om gebruik te maken van hun kerken.</p>
    </intervention>
    <intervention id="1-192-000" speaker_id="99416" name="Nikolaos Salavrakos" is_mep="True" mode="spoken">
      <p sl="el">Mevrouw de Voorzitter, direct na de ontmoeting in Luxemburg op 6 mei, waarover is bericht in een artikel in Der Spiegel , werd Griekenland opnieuw overspoeld met adviezen om uit de eurozone te treden en terug te keren tot de drachme. Het officiële standpunt van de Europese Unie werd echter geformuleerd door commissaris Olli Rehn, die de geruchten en adviezen tegensprak.</p>
      <p sl="el">De tegengestelde opvattingen van economen, maar ook de vele opvattingen van collega's in deze zaal buiten beschouwing gelaten, het moet duidelijk zijn dat een vertrek van Griekenland uit de euro niet mogelijk is om juridische redenen. Ten eerste, omdat de Verdragen niet voorzien in een vrijwillig of onvrijwillig vertrek uit de gemeenschappelijke munt. Ten tweede, als wij naar de drachme terugkeren zonder de eurozone op te heffen en de euro af te schaffen is het juridisch niet mogelijk om de tegoeden in euro's op Griekse banken binnen en buiten Griekenland automatisch om te zetten naar drachmen zonder toestemming van de tegoedhouder. Toen Griekenland toetrad tot de eurozone was de omzetting van de tegoeden in drachmen mogelijk omdat de drachme als munteenheid werd afgeschaft en sindsdien niet meer bestaat. Nu echter blijft de euro bestaan en wordt hij niet afgeschaft. Bijgevolg zijn alle geruchten en adviezen juridisch niet juist.</p>
    </intervention>
    <intervention id="1-193-000" speaker_id="39769" name="Martin Ehrenhauser" is_mep="True" mode="spoken">
      <p sl="de">Mevrouw de Voorzitter, klokkenluiders zijn mensen die niet langer hun mond willen houden over illegale handelingen of een abominabele gang van zaken, maar die deze zaken willen blootleggen, voornamelijk in het publiek belang. Klokkenluiders zorgen veelal ook voor een meerwaarde. Zo waren zij in 2005 in verband met terugbetalingen verantwoordelijk voor de restitutie van 10 miljard dollar aan de Amerikaanse schatkist.</p>
      <p sl="de">Duidelijke wetgeving met betrekking tot het proces van klokkenluiden is van cruciaal belang in de strijd tegen corruptie. In de Europese Unie vormt artikel 22, leden a) en b) van het statuut van de ambtenaren de rechtsgrondslag voor het klokkenluiden, zij het helaas op zeer gefragmenteerde wijze en met vele hiaten. Er ontbreken fundamentele elementen. Wij hebben bijvoorbeeld behoefte aan een heldere omschrijving van het klokkenluiden, klokkenluiders moeten het recht hebben om te worden gehoord, wij hebben onafhankelijke contactpunten nodig die informatie kunnen bieden over de rechten, plichten en mogelijkheden, en wij hebben niet in de laatste plaats behoefte aan exacte termijnen voor de afhandeling door de bevoegde EU-instellingen. Het positieve aspect hiervan is dat het ambtenarenstatuut van de EU op het punt staat te worden herzien. De Commissie moet in het najaar een eerste ontwerpversie hiervan aan het Parlement voorleggen. Ik denk dat dit een unieke gelegenheid vormt om op dit vlak tot verbetering te komen. Ik zou mijn medeparlementsleden willen vragen dit te ondersteunen en er alles aan te doen om deze hervorming te realiseren.</p>
    </intervention>
    <intervention id="1-194-000" speaker_id="96845" name="Corneliu Vadim Tudor" is_mep="True" mode="spoken">
      <p sl="ro">Mevrouw de Voorzitter, voetbal is werkelijk een religie, maar het is ook de religie waar de duivel sterk aanwezig is. Waarom? Omdat er veel geld te winnen is – de belasting op verveling en eenzaamheid van miljarden aardbewoners. Deze zomer wordt Roemenië ondergedompeld in het drama van een geliefde voetbalclub, Politehnica Timişoara. Dit team heeft op eigen kracht en op eerlijke wijze Europees voetbal bereikt. Maar wat echter op de groene mat gewonnen is, wordt door een willekeurige beslissing weer verloren. De maffia uit de top van het Roemeense voetbal en de maffia uit de top van het internationale voetbal hebben hier de handen ineengeslagen en besloten tot een dubbele, drastische sanctie: het betreffende team wordt uit het Europees voetbal verwijderd en gedegradeerd naar een amateurdivisie. Ongeacht welke financiële en juridische voorwendsels worden aangedragen, is dit een draconische straf, die niet alleen de spelers van dit prachtige team treft maar ook een mooie stad van 300 000 inwoners, die een van hun weinige pleziertjes kwijtraken.</p>
      <p sl="ro">Als lid van de Commissie cultuur en onderwijs van het Europees Parlement luid ik de alarmbel om dit verschrikkelijke onrecht te herstellen, dat aanzienlijke sociale gevolgen kan hebben.</p>
    </intervention>
    <intervention id="1-195-000" speaker_id="1941" name="De Voorzitter" is_mep="True" mode="spoken">
      <p sl="nl">Het debat is gesloten.</p>
    </intervention>
  </section>
  <section id="creitem21" title="21. Kredietratingbureaus (korte presentatie)">
    <intervention id="1-197-000" speaker_id="1941" name="De Voorzitter" is_mep="True" mode="spoken">
      <p sl="nl">Aan de orde is het verslag over kredietratingbureaus: toekomstperspectieven [2010/2302(INI) ] – Commissie economische en monetaire zaken. Rapporteur: Wolf Klinz (A7-0081/2011).</p>
    </intervention>
    <intervention id="1-198-000" speaker_id="28244" name="Wolf Klinz" is_mep="True" mode="spoken" role="rapporteur">
      <p sl="de">Mevrouw de Voorzitter, dames en heren, kredietratingbureaus hebben zeker niet de wereldwijde financiële crisis veroorzaakt, maar zij zijn naar mijn oordeel wel in ruime mate verantwoordelijk voor de ernst ervan. Toen in de VS de zogeheten gestructureerde financiële producten werden ontwikkeld op basis van de subprime-hypotheken, hebben de kredietratingbureaus aan dit proces bijgedragen door dagelijks bijna aan de lopende band tientallen, zo niet honderden, producten te beoordelen. Door dit te doen, hebben ze ook allerlei belangenconflicten voor lief genomen, in de zin dat ze emittenten hebben bijgestaan met advies en ondersteuning bij het ontwerp van deze producten.</p>
      <p sl="de">Zij bleven maar beweren dat ze slechts een mening gaven, al wisten ze zelf maar al te goed dat hun beoordelingen feitelijk werden gebruikt als een soort van zegel van goedkeuring. Mijn verslag gaat over de talloze tekortkomingen en bevat voorstellen in de hoop dat de Commissie sommige daarvan misschien kan opnemen in het wetsvoorstel dat zij deze herfst zal indienen.</p>
      <p sl="de">Ik doe vijf voorstellen. De eerste is dat het vertrouwen in kredietratings moet worden beperkt. Het is ons gebleken dat de regelgevingsomgeving in de praktijk ertoe heeft geleid dat het gebruik van kredietratings absoluut essentieel is geworden voor banken, verzekeringsmaatschappijen, pensioenfondsen et cetera die hun geld beleggen. Bazel II heeft dit zeer duidelijk gemaakt en kredietratingbureaus zijn in feite een soort van toezichts- en certificeringsorganen geworden.</p>
      <p sl="de">Wij moeten het voor marktdeelnemers, met name institutionele beleggers, die beschikken over hun eigen deskundigheid, opnieuw mogelijk maken om zelf verantwoordelijkheid te nemen en niet de verantwoordelijkheid voor hun beleggingsbesluiten uit te besteden. Het moet duidelijk worden dat beleggers alleen moeten beleggen als zij het product ook werkelijk begrijpen. Zij mogen zich niet langer verontschuldigen met het feit dat zij in zekere zin een AAA-product automatisch tot het doel van hun beleggingsstrategie kunnen maken.</p>
      <p sl="de">Ten tweede moeten wij zorgen dat de informatie waarop kredietratingbureaus hun beslissingen baseren, openlijk beschikbaar wordt gemaakt, dat deze begrijpelijk is en dat de gebruikte modellen eveneens bekend zijn. Dit leidt tot transparantie en maakt het voor institutionele beleggers die willen beleggen, ook eenvoudiger om hun eigen beslissingen te nemen. Ook zou het helpen als er ongevraagde kredietratings konden worden gegeven. In dit opzicht moeten wij ook bepalen of het voorstel dat momenteel in de Verenigde Staten wordt overwogen wellicht zinnig is, namelijk dat als slechts één kredietratingbureau door een emittent wordt gevraagd, een tweede onafhankelijk bureau wordt aangemoedigd ook een kredietrating te geven en dat dit tweede kredietratingbureau moet kunnen werken op basis van de informatie die openlijk beschikbaar is.</p>
      <p sl="de">Ten derde is er behoefte aan meer concurrentie. Feitelijk is er momenteel sprake van een oligopolie. De drie bestaande en wereldwijd opererende kredietratingbureaus beheersen 95 procent van de mondiale activiteit. Zij hebben een zogezegd monopolie-inkomen dat neerkomt op een rendement van 40 procent op de omzet. Daarom stel ik voor om een Europees kredietratingbureau in het leven te roepen. Dit zou moeten worden gestructureerd als stichting en de aanloopkosten zouden moeten worden betaald door de financiële sector in de vorm van rentedragende leningen. Na vijf jaar zullen wij weten of het initiatief werkt, en de stichting voor kredietrating kan dan de geldmiddelen die zij heeft ontvangen, terugbetalen.</p>
      <p sl="de">Ik ben er echter zeker van dat er ook nog andere opties zijn. Misschien is het ook zinnig om nationale en regionale kredietratingbureaus te laten werken in de vorm van een Europees netwerk.</p>
      <p sl="de">Ten vierde is her nog de uitstaande kwestie ten aanzien van het betalingsmodel. Momenteel werken wij op basis van het "de emittent betaalt"-model. Zo werkt het in principe over de gehele wereld. Maar als de emittent betaalt, dan zitten wij duidelijk met een belangenconflict. Dit zouden wij kunnen reduceren als wij de adviezen aan emittenten afschaffen en als de leden van het toezichtsorganen ook echt onafhankelijk zijn. Overige mogelijkheden zijn onder andere het "de intekenaar betaalt"-model. Maar ook hier bestaat duidelijk het gevaar van belangenconflicten en daarnaast kan het een uitnodiging voor profiteurs vormen. Daarom moeten wij hier goed over nadenken. Een derde optie is op prestaties gebaseerde betalingen, met andere woorden een eerste betaling vooraf en een definitieve betaling zodra duidelijk is hoe goed de kredietrating feitelijk is.</p>
      <p sl="de">Mijn laatste, maar wel zeer belangrijke punt is dat wij een vorm van aansprakelijkheid moeten introduceren. Kredietratingbureaus moeten verantwoordelijkheid accepteren voor wat zij feitelijk doen. Daarom geloof ik dat wij hen aansprakelijk moeten maken, en dan uiteraard niet voor de kredietrating als zodanig, maar voor de fouten of nalatigheden in hun werk.</p>
    </intervention>
    <intervention id="1-200-000" speaker_id="96814" name="Elena Băsescu" is_mep="True" mode="spoken">
      <p sl="ro">Mijnheer de Voorzitter, de kredietratingsector heeft verscheidene tekortkomingen waarvan de belangrijkste het gebrek aan mededinging, gebrek aan transparantie en oligopolistische structuren zijn. Een versterking van de concurrentie kan gerealiseerd worden door een regelgevingskader waardoor het betreden van de markt door nieuwe bedrijven wordt bevorderd. In dit kader zou een gedetailleerde analyse plaatsvinden van de huidige obstakels. Ik onderstreep het belang van het volgen van het ontwikkelingen van het Bazel III-systeem en het proces in verband met hoofdstuk 4 van de richtlijn kapitaalvereisten. Er zijn meer bevoegdheden en capaciteit nodig voor het monitoren van de interne modellen en het opleggen van prudentiële maatregelen. Alle kredietratingbureaus moeten voldoen aan de strengste eisen voor het publiceren van informatie, transparantie en omgang met belangenconflicten.</p>
      <p sl="ro">Momenteel heeft de rating van Roemenië een stabiel vooruitzicht. De rating zou kunnen stijgen als het tempo van de structurele hervormingen en de stabiliteit van de financiële sector wordt doorgezet.</p>
    </intervention>
    <intervention id="1-201-000" speaker_id="96900" name="Georgios Papanikolaou" is_mep="True" mode="spoken">
      <p sl="el">Mijnheer de Voorzitter, de kredietbeoordelingsbureaus hebben reeds lang geleden hun geloofwaardigheid verloren. Onze rapporteur heeft volkomen gelijk op dit punt. Bijna alles wordt door hen op- of afgewaardeerd: landen, banken, gemeenten, zelfs openbare bedrijven, werkelijk alles, terwijl hun beoordelingen gebaseerd zijn op niet nader genoemde, voor het grootste gedeelte ongepubliceerde en dientengevolge niet-transparante informatie.</p>
      <p sl="el">De kwestie van het gebrek aan transparantie en, bijgevolg, aan betrouwbaarheid van de gegevens van de kredietbeoordelingsbureaus doet een belangrijke vraag rijzen: is het geoorloofd, is het logisch, is het moreel juist dat beoordelingen die de economie beïnvloeden en het leven van miljoenen van onze medeburgers van de ene dag op de andere ruïneren niet transparant zijn en mogelijk niet betrouwbaar? Natuurlijk niet.</p>
    </intervention>
    <intervention id="1-202-000" speaker_id="96654" name="Jaroslav Paška" is_mep="True" mode="spoken">
      <p sl="sk">Mijnheer de Voorzitter, de kredietratingbureaus, die de veiligheid van financiële producten beoordelen, zijn sinds de uitbraak van de financiële crisis sterk bekritiseerd vanwege hun onprofessionele of op eigenbelang gerichte beoordelingen van financiële producten.</p>
      <p sl="sk">Er is gebleken dat de transparantie van hun systemen te wensen overlaat, wat twijfel heeft opgeroepen over de juistheid en professionaliteit van hun beoordelingen. Daarom is het tijd om manieren te zoeken om het systeem te verbeteren, zodat permanente beoordeling en classificatie van financiële producten mogelijk wordt.</p>
      <p sl="sk">In dat licht vind ik het verslag van de rapporteur heel belangrijk, en ik denk dat de plannen die hij in zijn verslag uiteen heeft gezet ertoe zullen leiden dat we het systeem voor de beoordeling van financiële producten zo kunnen wijzigen dat de conclusies die eruit worden getrokken, door ratingbureaus of door andere mechanismen, resulteren in een objectievere beoordeling van financiële producten.</p>
    </intervention>
    <intervention id="1-203-000" speaker_id="4466" name="Ilda Figueiredo" is_mep="True" mode="spoken">
      <p sl="pt">Mijnheer de Voorzitter, de realiteit heeft al voldoende aangetoond dat kredietratingbureaus niet geloofwaardig zijn. De zeer schadelijke activiteiten van die bureaus blijven echter gewoon doorgaan, met negatieve gevolgen voor de economieën van bepaalde landen en de staatschuld waardoor op dit moment landen met een zwakkere economie worden geteisterd. Daarom moeten de activiteiten van die bureaus naar behoren gecontroleerd worden. Zij hebben geen enkele geloofwaardigheid meer, maar zetten desondanks hun zeer schadelijke activiteiten gewoon voort. Die controle mag zich niet beperken tot het voorschrijven van transparantieregels, maar moet zich ook uitstrekken tot toezicht op het hele internationale financiële stelsel, een einde maken aan belastingparadijzen, gedegen regelgeving maken voor de financiële sector door het invoeren van belasting op speculatieve kapitaalbewegingen en beletten dat het financiële kapitaal doorgaat met …</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="1-204-000" speaker_id="99416" name="Nikolaos Salavrakos" is_mep="True" mode="spoken">
      <p sl="el">Mijnheer de Voorzitter, ik ben het helemaal eens met de rapporteur op alle vijf punten van zijn voorstellen betreffende de zogenoemde kredietbeoordelingsbureaus en de buitenproportionele invloed die zij uitoefenen op de mondiale en de Europese economie. Deze bureaus kunnen niet tegelijkertijd commerciële activiteiten uitoefenen die samenhangen of overeenkomen met hun controlerende of beoordelende rol.</p>
      <p sl="el">Wij eisen dat de rapporten van deze bureaus gecontroleerd worden, dat bepaalde fundamentele beginselen worden toegepast en dat zij aansprakelijk worden gesteld voor de schade die staten lijden die slecht of misleidend zijn beoordeeld. Ik stel eveneens voor om boekhoudkundige basisprincipes toe te passen in alle lidstaten van de Europese Unie, zodat een officiële bepaling van de waarde van de bezittingen van deze landen plaatsvindt en wij de activa en passiva kennen en het niet mogelijk is dat deze landen aan de grillen van de kredietbeoordelingsbureaus en de partijen die zij vertegenwoordigen worden overgelaten.</p>
    </intervention>
    <intervention id="1-205-000" speaker_id="photo_generic" name="Viviane Reding" is_mep="True" mode="spoken">
      <p sl="en">vicevoorzitter van de Commissie . − Mijnheer de Voorzitter, commissaris Barnier is momenteel in de Verenigde Staten voor een vergadering met zijn collega's daar, en hij heeft mij gevraagd de volgende verklaring aan u over te brengen als reactie op het initiatiefverslag van de heer Klinz over kredietratingbureaus, dat in maart door de Commissie economische en monetaire zaken is goedgekeurd.</p>
      <p sl="en">De commissaris is het met hem eens dat tegenwoordig algemeen wordt erkend dat tekortkomingen in de werkmethoden van kredietratingbureaus hebben bijgedragen aan de financiële crisis. Om aan deze zorgen tegemoet te komen, en conform de G20-toezeggingen, heeft de EU heel snel gereageerd door al in 2009 een verordening inzake kredietratingbureaus vast te stellen. Hierin staan strenge eisen waaraan bureaus moeten voldoen om mogelijke belangenconflicten weg te nemen en de kwaliteit van de ratings en methodologieën en ook de transparantie van de ratings te verbeteren.</p>
      <p sl="en">Als tweede stap zal, na de instelling van de drie nieuwe Europese financiële toezichthoudende organen, de regulering van de kredietratingbureaus worden verscherpt door de invoering van gecentraliseerd toezicht door de Europese toezichthoudende autoriteit voor markten. De gewijzigde verordening werd op 1 juni 2011 van kracht. Wij zullen er heel zorgvuldig op toezien dat deze wetgeving correct wordt toegepast.</p>
      <p sl="en">Het Europese regelgevingskader is momenteel een voorbeeld voor andere rechtsgebieden. De ontwikkelingen op de Europese markten na de grote schuldencrisis in het voorjaar van 2010 tonen echter duidelijk aan dat verdere herziening en aanscherping nodig is. Daarom heeft de Commissie in juni 2010 deze onderwerpen diepgaand geanalyseerd. Zij heeft een openbare raadpleging uitgevoerd en de Commissiediensten hebben de reacties geëvalueerd en werken nu aan een effectbeoordeling om vervolgens in de loop van dit jaar met wetgevingsvoorstellen te komen. In dit verband zal de Commissie maatregelen onderzoeken om de buitensporige afhankelijkheid van externe ratings te verminderen, de transparantie te verbeteren, de concurrentie te bevorderen, het beginsel van de aansprakelijkheid in te voeren en het risico van eventuele belangenconflicten ten gevolge van het 'de emittent betaalt'-model te verminderen.</p>
      <p sl="en">Wij weten dat dit heel ingewikkelde vraagstukken zijn en wij willen er zeker van zijn dat we die op de juiste manier aanpakken. In dit verband hebben wij met grote belangstelling kennisgenomen van het initiatiefverslag van de heer Klinz, waarin de onderwerpen die wij momenteel bespreken, worden behandeld en dat een belangrijke bijdrage levert aan ons wetgevingsinitiatief.</p>
      <p sl="en">Ten slotte nog een opmerking over het mondiale niveau. De Financial Stability Board heeft in oktober 2010 een aantal beginselen gepubliceerd met als doel de financiële instellingen minder afhankelijk te maken van kredietratings. Overeenkomstig deze beginselen zijn wij voornemens maatregelen tegen buitensporige afhankelijkheid van ratings in te voeren in ons aangekondigde wetgevingsvoorstel voor de bancaire sector, de zogenoemde richtlijn kapitaalvereisten (RKV 4).</p>
    </intervention>
    <intervention id="1-206-000" speaker_id="2323" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt donderdag 7 juni om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-207-000" speaker_id="96856" name="George Sabin Cutaş" is_mep="True" mode="written">
      <p sl="ro">Voordat de investeringsbank Lehman Brothers failliet ging kreeg deze een hoog niveau van kredietwaardering door de belangrijkste kredietratingbureaus. Deze bureaus beoordeelden ook de drie grootste handelsbanken van IJsland als solide, tot enige dagen voor de ineenstorting ervan. Daarnaast heeft de gedaalde rating van Griekenland geen rekening gehouden met de start van het economisch herstelprogramma van dat land. De economische en financiële crisis laat zien dat er een oligopolistische structuur bestaat met gebrek aan concurrentie, transparantie en verantwoording van de kant van de kredietratingbureaus. Momenteel domineren drie van dergelijke instellingen de wereld; er is behoefte aan meer diversiteit en een nieuwe werkmethode. Zodoende steun ik het idee van een Europees kredietratingbureau als alternatief voor de private instellingen in deze sector. Het zou verplicht moeten worden om een beoordeling te krijgen van het Europese bureau als aanvulling op de beoordelingen van de traditionele bureaus, zodat concurrentie om de meest correcte rating wordt aangemoedigd.</p>
    </intervention>
  </section>
  <section id="creitem22" title="22. Garanderen van onafhankelijke effectbeoordelingen (korte presentatie)">
    <intervention id="1-209-000" speaker_id="2323" name="De Voorzitter" is_mep="True" mode="spoken">
      <p sl="nl">Aan de orde is het verslag over het garanderen van onafhankelijke effectbeoordelingen [2010/2016(INI) ] – Commissie juridische zaken. Rapporteur: Angelika Niebler (A7-0159/2011).</p>
    </intervention>
    <intervention id="1-210-000" speaker_id="4289" name="Angelika Niebler" is_mep="True" mode="spoken" role="rapporteur">
      <p sl="de">Mijnheer de Voorzitter, mevrouw Reding, dames en heren, staat u mij toe het onderwerp te introduceren aan de hand van een paar voorbeelden. Griekenland en overige staten zitten diep in de schulden, ook al zijn er jarenlang veel miljarden aan structuurfondsen in deze landen gepompt. Hoe kunnen wij het gebruik van dit soort middelen verbeteren en hoe kan het gebruik van deze middelen beter worden gecontroleerd?</p>
      <p sl="de">Mijn tweede voorbeeld betreft de euro-obligaties. Welk effect zullen deze hebben op de Europese begroting?</p>
      <p sl="de">Ten derde, als wij een in Europa een belasting op financiële transacties introduceren, wat zijn daar dan de gevolgen van? Voor al dit soort vragen vraagt het Parlement in zijn verslagen dat er een effectbeoordeling van nieuwe wetgeving wordt verricht. Per slot van rekening hebben wij feiten nodig als wij politiek adequate beslissingen willen nemen. Dat is waar mijn verslag over het garanderen van onafhankelijke effectbeoordelingen feitelijk over gaat.</p>
      <p sl="de">Dit is geen nieuw vraagstuk. Het houdt ons, samen met andere vraagstukken ten aanzien van verbetering van de wetgeving, al ruim tien jaar bezig. Echter, ondanks alle inspanningen van de Commissie om haar effectbeoordelingen te verbeteren en ondanks de inspanningen die wij ons zelf in het Europees Parlement in dit opzicht hebben getroost, is de kwaliteit van effectbeoordelingen nog altijd voor verbetering vatbaar. In mijn verslag doe ik een aantal voorstellen hoe wij erin kunnen slagen deze verbetering te realiseren, zowel ten aanzien van de Europese Commissie en de effectbeoordelingen die zij verricht als ten aanzien van de effectbeoordelingsstudies van het Parlement zelf.</p>
      <p sl="de">Wat betreft de inhoud is het verslag ingedeeld in vier onderdelen. Allereerst zijn er de algemene eisen voor effectbeoordelingen op Europees niveau. Het tweede onderdeel bevat voorstellen die gericht zijn aan de Europese Commissie en somt een aantal gebieden op waar in potentie verbeteringen kunnen worden doorgevoerd. In het derde onderdeel bespreek ik hoe het Europees Parlement zijn effectbeoordelingen van nieuwe wetgeving als instrument kan optimaliseren. In het laatste onderdeel stel ik voor dat wij in het Parlement een autonome structuur voor effectbeoordelingen in het leven roepen.</p>
      <p sl="de">Ten aanzien van de algemene eisen voor effectbeoordelingen op Europees niveau is het belangrijk te vermelden dat wij af moeten van de pure kostenanalyses ten gunste van beoordelingen van de sociale en economische gevolgen en de gevolgen voor de gezondheid van wetgeving op Europees niveau. Ten tweede denk ik dat het belangrijk is dat wij een mkb-toets verrichten ter beoordeling van het effect van nieuwe regelgeving, en dat wij tevens het effect op de concurrentiepositie van het bedrijfsleven in Europa beoordelen. Ten derde stellen wij in het verslag de vroegtijdige publicatie door de Commissie voor van omvattende draaiboeken voor voorgestelde wetgeving, met als doel het Parlement en de belanghebbenden gelegenheid te geven gedurende de raadplegingsfase hun opvattingen kenbaar te maken.</p>
      <p sl="de">Wat betreft de Europese Commissie roepen wij er met name toe op dat de leden van het Effectbeoordelingscomité, dat enige tijd geleden door de Commissie is ingesteld, onafhankelijk zijn en dat de parlementaire commissies in een vroegtijdige fase bij de werkzaamheden worden betrokken. Wat betreft het Parlement geloven wij dat het belangrijk is dat de effectbeoordelingen van nieuwe wetgeving ook echt als instrument worden ingezet. Tot op heden zijn er nog maar weinig commissies die er echt gebruik van maken, en ik denk dat wij in de debatten in dit Parlement veel uitgebreider gebruik moeten maken van dit instrument. Als wij erin slagen de eigen middelen van het Parlement te ontwikkelen en een autonome structuur onder leiding van de leden van dit Parlement in het leven te roepen, teneinde een methode te creëren op basis waarvan wij binnen onze instelling professionele effectbeoordelingen van nieuwe wetgeving kunnen verrichten, dan geloof ik dat wij al heel veel met dit verslag hebben bereikt. Ik hoop morgen tijdens de stemming uw steun te krijgen.</p>
    </intervention>
    <intervention id="1-211-000" speaker_id="23894" name="Anna Záborská" is_mep="True" mode="spoken">
      <p sl="fr">Mijnheer de Voorzitter, barones Ashton, effectbeoordelingen stellen ons in staat om onze taak als wetgever uit te voeren. Hun slechte reputatie is deels ontstaan door het risico van manipulatie. We kunnen om beoordelingen vragen in het licht van de publieke opinie. Deze beoordelingen kunnen serieus en wetenschappelijk juist zijn. Als voorbeeld nemen we de effectbeoordeling waartoe de Commissie rechten van de vrouw en gendergelijkheid opdracht had gegeven in het kader van de richtlijn over zwangerschapsverlof. Dit onderzoek was zo onbruikbaar dat we er spijt van hadden dat er geld van de belastingbetaler aan besteed was.</p>
      <p sl="fr">Bedankt, mevrouw Niebler, voor het werk dat u hebt verzet om deze resolutie voor te bereiden. Uw inspanningen helpen ons betere wetgeving in te voeren ten gunste van de burgers in de lidstaten.</p>
    </intervention>
    <intervention id="1-212-000" speaker_id="23840" name="Richard Falbr" is_mep="True" mode="spoken">
      <p sl="cs">Mijnheer de Voorzitter, ik presenteer u een verslag over de externe dimensie van de Europese Unie en maatschappelijk verantwoordelijk ondernemen. Ik ben zeer kritisch geweest bij het opstellen van dit verslag, omdat er tijdens onderhandelingen met staten die geen lid zijn van de Europese Unie vaak hypocriete standpunten worden ingenomen. Als we van hen willen eisen dat ze dezelfde principes respecteren die we in de Europese Unie respecteren, dan moeten we ons allemaal hetzelfde opstellen. We kunnen niet van landen eisen dat ze de belangrijkste conventies van de Internationale Arbeidsorganisatie moeten nakomen, als we tegelijkertijd toestaan dat deze conventies door bepaalde EU-lidstaten worden geschonden. In het verslag vermeld ik ook dat …</p>
      <a text="(Spreker wordt door de Voorzitter onderbroken)"/>
    </intervention>
    <intervention id="1-213-000" speaker_id="28619" name="Tatjana Ždanoka" is_mep="True" mode="spoken">
      <p sl="en">Mijnheer de Voorzitter, ik wil onze rapporteur, de heer Falbr, hartelijk danken voor zijn werk. Ondanks zijn aanvankelijke zorgen staat het verslag nog steeds als een huis. Namens de Verts/ALE-Fractie wil ik nogmaals benadrukken dat de Internationale Arbeidsorganisatie een sterkere rol moet worden toebedeeld. Maatschappelijk verantwoord ondernemen op vrijwillige basis valt zonder meer toe te juichen, maar als het gaat om het bevorderen en beschermen van mensenrechten zijn staten en internationale organisaties de eerst aangewezenen.</p>
      <p sl="en">Wij vinden niet dat juridisch bindende normen op het gebied van maatschappelijk verantwoord ondernemen vermeden moeten worden: we moeten in Europa aanvullende verslagleggingsnormen ontwikkelen. Anderzijds mag de schending van fundamentele principes en rechten op het werk niet als legitiem relatief voordeel worden ingeroepen. Europa moet zijn sociaal model propageren en zowel binnen de Unie als daarbuiten de sociale normen verbeteren in plaats van verzwakken.</p>
    </intervention>
    <intervention id="1-214-000" speaker_id="4289" name="Angelika Niebler" is_mep="True" mode="spoken">
      <p sl="de">Mijnheer de Voorzitter, mijn excuses dat ik nogmaals het woord neem, maar ik geloof dat er wat verwarring is ontstaan, aangezien mijn medeparlementsleden het momenteel niet hebben over mijn verslag, maar over het verslag over sociale verantwoordelijkheid, waarover pas later wordt gedebatteerd.</p>
      <p sl="de">Misschien zouden wij eerst het debat over de effectbeoordelingen kunnen afronden – ik geloof dat de heer Baldassarre heeft gevraagd om over het onderwerp van mijn verslag te spreken – alvorens wij overgaan tot het debat over het volgende verslag.</p>
    </intervention>
    <intervention id="1-215-000" speaker_id="2323" name="De Voorzitter" is_mep="True" mode="spoken">
      <p sl="nl">Dank u wel, mevrouw Niebler. Het probleem werd mij ook langzaamaan duidelijk. We hebben een internetprobleempje. Ik heb zelf ook geen correcte sprekerslijst. Op het mededelingenbord staat ook nog steeds het verslag-Klinz. Daarom waren sommige collega's waarschijnlijk ook een beetje ontstemd. We hebben het nu dus over het verslag van mevrouw Niebler over het garanderen van onafhankelijke effectbeoordelingen.</p>
    </intervention>
    <intervention id="1-216-000" speaker_id="28497" name="Gerard Batten" is_mep="True" mode="spoken">
      <p sl="en">Mijnheer de Voorzitter, ja, ik ben het ermee eens dat het van groot belang is dat de effecten van EU-wetgeving onafhankelijk worden beoordeeld. Deze leiden tot een zeer aanzienlijke financiële last voor het bedrijfsleven, de economie en, natuurlijk, de portemonnee van gewone burgers.</p>
      <p sl="en">Ik heb onlangs de meest recente editie van mijn onderzoeksreeks over de kosten van het EU-lidmaatschap voor het Verenigd Koninkrijk gepubliceerd; deze is te vinden op mijn website. De buitensporige EU-regelgeving is natuurlijk slechts één element van deze kosten. Op basis van de cijfers van de regering zelf – van de Britse regering zelf – schat de denktank Open Europe dat de kosten van alleen al de belangrijkste 99 richtlijnen die momenteel van kracht zijn jaarlijks meer dan 20 miljard Britse pond bedragen.</p>
      <p sl="en">In 2006 verklaarde commissaris Günter Verheugen dat EU-wetgeving gemiddeld 3,5 procent van het bbp kostte; 3,5 procent van het Britse bbp is bijna 49 miljard Britse pond per jaar. Dit is een duizelingwekkende last voor het bedrijfsleven en voor consumenten. Onafhankelijke effectbeoordelingen moeten uiteraard op nationaal niveau worden uitgevoerd, maar als het Verenigd Koninkrijk niet tot de Europese Unie behoorde, zou het vrij zijn om zijn eigen reguleringsniveau te bepalen en dat zou dan beslist geen 49 miljard pond per jaar kosten.</p>
    </intervention>
    <intervention id="1-217-000" speaker_id="28112" name="Gay Mitchell" is_mep="True" mode="spoken">
      <p sl="en">Mijnheer de Voorzitter, ik zal het kort houden. Allereerst ben ik van mening dat dit een belangrijk voorstel is. Deze effectbeoordeling is voor ons om twee redenen van belang. Ten eerste moeten we ervoor zorgen dat we wetgeving aannemen die noodzakelijk en doeltreffend is, maar ook dat we niet langer 'Brussel' de schuld geven van alles wat verkeerd gaat. Nationale regeringen en parlementen claimen de verantwoordelijkheid als alles goed gaat, maar als het misloopt, krijgt 'Brussel' de schuld. Dat is veel te makkelijk, en daarom moeten deze effectbeoordelingen mijns inziens aantonen wie er precies verantwoordelijk is en bij wie de schuld ligt. Bovendien, als je kijkt naar hoe het ging voordat we de Europese Unie hadden, dan zie je dat de kosten daarvan pas echt de pan uitrezen.</p>
    </intervention>
    <intervention id="1-218-000" speaker_id="photo_generic" name="Viviane Reding" is_mep="True" mode="spoken">
      <p sl="en">vicevoorzitter van de Commissie. – Mijnheer de Voorzitter, de Commissie is ingenomen met dit verslag, omdat het onze agenda voor slimme regelgeving steunt en tot doel heeft de gedeelde verantwoordelijkheid van de EU-instellingen op dit gebied te versterken.</p>
      <p sl="en">De Commissie is ook verheugd over het feit dat in het verslag steun wordt uitgesproken voor een aantal van de suggesties die zij het Europees Parlement heeft gedaan via haar mededeling "Slimme regelgeving in de Europese Unie". We zijn ons echter ook bewust van het kleine aantal uitermate problematische voorstellen. De Commissie heeft al in haar mededeling over slimme regelgeving duidelijk gemaakt dat zij niet kan en niet zal instemmen met verzoeken die zouden leiden tot een aantasting van haar autonomie bij het uitvoeren van effectbeoordelingen – bijvoorbeeld de externalisering van het Effectbeoordelingscomité – of die anderszins haar initiatiefrecht zouden aantasten.</p>
      <p sl="en">Ik wijs u erop dat de Europese Rekenkamer in een recent speciaal verslag over effectbeoordelingen in de EU-instellingen bevestigd heeft dat de effectbeoordelingen van de Commissie "de besluitvorming in de EU-instellingen effectief ondersteunen" en de kwaliteit van onze voorstellen verbeteren. De Rekenkamer kwam ook tot de conclusie dat de Commissie over de structuren beschikt die nodig zijn voor slimme regelgeving en dat het Effectbeoordelingscomité duidelijk bijdraagt aan het verhogen van de kwaliteit van onze effectbeoordelingen.</p>
      <p sl="en">De Commissie zal haar standpunt over het verslag bepalen nadat de resolutie is aangenomen.</p>
    </intervention>
    <intervention id="1-219-000" speaker_id="2323" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt donderdag 7 juni om 12.00 uur plaats.</p>
      <p sl="nl">Ik vraag alle collega's om begrip voor de huidige discrepanties, aangezien het bord niet werkt.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-219-002" speaker_id="4412" name="Véronique Mathieu" is_mep="True" mode="written">
      <p sl="fr">Effectbeoordelingen hebben een aanzienlijk effect op wetgevende handelingen, dat is waarom er nieuwe ontwikkelingen nodig zijn, met de instelling van een mechanisme dat los van deze beoordelingen staat. Daarom zouden zij niet moeten dienen als rechtvaardiging van een wetgevingsvoorstel, maar om objectief feitenonderzoek mogelijk te maken. Dat geldt ook voor de wetenschappelijke meningen van de Europese Autoriteit voor voedselveiligheid (EFSA), waarvan de werkwijze herhaaldelijk in twijfel is getrokken, en voor de openbare raadplegingen, waarvan de formulering van de vragen kan leiden tot antwoorden die de diensten van de Commissie graag willen horen. Om deze afwijkingen binnen het wetgevende proces tegen te gaan, vragen wij om een duidelijke methodologie, een analyse van alternatieven en de mogelijkheid om helemaal niets te ondernemen, alsook om maximale transparantie en een sterke betrokkenheid van het Parlement.</p>
    </intervention>
  </section>
  <section id="creitem23" title="23. Externe dimensie van het sociale beleid, ter bevordering van arbeids- en sociale normen en de sociale verantwoordelijkheid van Europese ondernemingen (korte presentatie)">
    <intervention id="1-221-000" speaker_id="2323" name="De Voorzitter" is_mep="True" mode="spoken">
      <p sl="nl">Aan de orde is het verslag over de externe dimensie van het sociale beleid, ter bevordering van arbeids- en sociale normen en de sociale verantwoordelijkheid van Europese ondernemingen [2010/2205(INI) ] – Commissie werkgelegenheid en sociale zaken. Rapporteur: Richard Falbr (A7-0172/2011).</p>
    </intervention>
    <intervention id="1-222-000" speaker_id="23840" name="Richard Falbr" is_mep="True" mode="spoken" role="rapporteur">
      <p sl="cs">Mijnheer de Voorzitter, zoals ik zojuist al in mijn toespraak heb gezegd, omvat de externe dimensie van het sociale beleid activiteiten en initiatieven van de Europese Unie die erop gericht zijn om arbeids- en sociale normen in derdewereldlanden te promoten. Ondanks het feit dat sociaal beleid in de strategie van Lissabon en het initiatief EU 2020 meer nadruk krijgt dan ooit tevoren, blijven de concurrentiepositie en economische factoren de belangrijkste aandachtspunten. Daarom heb ik een zeer kritische benadering gehanteerd bij de opstelling van het verslag. Als we willen dat derdewereldlanden waarmee we over verdragen onderhandelen, de grondbeginselen en de opzet van het Europese sociale model respecteren, dan moeten we dat model binnen de Europese Unie zelf ook respecteren. Als we willen dat landen waarmee we over internationale verdragen onderhandelen de belangrijkste conventies van de Internationale Arbeidsorganisatie respecteren, dan moeten wij die conventies zelf ook respecteren. Het is echter duidelijk dat de conventies van de Internationale Arbeidsorganisatie in sommige lidstaten worden geschonden.</p>
      <p sl="cs">Wat betreft maatschappelijk verantwoord ondernemen: maatschappelijk verantwoord ondernemen is zeker een goed idee en er wordt dan ook al vanaf het begin van de jaren zeventig over gesproken. Het probleem is echter dat het niet afgedwongen kan worden. Toen we de opmerkingen over en amendementen op dit verslag bespraken, werd voorgesteld om een richtlijn uit te werken, omdat sommige ondernemingen zich simpelweg niet sociaal verantwoordelijk gedragen. Hoewel er op dit verslag meer dan 150 amendementen zijn ingediend, zijn we toch van mening dat het zijn kritische toon heeft behouden. De Europese Unie moet meer doen om de Internationale Arbeidsorganisatie te steunen, omdat het absurd is dat terwijl wij onze steun voorwenden er steeds minder staten de conventies van de IAO ratificeren en respecteren. Het is in de afgelopen verkiezingsperiode zelfs voorgekomen dat de Commissie voorstellen heeft gedaan, zoals de arbeidstijdenrichtlijn, die in strijd waren met de eerste conventie van de Internationale Arbeidsorganisatie inzake de arbeidstijd, aangenomen in 1919, die een werkweek op 48 uur vaststelde. Ik ben heel blij dat het Parlement deze richtlijn heeft verworpen.</p>
      <p sl="cs">Hiermee ben ik aan het einde mijn toelichting gekomen. Ik hoef niet verder te spreken, aangezien het om een kwestie gaat die iedereen begrijpt. Ik wil boven alles dat de sociale rechten geëerbiedigd worden, en respect voor iets waarvan we verkondigen dat het een grote verworvenheid van de Europese Unie is.</p>
    </intervention>
    <intervention id="1-223-000" speaker_id="95281" name="Vasilica Viorica Dăncilă" is_mep="True" mode="spoken">
      <p sl="ro">Mijnheer de Voorzitter, de Europese statistieken laten zien dat meer dan de helft van de Europese werknemers, vooral immigranten, geen sociale bescherming geniet. Daarom ben ik van mening dat sociale bescherming voor medewerkers in de Europese Unie bevorderd moet worden door middel van gemeenschappelijke basisnormen, die gepaard gaan met sancties als de vigerende wetgeving wordt overtreden. Ratificering van het herziene Europees Sociaal Handvest zou een impuls betekenen voor de interne hervormingen op sociaal gebied in de lidstaten van de Unie en tegelijkertijd het harmonisatieproces van nationale wetgeving met communautaire regelgeving stimuleren. Het Handvest is een politieke belofte om ervoor te zorgen dat de sociale normen worden aangepast aan de normen en waarden van de Europese democratie. De sociale rechten in dit verdrag komen overeen met het communautaire socialezekerheidsrecht en de normen op dit gebied van de EU-lidstaten.</p>
    </intervention>
    <intervention id="1-224-000" speaker_id="28619" name="Tatjana Ždanoka" is_mep="True" mode="spoken">
      <p sl="en">Mijnheer de Voorzitter, als schaduwrapporteur namens de Verts/ALE-Fractie wil ik dat ons standpunt over dit verslag volkomen helder is. Om te beginnen vinden wij dat het verslag al krachtig genoeg is, ook al beseffen we dat de definitieve tekst morgen door de stemmingen misschien nog verbeterd zal worden, en we willen slechts onderstrepen dat de rol van de Internationale Arbeidsorganisatie moet worden versterkt. Wat dit betreft zijn wij het eens met de rapporteur.</p>
      <p sl="en">Maatschappelijk verantwoord ondernemen op vrijwillige basis valt zonder meer toe te juichen, maar als het gaat om het bevorderen en beschermen van mensenrechten zijn staten en internationale organisaties de eerst aangewezenen. Wij vinden niet dat juridisch bindende normen op het gebied van maatschappelijk verantwoord ondernemen vermeden moeten worden.</p>
      <p sl="en">De schending van fundamentele principes en rechten op het werk mag niet als legitiem relatief voordeel worden ingeroepen en we moeten erop aandringen, in bilaterale en multilaterale betrekkingen met onze partners, dat fatsoenlijke arbeidsnormen naar behoren worden nageleefd.</p>
    </intervention>
    <intervention id="1-225-000" speaker_id="4466" name="Ilda Figueiredo" is_mep="True" mode="spoken">
      <p sl="pt">Mijnheer de Voorzitter, daar volgens het verslag over de mondiale sociale zekerheid van de Internationale Arbeidsorganisatie (IAO) uit 2010 meer dan 50 procent van de werknemers geen sociale bescherming geniet, kunnen we gemakkelijk concluderen dat er in de meeste gevallen helemaal geen sprake is van sociale verantwoordelijkheid van ondernemingen.</p>
      <p sl="pt">Ondertussen onderhandelt de Europese Commissie gewoon door over vrijhandelsovereenkomsten waarmee over het algemeen slechts de belangen van de economische en financiële groepen worden gediend en niet de vereiste aandacht wordt geschonken aan arbeidsrechten. Die overeenkomsten bevorderen het recht op cao-onderhandelingen en de vrijheid van vereniging niet en evenmin maatregelen om discriminatie op het vlak van werk en banen, dwangarbeid, onzeker en slecht betaald werk en kinderarbeid daadwerkelijk te beëindigen.</p>
      <p sl="pt">Daarom is dit verslag een aanklacht tegen die misstanden. Het verslag had natuurlijk verder moeten gaan en daarom hopen we dat de Commissie dergelijke stappen wel zet en morgen hier in deze zaal dieper ingaat op …</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="1-226-000" speaker_id="96654" name="Jaroslav Paška" is_mep="True" mode="spoken">
      <p sl="sk">Mijnheer de Voorzitter, het is een feit dat zelfs binnen de Europese Unie de sociale zekerheid van werknemers vaak zwakker is dan zou moeten.</p>
      <p sl="sk">Dat geldt in het bijzonder voor arbeidsmigranten die naar andere landen reizen om daar te werken, daar vaak de taal en de plaatselijke voorschriften niet kennen en vervolgens uiteraard niet in staat zijn dezelfde positie te verwerven als lokale werknemers.</p>
      <p sl="sk">Desondanks denk ik dat het belangrijk is dat de Europese Unie probeert de regels en overeenkomsten van de Internationale Arbeidsorganisatie ook vast te leggen in internationale verdragen met derde landen, want ik heb de indruk dat, nu we meer te weten komen over de arbeidsmarkten en arbeidsomstandigheden in Azië, Afrika en andere delen van de wereld, we ons best moeten doen om de positie van werknemers in deze regio's en gebieden ook aanzienlijk te verbeteren.</p>
      <p sl="sk">Ik sta dus persoonlijk achter de heer Falbr en zijn verslag en ik ben ervan overtuigd dat het ook leidt tot verbetering van de regelgeving in Europa.</p>
    </intervention>
    <intervention id="1-227-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Mijnheer de Voorzitter, ik wil de rapporteur gelukwensen en tegelijkertijd de Europese Commissie oproepen om de nodige maatregelen te nemen zodat de Europese bedrijven de Europese normen en waarden respecteren, ook als ze in derde landen actief zijn.</p>
      <p sl="ro">De Europese Unie moet het Europese sociale model bevorderen. Daarom is het van zeer groot belang dat de normen en waarden van de Europese Unie worden gerespecteerd. Wij betreuren het dat de Europese Unie niet beschikt over een homogene formule voor het opnemen van een sociale clausule in alle bilaterale handelsovereenkomsten. Ik wil erop wijzen, mevrouw de commissaris, dat onlangs is gestemd over een horizontale overeenkomst over de burgerluchtvaart tussen de Europese Unie en Canada. Het is de meest ambitieuze overeenkomst van deze soort die de EU tot nu toe heeft getekend, maar toch bevat hij geen sociale clausules. Beide partijen hebben zich verplicht om aan dit thema te werken en de zaken te ontwikkelen maar ik moet er helaas op wijzen dat de Europese Unie spijtig genoeg niet beschikt over een homogene formule voor het opnemen van een sociale clausule in internationale overeenkomsten.</p>
    </intervention>
    <intervention id="1-228-000" speaker_id="2073" name="Richard Howitt" is_mep="True" mode="spoken">
      <p sl="en">Mijnheer de Voorzitter, mijn complimenten aan Richard Falbr voor de alomvattende benadering van internationale arbeidsnormen die hij in zijn verslag hanteert. Het was mij een genoegen een bijdrage te leveren aan zijn werk over het specifieke vraagstuk van maatschappelijk verantwoord ondernemen.</p>
      <p sl="en">Vanavond geeft dit verslag ons de kans de Commissie, door haar een aantal dingen te vragen, te beïnvloeden voordat zij haar mededeling over maatschappelijk verantwoord ondernemen (MVO) publiceert. Ten eerste verzoeken wij de Commissie vast te houden aan de open definitie van MVO die zij recentelijk heeft aangenomen in het kader van het Multi-Stakeholder Forum. Ten tweede vragen wij haar terug te keren naar het beginsel van convergentie in private en vrijwillige MVO-initiatieven, wat voorheen haar beleid was. Ten derde zouden wij graag zien dat zij concrete voorstellen doet voor de tenuitvoerlegging van wereldwijde MVO-normen, met name de geactualiseerde versies van de richtsnoeren van de OESO voor multinationale ondernemingen en het nieuwe, door professor John Ruggie voorgestelde raamwerk van de Verenigde Naties voor ondernemingen en mensenrechten. Ten vierde roepen wij haar op zich sterk te maken voor het beginsel dat in de verslaglegging door bedrijven financiële aspecten, het milieu, de maatschappelijke dimensie en de mensenrechten een geïntegreerd geheel vormen – sterker nog, wij roepen haar op de weg te bereiden voor eventuele toekomstige wetgeving op dit gebied. En tot slot moedigen wij de Commissie aan de verantwoordelijkheid van Europese bedrijven in hun wereldwijde toeleveringsketens aan de orde te stellen, om de bestuurlijke leemten aan te vullen die werden geconstateerd in het onderzoek van de Commissie zelf dat door de universiteit van Edinburgh is uitgevoerd.</p>
      <p sl="en">Het Parlement helpt de Commissie altijd graag, mevrouw Reding. Ik hoop dat deze suggesties vanavond u van nut zijn.</p>
    </intervention>
    <intervention id="1-229-000" speaker_id="photo_generic" name="Viviane Reding" is_mep="True" mode="spoken">
      <p sl="en">vicevoorzitter van de Commissie. – Mijnheer de Voorzitter, namens mijn collega, László Andor, wil ik mijn instemming betuigen met het feit dat de ontwerpresolutie waarover vandaag gedebatteerd is zoveel cruciale aspecten behandelt van de externe dimensie van het sociaal beleid.</p>
      <p sl="en">De Commissie is overtuigd voorstander van nauwere samenwerking op mondiaal niveau, waarbij doelstellingen op sociaal en werkgelegenheidsgebied hand in hand gaan met economische doelstellingen. We steunen met name de voortzetting van het debat en de coördinatie van de inspanningen binnen de G20. De voorbereidingen voor een bijeenkomst van ministers van Werkgelegenheid in het kader van de G20 is in dit verband een goed voorbeeld van de toenemende cohesie die zich op mondiaal niveau aftekent.</p>
      <p sl="en">De Commissie staat ook achter nauwe samenwerking met en tussen internationale organisaties, wat – en ik citeer de OESO en de Internationale Arbeidsorganisatie (de IAO) – van vitaal belang is voor het bewerkstelligen van gelijke concurrentievoorwaarden over de hele wereld en in het bijzonder voor het vaststellen van internationale arbeidsnormen.</p>
      <p sl="en">De honderdste vergadering van de IAO is vorige week begonnen; deze zal zich vooral bezighouden met een nieuw IAO-verdrag over huishoudelijk personeel, een onderwerp waarover het Parlement onlangs gedebatteerd heeft. Sociale bescherming, met inbegrip van de ontwikkeling van het initiatief inzake de sociale beschermingsbodem, is eveneens een aandachtsgebied voor de IAO-conferentie van dit jaar. We zullen de besprekingen over de uitvoering van de in het IAO-verdrag vervatte arbeidsnormen nauwlettend volgen, en ik wil onderstrepen dat de Commissie verheugd is over de nadruk die in de ontwerpresolutie van vandaag erop wordt gelegd dat de EU fundamentele arbeidsnormen van de IAO en de agenda voor fatsoenlijk werk wereldwijd moet bevorderen, inclusief gendergelijkheid en non-discriminatiebeleid als transversaal onderwerp.</p>
      <p sl="en">De Commissie zal zich ook op andere beleidsterreinen, zoals handel en ontwikkeling, blijven inzetten voor duurzame ontwikkeling, fatsoenlijk werk, arbeidsnormen en maatschappelijk verantwoord ondernemen. De Commissie is voornemens in 2011 een mededeling over maatschappelijk verantwoord ondernemen het licht te doen zien, met daarin voorstellen voor verdere actie op internationaal niveau, onder andere het bevorderen van maatschappelijk verantwoord ondernemen in de betrekkingen met partnerlanden.</p>
      <p sl="en">Naar onze mening is de betrokkenheid van ondernemingen ook essentieel voor het aanpakken van kwesties als jeugdwerkgelegenheid, opleiding, vaardigheden van de beroepsbevolking, gezondheid en diversiteit, verantwoord reorganiseren en lokale ontwikkeling, vooral gezien de huidige economische en sociale problemen waarmee Europa zich geconfronteerd ziet.</p>
    </intervention>
    <intervention id="1-230-000" speaker_id="2323" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt donderdag 7 juni om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-230-004" speaker_id="26829" name="Siiri Oviir" is_mep="True" mode="written">
      <p sl="et">Ik hecht veel waarde aan de activiteiten en initiatieven met betrekking tot de externe dimensie van het sociaal beleid van de Europese Unie. Die heeft als doel sociale normen in derde landen te bevorderen om de zogeheten moderne slavernij te voorkomen waarin mensen alleen als productiemachines en niet als volwaardige individuen worden behandeld.</p>
      <p sl="et">Als gevolg van de heersende en toenemende economische concurrentie in de wereld verslechteren de omstandigheden voor werknemers nog verder. Om winsten te kunnen maken wordt vooral bezuinigd op de lonen van werknemers en wordt de arbeidstijd verlengd. Om de huidige trend te keren, moeten we de daad bij het woord voegen en de agenda voor waardig werk van de Internationale Arbeidsorganisatie (IAO) en de relevante afspraken uitvoeren. Zo nodig moeten we ook extreme maatregelen nemen, namelijk verschillende economische sancties en beperkingen, tegen landen en ondernemingen die deze afspraken consequent negeren. De relevante sancties mogen natuurlijk niet te lichtzinnig worden toegepast of zijn gebaseerd op de wens om economische concurrentie weg te nemen.</p>
      <p sl="et">Schendingen van arbeidsnormen door derde landen dragen ook bij tot buitensporig hoge douanetarieven in de ontwikkelde landen en op de interne markt van de Europese Unie. Daarom moeten we ons aan de voorwaarden van de IAO houden wanneer we concurrerend willen zijn. De Europese Unie moet hier niet met de vinger wijzen, maar met haar eigen oplossingen en compromissen komen om de situatie te verbeteren.</p>
      <p sl="et">Ik ben groot voorstander van meer sociale verantwoordelijkheid van ondernemingen en een respectvolle houding ten opzichte van hun eigen werknemers. We kunnen nu geen situatie accepteren waarin de verplichtingen van landen en lokale besturen op ondernemingen worden afgeschoven. Dat is meer een beleid dat kenmerkend is voor de voormalige Sovjet-Unie en de huidige GOS-landen, waar de autoriteiten het geld van ondernemingen in grote mate kanaliseren.</p>
    </intervention>
    <intervention id="1-230-003" speaker_id="40599" name="Sirpa Pietikäinen" is_mep="True" mode="written">
      <p sl="fi">Ik wil de heer Falbr complimenteren met zijn verdienstelijke werk voor het verslag over de externe dimensie van het sociaal beleid ter bevordering van arbeids- en sociale normen en sociale verantwoordelijkheid van Europese ondernemingen. Een politiek en economisch geïntegreerde Europese Unie heeft meer dan ooit ook een sociale dimensie nodig. Het is juist nu in deze economische crisis belangrijk om basisdiensten, basiszekerheid en goede arbeidsomstandigheden voor alle EU-burgers te waarborgen. Zoals de rapporteur zegt, moet het sociaal beleid waarvoor Europa kiest ook worden gerealiseerd in onze betrekkingen met derde landen. De Europese Unie moet als harde voorwaarde van toekomstige handels- en investeringsovereenkomsten stellen dat internationale overeenkomsten worden geratificeerd, geïmplementeerd en gemonitord. Daarnaast moet ook van Europese ondernemingen worden geëist dat ze opener zijn over hun rekeningen en onderaannemingsketens, zodat de hoge sociale waarden van de Europese Unie geen illusie blijven.</p>
    </intervention>
  </section>
  <section id="creitem24" title="24. Financieringsinstrument voor ontwikkelingssamenwerking (korte presentatie)">
    <intervention id="1-232-000" speaker_id="2323" name="De Voorzitter" is_mep="True" mode="spoken">
      <p sl="nl">Aan de orde is het verslag over Verordening (EG) nr. 1905/2006 tot invoering van een financieringsinstrument voor ontwikkelingssamenwerking: evaluatie en vooruitzichten [2009/2149(INI) ] – Commissie ontwikkelingssamenwerking. Rapporteur: Gay Mitchell (A7-0187/2011).</p>
    </intervention>
    <intervention id="1-233-000" speaker_id="28112" name="Gay Mitchell" is_mep="True" mode="spoken" role="rapporteur">
      <p sl="en">Mijnheer de Voorzitter, het DCI, ofwel het financieringsinstrument voor ontwikkelingssamenwerking van de Europese Unie, is een krachtig stuk gereedschap. Voor de periode van 2007 tot en met 2013 beschikt de EU over een budget van bijna 17 miljard euro om armoede te bestrijden, bij te dragen aan het verwezenlijken van de millenniumontwikkelingsdoelstellingen en democratisch bestuur in ontwikkelingslanden te bevorderen. Het Parlement heeft nauwlettend toegezien op het functioneren en de effecten van het instrument om te waarborgen dat het geld in overeenstemming met deze doelen wordt besteed.</p>
      <p sl="en">Aan het eind van dit jaar zal de Commissie haar voorstellen voor de volgende generatie financieringsinstrumenten voor extern optreden presenteren, voor het meerjarig financieel kader na 2013. De Commissie ontwikkelingssamenwerking heeft daarom het initiatief genomen de met het DCI geleerde lessen te analyseren en onze verwachtingen voor het toekomstige instrument te definiëren.</p>
      <p sl="en">De Commissie ontwikkelingssamenwerking heeft de volgende hoofdbeginselen unaniem aangenomen.</p>
      <p sl="en">We hebben behoefte aan een financieringsinstrument dat uitsluitend gericht is op de doelstellingen die in het Verdrag van Lissabon zijn geformuleerd met het oog op het uitbannen van armoede en dat alleen betrekking heeft op ontwikkelingslanden. Het nieuwe instrument moet in de eerste plaats maatregelen financieren die voldoen aan de criteria voor officiële ontwikkelingshulp (Official Development Assistance, ODA) zoals vastgesteld door de Commissie voor ontwikkelingshulp van de Organisatie voor Economische Samenwerking en Ontwikkeling.</p>
      <p sl="en">Het ODA-quotum moet zelfs strikter worden dan in het huidige DCI. Voor alle duidelijkheid: het belang van niet-officiële ontwikkelingssamenwerking, in het bijzonder met de opkomende markten en landen met een middelhoog inkomen, wordt door ons niet in twijfel getrokken. Deze vorm van samenwerking zou echter moeten worden doorgesluisd via afzonderlijke instrumenten om transparantie te waarborgen en het bijzondere karakter van ontwikkelingssamenwerking te beschermen.</p>
      <p sl="en">Met behulp van een heldere benchmark moet financiering worden geoormerkt voor het verbeteren van de toegang tot basisgezondheidszorg en onderwijs. Minimaal 20 procent van de financiering in het kader van de geografische programma's moet naar deze levensreddende sectoren gaan.</p>
      <p sl="en">Het toekomstige instrument moet zorgen voor een betere integratie van milieu- en klimaatkwesties in de ontwikkelingssamenwerking. Het steunen van ontwikkelingslanden bij het opbouwen van eerlijke en effectieve belastingstelsels is eveneens een onderwerp waaraan meer aandacht moet worden geschonken. Met name voor de landen met een middelhoog inkomen is het van cruciaal belang dat binnenlandse ontvangsten worden gemobiliseerd om armoede en afhankelijkheid van hulp terug te dringen.</p>
      <p sl="en">Voor het nieuwe instrument moet voldoende geld beschikbaar zijn. Het ontwikkelingsbudget van de EU moet in het volgende meerjarig financieel kader effectief stijgen en er op die manier toe bijdragen dat de collectieve doelstelling gehaald wordt om 0,7 procent van het bruto nationaal inkomen aan officiële ontwikkelingshulp te besteden.</p>
      <p sl="en">De schaarse middelen voor ontwikkeling moeten zo effectief en efficiënt mogelijk worden aangewend. De Commissie en de lidstaten moeten nauwer samenwerken en daarom is het Parlement voorstander van gezamenlijke strategiedocumenten. De Commissie zelf heeft gezegd dat daarmee besparingen zouden kunnen worden gerealiseerd die meer zoden aan de dijk zetten: circa 6 miljard euro per jaar. Denk eens aan wat daarmee gedaan zou kunnen worden in de ontwikkelingslanden.</p>
      <p sl="en">Tot slot een opmerking over de procedure. Wanneer de Commissie besluiten over strategische programmering neemt met betrekking tot het nieuwe instrument, moet het Parlement op gelijke voet met de Raad invloed kunnen uitoefenen. Dit wordt voorgeschreven door artikel 290 van het Verdrag van Lissabon, dat volledig in acht moet worden genomen.</p>
      <p sl="en">De ontwerpresolutie waarover wij deze week zullen stemmen, zal het richtsnoer vormen aan de hand waarvan de komende onderhandelingen over het ontwikkelingsinstrument van de volgende generatie gevoerd kunnen worden. Ik hoop dat dit Huis brede steun zal geven aan de voorstellen van de Commissie ontwikkelingssamenwerking. Deze hebben weliswaar de vorm van een kalme uiteenzetting, maar zijn gebaseerd op onze ervaring in de onderhandelingen die we gevoerd hebben – en ik wil het Huis in herinnering brengen dat we in het DCI veertien verordeningen hebben samengevoegd. We willen ervoor zorgen dat het DCI werkt en dat zijn opvolger werkt als het gaat om het realiseren van deze doelstellingen.</p>
    </intervention>
    <intervention id="1-234-000" speaker_id="96814" name="Elena Băsescu" is_mep="True" mode="spoken">
      <p sl="ro">Mijnheer de Voorzitter, de uitbanning van armoede is een belangrijke doelstelling voor de EU op internationaal gebied. Uitvoering van dit instrument draagt bij aan een duidelijker aanwezigheid van de Unie in het kader van de VN en aan het behalen van de millenniumdoelstellingen voor ontwikkeling. Daarnaast beschikt de EU sinds de inwerkingtreding van het Verdrag van Lissabon over de nodige externe capaciteit om deze doelen te bereiken.</p>
      <p sl="ro">In de toekomst moeten de geografische en thematische prioriteiten van het nieuwe fonds helder worden gemaakt, zodat het zo efficiënt mogelijk kan functioneren. Dit betekent dat kwetsbare sociale groepen, ontwikkelingslanden en opkomende landen moeten worden opgenomen in de lijst van te financieren ontwikkelingsdoelen. De versterking van het mkb en de binnenlandse private sector wordt aangemoedigd, zodat het bestaansniveau kan stijgen in de landen die in het programma zijn opgenomen.</p>
      <p sl="ro">Dit zal helpen de afhankelijkheid van buitenlandse hulp terug te dringen en de binnenlandse economie te stimuleren.</p>
    </intervention>
    <intervention id="1-235-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Mijnheer de Voorzitter, de Europese Unie kan ontwikkelingslanden helpen in de strijd tegen armoede. Ik ben van mening dat ook acties die ontwikkelingslanden helpen in de strijd tegen klimaatverandering bijdragen aan het behalen van de millenniumdoelstellingen voor ontwikkeling.</p>
      <p sl="ro">Er bestaan al acties van de Europese Unie op dit gebied, die gericht zijn op zowel landbouw, aanpassing aan klimaatverandering, herbebossing, beheer van zee- en kustgrondstoffen en waterbeheer.</p>
      <p sl="ro">In 2006 is het Wereldfonds voor energie-efficiëntie en hernieuwbare energie opgericht, dat private investeringen voor energie-efficiëntieprojecten wil mobiliseren en hernieuwbare energie wil bevorderen in ontwikkelingslanden en overgangseconomieën.</p>
      <p sl="ro">Daarnaast voorziet het energie- en klimaatveranderingspakket van de EU in de introductie van het zogeheten Clean Development Mechanism, waarmee de lidstaten energie-efficiënte investeringen kunnen doen en de CO2 -accreditaties gebruiken in de ontwikkelingslanden.</p>
    </intervention>
    <intervention id="1-236-000" speaker_id="23894" name="Anna Záborská" is_mep="True" mode="spoken">
      <p sl="fr">Mijnheer de Voorzitter, barones Ashton, onze collega de heer Mitchell geldt binnen de Commissie ontwikkelingssamenwerking als een erkend deskundige. Daarom zit zijn verslag zo goed in elkaar, en daar bedank ik hem voor.</p>
      <p sl="fr">Ik wil graag één klein puntje benadrukken: de eerbiediging van het subsidiariteitsbeginsel. Het grootste cadeau dat wij kunnen geven is niet geld. Het is algemeen bekend dat de Unie haar begroting gebruikt om haar westerse waarden en normen op te dringen aan ontwikkelingslanden. Wij zijn verplicht om de eerbiediging van de mensenrechten te verlangen, maar de toekomst hangt af van de eerbiediging van het recht op zelfbeschikking van volkeren. Wij in het Westen moeten hun waarden en culturen respecteren terwijl we financiële hulp verlenen.</p>
    </intervention>
    <intervention id="1-237-000" speaker_id="95281" name="Vasilica Viorica Dăncilă" is_mep="True" mode="spoken">
      <p sl="ro">Mijnheer de Voorzitter, zoals ook de rapporteur heeft onderstreept, is uitbanning van armoede een van de voornaamste doelstellingen van het financieringsinstrument voor ontwikkelingssamenwerking dat de Europese Unie heeft gelanceerd ter ondersteuning van de ontwikkelingslanden.</p>
      <p sl="ro">Op dit moment is er echter een andere uitdaging verschenen op de agenda van het debat over het samenwerkingsinstrument voor ontwikkeling, namelijk de voedselprijzencrisis die veroorzaakt wordt door droogte en speculatie op de mondiale voedingsmiddelenmarkt. Hierdoor is het nodig dat de Europese Unie snel en flexibel kan reageren om een antwoord te bieden op de plotselinge veranderingen in behoeften en prioriteiten maar ook om samenhang te waarborgen met de te definiëren nieuwe internationale doelstellingen. In het kader van dit proces moet het Europees Parlement de inspanningen van de Commissie blijven steunen op het gebied van planning van ontwikkelingsbeleidsthema's en haar rol in het kader van democratische en begrotingscontrole versterken.</p>
    </intervention>
    <intervention id="1-238-000" speaker_id="photo_generic" name="Viviane Reding" is_mep="True" mode="spoken">
      <p sl="en">vicevoorzitter van de Commissie. – Mijnheer de Voorzitter, de Commissie verwelkomt de opmerkingen en suggesties van het Parlement. Het doet mij deugd te zien dat we het over het merendeel van de kwesties eens zijn. De Commissie is zich er bovenal van bewust dat de voortgaande dialoog in de context van de democratische controle zeer goede resultaten heeft opgeleverd. Wij betreuren het alleen dat het Parlement het gevoel heeft dat een aantal van zijn resoluties over programmering niet in alle details geëerbiedigd zijn, hoewel de Commissie waar ook maar enigszins mogelijk volledig rekening heeft gehouden met het standpunt van het Parlement.</p>
      <p sl="en">Wat betreft de samenwerking in verband met mondiale publieke goederen zou de Commissie erop willen wijzen dat deze, door de bank genomen, mogelijk voldoet aan de criteria voor officiële ontwikkelingshulp ("official development aid", ofwel ODA). De EU moet ODA-gerelateerde samenwerking op dit gebied dan ook blijven financieren in het kader van het financieringsinstrument voor ontwikkelingssamenwerking. In een afzonderlijk partnerschapsinstrument zal echter de nadruk liggen op samenwerking die voor de EU van belang is en dit instrument zal worden aangevuld met een thematisch programma dat gericht is op organisaties in het maatschappelijk middenveld en lokale autoriteiten. Evenzo worden projecten die worden gefinancierd vanuit het thematisch programma voor migratie en asiel doorgaans als ODA beschouwd. Thematische samenwerkingsprogramma's zoals 'Investeren in mensen' zullen zich blijven richten op alle millenniumontwikkelingsdoelstellingen; we moeten de onderlinge relatie tussen die doelstellingen immers niet verwaarlozen.</p>
      <p sl="en">Het lijkt op dit moment weliswaar nog niet haalbaar het Europees Ontwikkelingsfonds op te nemen in de EU-begroting, maar desalniettemin is de Commissie van plan dit punt met de lidstaten te bespreken. Ze zal daarbij in de eerste plaats de doelstellingen en beginselen van de Overeenkomst van Cotonou in het achterhoofd houden.</p>
      <p sl="en">Wat het toepassen van gedelegeerde handelingen betreft, verwijst de Commissie naar de brief van voorzitter Barroso van 7 maart 2011, waarin hij aangeeft dat de nieuwe institutionele context weerspiegeld zal worden in een nieuwe architectuur. Eén belangrijk aspect zal zijn dat het programmeringsproces flexibel wordt, zodat financiering en prioriteiten kunnen worden aangepast aan de snel veranderende wereld van vandaag. Dit zou kunnen worden bereikt door belangrijke elementen van de procedure voor gedelegeerde handelingen op te nemen, met volledige inachtneming van de criteria die in artikel 290 van het Verdrag zijn vastgelegd.</p>
      <p sl="en">Ik wil afsluiten met de opmerking dat de Commissie ingenomen is met het verslag van het Parlement. Het vormt een nuttige bijdrage aan de voorbereiding van de opvolger van het financieringsinstrument voor ontwikkelingssamenwerking in het volgende meerjarig financieel kader.</p>
    </intervention>
    <intervention id="1-239-000" speaker_id="2323" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt donderdag 7 juni om 12.00 uur plaats.</p>
    </intervention>
  </section>
  <section id="creitem25" title="25. Beleidsopties voor de ontwikkeling van een Europees contractenrecht voor consumenten en ondernemingen (korte presentatie)">
    <intervention id="1-241-000" speaker_id="2323" name="De Voorzitter" is_mep="True" mode="spoken">
      <p sl="nl">Aan de orde is het verslag over beleidsopties voor de ontwikkeling van een Europees contractenrecht voor consumenten en ondernemingen [2011/2013(INI) ] – Commissie juridische zaken. Rapporteur: Diana Wallis (2011/2013(INI) (A7-0164/2011).</p>
    </intervention>
    <intervention id="1-242-000" speaker_id="4544" name="Diana Wallis" is_mep="True" mode="spoken" role="rapporteur">
      <p sl="en">Mijnheer de Voorzitter, we praten nu al meer dan tien jaar over een Europees contractenrecht; nu is het tijd voor actie, en als de interne markt ooit behoefte had aan extra transacties, dan is het wel nu.</p>
      <p sl="en">De Commissie juridische zaken is voorstander van een facultatief instrument, een tweede Europees contractenrecht voor alle burgers en ondernemingen. We denken dat dat nuttig zou kunnen zijn. Maar we hebben gezegd dat er voor de volgende stap strenge criteria zullen worden gehanteerd. Er moet sprake zijn van een hoog niveau van consumentenbescherming, hoger dan in veel van onze lidstaten. Het moet gemakkelijk en gebruiksvriendelijk zijn voor kleine en middelgrote ondernemingen; het moet door hen als iets aantrekkelijks gezien worden hun bedrijf te runnen in het raamwerk van dit facultatieve contract en er mag geen afbreuk worden gedaan aan nationale wetgeving.</p>
      <p sl="en">Het proces moet stoelen op praktische gegevens, de effecten ervan moeten beoordeeld worden en het Parlement moet er volledig bij betrokken worden, en zoals ik heb gezegd, is de tijd van praten voorbij en moeten we verdergaan. Sommigen van ons maken zich zenuwachtig en zeggen: "Laten we gewoon het idee van een 'gereedschapskist' of 'instrumentarium' gebruiken". Tot diegenen zou ik willen zeggen: "Pas goed op, want ik heb zo'n vermoeden dat een instrumentarium zonder facultatief instrument in potentie feitelijk veel meer ingrijpt in nationale wetgeving dan een instrumentarium met een facultatief instrument waarvoor vrijwillig gekozen kan worden, dat de autonomie van de betrokken partijen eerbiedigt en geen inbreuk maakt op nationale wetgeving.</p>
      <p sl="en">Laten we ervoor zorgen dat we gaandeweg iets creëren dat burgers en kleine ondernemingen van de EU preventief recht verschaft; dat ons echt een instrument geeft dat recht ten behoeve van groei betekent. Genoeg gepraat, aan de slag!</p>
    </intervention>
    <intervention id="1-243-000" speaker_id="96757" name="Raffaele Baldassarre" is_mep="True" mode="spoken">
      <p sl="it">Mijnheer de Voorzitter, commissaris, op de eerste plaats wil ik de rapporteur, mevrouw Wallis, gelukwensen met haar werk en de inhoud van haar verslag, waar ik volledig achter sta.</p>
      <p sl="it">Ik meen namelijk dat alleen een facultatief instrument, dat op basis van een verordening moet worden goedgekeurd, op adequate wijze de doelen van de totale hervorming van het Europees contractenrecht kan dienen. Een facultatief instrument zou bovendien niet leiden tot het harmoniseren en het vervangen van het contractenrecht van de lidstaten maar naast het contractenrecht van de lidstaten komen, waardoor de contractsluitende partijen een alternatief geboden krijgen waar zij naar vrije keuze gebruik van kunnen maken.</p>
      <p sl="it">Ik ben het daarom niet eens met de voorstellen van diegenen die de werkingssfeer van dit instrument wensen te beperken tot de contracten voor elektronische handel, daar op die manier een kunstmatig en onnodig onderscheid zou worden gemaakt tussen rechtstreekse en onlinetransacties.</p>
      <p sl="it">Het is niet onze taak de juridische effecten van de verordening te beperken op grond van speculaties of marktverkenningen. Als wetgever hebben wij echter tot taak te zorgen voor rechtszekerheid en de basis te leggen voor een gemeenschappelijke rechtstaal voor handelstransacties.</p>
    </intervention>
    <intervention id="1-244-000" speaker_id="96998" name="Evelyn Regner" is_mep="True" mode="spoken">
      <p sl="de">Mijnheer de Voorzitter, commissaris Reding, het visioen van een Europees contractenrecht is duidelijk prachtig. Maar als puntje bij paaltje komt, zal het iets positiefs op moeten leveren voor de Europese burger, want anders zou het concept van het Europees contractenrecht niet meer dan een staaltje l'art pour l'art zijn. Waarom begint het verslag met de kwetsbaarste partij in dit opzicht, namelijk de consument? Het centrale aspect van het verslag van mevrouw Wallis, de aanbeveling van het facultatief instrument, is op zijn zachtst gezegd een onredelijke vraag aan de consument. Het is verwarrend voor hem, en in de praktijk zullen het nooit de consumenten zelf zijn die zullen bepalen van welke staat het contractenrecht uiteindelijk wordt toegepast, maar zullen het eerder hun tegenhangers in de zaak zijn, in het bijzonder de grote ondernemingen.</p>
      <p sl="de">Hoe dan ook, het is nu niet het moment om te zeggen dat het facultatief instrument het laatste woord in deze kwestie vormt. Wij zullen daarentegen ook eens nader moeten kijken naar de andere opties – het al eerder genoemde instrumentarium en de contractmodellen.</p>
    </intervention>
    <intervention id="1-245-000" speaker_id="96654" name="Jaroslav Paška" is_mep="True" mode="spoken">
      <p sl="sk">Mijnheer de Voorzitter, ik wil mevrouw Wallis bedanken voor deze gedurfde stap. Ik weet niet hoe het verder zal gaan, maar natuurlijk moeten we ons inzetten voor gelijke regels voor Europese burgers, handelaren en consumenten, zodat ze op grond van dezelfde regels kunnen kopen en verkopen en dus deelnemen aan de handel.</p>
      <p sl="sk">Met het oog op de complexiteit van het systeem van het Europese recht en de nationale wetgevingen, zou één optioneel systeem dat kan worden toegepast binnen de hele Europese Unie een aantrekkelijk vooruitzicht zijn. Het zal waarschijnlijk echter sisyfusarbeid worden, want we lopen natuurlijk aan tegen de verschillende rechtssystemen, bezwaren vanuit de advocatuur en jurisdictieproblemen. Ik vrees dat het erg moeilijk uitvoerbaar zal zijn, maar laten we het proberen en kijken wat er gebeurt.</p>
    </intervention>
    <intervention id="1-246-000" speaker_id="28352" name="Zuzana Roithová" is_mep="True" mode="spoken">
      <p sl="cs">Mevrouw de commissaris, hoewel het invoeren van vrijwillige contractwetgeving juridische problemen met zich meebrengt, is het een manier waarop we de verschillen in het contractrecht kunnen elimineren, die er mede de oorzaak van zijn dat maar liefst 60 procent van de grensoverschrijdende aankopen van consumenten mislukt. Helaas liggen er voor ondernemers nog een aantal andere valkuilen. Niet alleen het contractrecht, maar ook het consumentenrecht is nog niet volledig geharmoniseerd. Er zijn aanzienlijke verschillen in belastingsystemen en standaarden voor jaarrekeningen. Betalingen brengen veelal extra bankkosten met zich mee en om licentieredenen wordt het grensoverschrijdend gebruik van digitale content vaak geblokkeerd. Bovendien was in meer dan tien lidstaten niet eens de helft van honderd geteste producten op de binnenlandse markt verkrijgbaar, terwijl consumenten in dertien lidstaten in een ander land aanbiedingen vonden die minimaal tien procent goedkoper waren dan in hun eigen land. Daarom steun ik het voorstel om gestandaardiseerde, vrijwillige contracten uit te geven die juridisch bindend zijn en die in alle talen beschikbaar zullen zijn. Tegelijkertijd roep ik de Commissie op een actievere rol te spelen bij het oplossen van andere urgente problemen, zodat we de fragmentatie van de interne markt kunnen stoppen.</p>
    </intervention>
    <intervention id="1-247-000" speaker_id="photo_generic" name="Viviane Reding" is_mep="True" mode="spoken">
      <p sl="en">vicevoorzitter van de Commissie. – Mijnheer de Voorzitter, ook ik wil de rapporteur, Diana Wallis, en eveneens Hans-Peter Mayer en Sirpa Pietikäinen, bedanken voor hun uitmuntende werk aan dit dossier.</p>
      <p sl="en">Het behoeft geen betoog dat de interne markt, in de nasleep van de wereldwijde economische crisis, een flinke stimulans nodig heeft. Willen we groei, nieuwe werkgelegenheid en innovatie, dan hebben we de interne markt nodig. Hoe staan de zaken er op dit moment voor? Slechts een op de vier ondernemingen bedrijft grensoverschrijdende handel en de ondernemingen die dat doen, beperken hun activiteiten tot slechts een paar lidstaten. Dit betekent dat ze de kans mislopen de interne markt te benutten.</p>
      <p sl="en">Wat zijn de consequenties voor consumenten? Zij plukken evenmin de vruchten van de interne markt. Veel grensoverschrijdende bestellingen – maar liefst 61 procent van de bestellingen die op de online markt geplaatst worden – worden om die reden niet voltooid. Dat betekent dat we hier voor zowel bedrijven als consumenten te maken hebben met een niet-functionerende interne markt. Daarom heeft de Commissie een raadpleging geïnitieerd over beleidsopties op het vlak van contractenrecht, in reactie waarop het Parlement vandaag zijn standpunt kenbaar maakt.</p>
      <p sl="en">We hebben gezien dat gebrekkig functioneren van de interne markt ten dele kan worden toegeschreven aan de verschillen in nationaal contractenrecht. Toegegeven, er zijn ook andere redenen, maar uit onze recente Eurobarometer-enquêtes blijkt dat de top zeven van belemmeringen voor transacties tussen ondernemingen en consumenten wordt aangevoerd door belemmeringen in verband met contractenrecht. We moeten die belemmeringen dan ook uit de weg ruimen, een voor een, te beginnen met contractenrecht.</p>
      <p sl="en">Overigens: dit Parlement discussieert nu tien jaar over dit vraagstuk, maar voor de deskundigen daarbuiten is het al dertig jaar onderwerp van debat. Al het werk dat is verricht om analyses uit te voeren en voorstellen te doen ligt dus al op tafel. We hebben daar nooit ons voordeel mee gedaan. Daarom ben ik het met de rapporteur eens dat het tijd is om nú tot actie over te gaan en te bekijken welke positieve maatregelen we kunnen nemen.</p>
      <p sl="en">Ik heb kennis genomen van de beoordeling in het verslag van de beleidsopties die in het groenboek zijn uiteengezet, evenals van de steun voor de innovatieve oplossing een facultatief instrument vast te stellen, wat inhoudt dat er geen harmonisering plaatsvindt, maar dat consumenten en ondernemingen kunnen kiezen voor een Europabreed systeem. Ik heb ook gezien dat er steun is voor een instrument dat kan worden toegepast op zowel transacties tussen ondernemingen en consumenten als transacties tussen ondernemingen onderling, met een materiële toepassingssfeer die verkoopcontracten, contracten voor het leveren van digitale content en bepaalde contracten betreffende diensten omvat. Ik heb heel goed geluisterd naar wat het Parlement heeft gezegd, namelijk dat een toekomstig instrument, hoe het er ook uitziet, consumenten een hoog beschermingsniveau moet bieden, zodat ze niet minder beschermd worden dan volgens hun nationale wetgeving het geval zou zijn geweest. Dat is een conditio sine qua non . Als we daar niet voor zorgen, zullen al onze activiteiten mislukken.</p>
      <p sl="en">Wat is de huidige stand van zaken? Op 3 mei 2011 publiceerde de Commissie de resultaten van een haalbaarheidsstudie van de deskundigengroep over Europees contractenrecht en we hebben alle belanghebbenden uitgenodigd te reageren. De Commissie bestudeert de uitkomsten van de openbare raadpleging en zal vervolgens een gedetailleerde effectbeoordeling uitvoeren. Aan de hand daarvan zal gekeken worden wat de volgende stap moet zijn. Die volgende stap moet de interne markt, in deze tijden van crisis, een stimulans geven en groei en werkgelegenheid creëren in de interne markt door de markten uit te breiden, vooral voor kleine en middelgrote ondernemingen, en consumenten de mogelijkheid van een betere keuze en betere deals te bieden.</p>
    </intervention>
    <intervention id="1-248-000" speaker_id="2323" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt woensdag 8 juni om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-248-002" speaker_id="38420" name="Cristian Silviu Buşoi" is_mep="True" mode="written">
      <p sl="ro">Ondanks onze interne markt profiteren ondernemingen en consumenten onvoldoende van de mogelijkheden ervan. Het aandeel van grensoverschrijdende transacties is namelijk vrij laag. De interne markt kan nieuw leven worden ingeblazen door grensoverschrijdende transacties te stimuleren en ik ben van mening dat dit verslag bijdraagt aan het behalen van die doelstelling.</p>
      <p sl="ro">We moeten uiteraard de diversiteit van de juridische stelsels van de lidstaten en het subsidiariteitsbeginsel respecteren. Een totale harmonisatie lijkt mij daarom niet de beste optie. Ik denk dat optionele toepassing van een aantal gemeenschappelijke regels voor grensoverschrijdende contracten een haalbaar alternatief is. Sterker nog, ik ben van mening dat als een lidstaat toepassing van het Europees recht wil uitbreiden naar transacties op nationaal niveau, die vrijheid ook moet bestaan. Natuurlijk is dat niet de oplossing voor alle problemen. Er zijn ook andere obstakels voor grensoverschrijdende transacties naast verschillen op het gebied van contractrecht, zoals fiscale verschillen, verschillen op het gebied van intellectuele eigendom of beschikbaarheid van elektronische betaalmogelijkheden. Ik denk echter dat dit optionele instrument het proberen waard is omdat het een deel van de administratieve lastendruk voor het mkb kan wegnemen, zodat deze in andere dan de eigen lidstaat zakelijke activiteiten kan gaan ontplooien.</p>
    </intervention>
  </section>
  <section id="creitem26" title="26. Samenwerking op het gebied van beroepsonderwijs en -opleiding ter ondersteuning van de Europa 2020-strategie (korte presentatie)">
    <intervention id="1-250-000" speaker_id="2323" name="De Voorzitter" is_mep="True" mode="spoken">
      <p sl="nl">Aan de orde is het verslag over Europese samenwerking op het gebied van beroepsonderwijs en –opleiding ter ondersteuning van de Europa 2020-strategie [2010/2234(INI) ] – Commissie werkgelegenheid en sociale zaken. Rapporteur: Nadja Hirsch (A7-0082/2011).</p>
    </intervention>
    <intervention id="1-251-000" speaker_id="96872" name="Nadja Hirsch" is_mep="True" mode="spoken" role="rapporteur">
      <p sl="de">Mijnheer de Voorzitter, commissaris, morgen zullen wij moeten stemmen over de rol van beroepsonderwijs en -opleiding in de Europa 2020-strategie. In dit verband is het de moeite waard eens kort te kijken naar onze uitgangspositie in deze discussie. De jeugdwerkloosheid bedraagt momenteel 21 procent, met andere woorden, bijna een verdubbeling van het normale gemiddelde. Het percentage vroegtijdige schoolverlaters voor de gehele EU bedraagt op het moment ruim 14 procent. De deelname van vrouwen aan arbeid in loondienst is nog altijd zeer laag. Veel mensen met een handicap zitten zonder werk, evenals migranten.</p>
      <p sl="de">Het doel van de Europa 2020-strategie is nu juist om dit potentieel aan werknemers aan te boren en deze mensen aan werk te helpen, zodat de EU ook goed kan inspelen op de globalisering. Het is derhalve ook onze taak om te zorgen dat met name het initiële beroepsonderwijs van hoge kwaliteit is. Deze discussie is begonnen in verband met het Kopenhagen-proces, gevolgd door het communiqué van Brugge, en nu is het aan ons om te zien in welke mate dit onderwerp kan worden opgenomen in de Europa 2020-strategie.</p>
      <p sl="de">Een absoluut centraal element daarbij is dat jongeren gelegenheid moeten krijgen om niet alleen tijdens hun studie, maar ook tijdens hun beroepsopleiding een deel van hun opleiding te volgen in een andere EU-lidstaat. Dit is een zeer belangrijk aspect omdat iemand die reeds heeft gewerkt in een andere lidstaat, ook later eerder geneigd zal zijn de Europese arbeidsmarkt als zijn of haar arbeidsmarkt te beschouwen, met alle mogelijkheden die daarmee gepaard gaan. Daarom is dit een absoluut centraal punt waarnaar wij moeten streven.</p>
      <p sl="de">Het tweede belangrijke vlak is uiteraard dat van bijscholing. Als gevolg van demografische veranderingen zullen mensen steeds langer moeten werken – of steeds langer kunnen werken, aangezien iedereen zelf die beslissing zal moeten nemen. Mensen blijven veel langer leven en zullen dus ook hun carrière veel langer voorzetten, en om geschoold werk tot op hogere leeftijd voort te kunnen zetten, zullen zij ook bijscholing moeten volgen.</p>
      <p sl="de">Op het moment wordt er nog maar in zeer beperkte mate deelgenomen aan bijscholingsinitiatieven. Ook in dit opzicht moeten wij zorgen dat zowel werkgevers als werknemers meer en meer bereid zijn om de voordelen van bijscholing te benutten en voortdurend onderwijs te genieten in het kader van een leven lang leren. De mogelijkheden die wij hiervoor bieden, zullen uiteraard flexibel moeten zijn. Wij zullen met iedereen rekening moeten houden. Verdere bijscholing moet aansluiten op overige aspecten van de levens van mensen en het moet mogelijk zijn om deze te combineren met werk en een gezinsleven. Daarom zullen wij voor de toekomst zonder meer flexibele mogelijkheden moeten creëren.</p>
      <p sl="de">Aan universiteiten is reeds veel aandacht besteed – bijvoorbeeld in verband met het Bologna-proces – en wij staan nu tegenover een vergelijkbare situatie wat betreft beroepsopleidingen, met inbegrip van het aspect van de mobiliteit. Wij zouden bijna kunnen zeggen dat niemand dit gemerkt heeft. Niettemin is het vlak van beroepsonderwijs en -opleiding, naast dat van universiteiten, van bijzonder belang en daar mogen wij gewoon niet aan voorbijgaan. Om die reden zou ik hier nogmaals al mijn collega's uit andere fracties willen bedanken voor hun zeer toegewijde samenwerking.</p>
    </intervention>
    <intervention id="1-252-000" speaker_id="97050" name="Antigoni Papadopoulou" is_mep="True" mode="spoken">
      <p sl="el">Mijnheer de Voorzitter, als schaduwrapporteur verwelkom ik het verslag-Hirsch omdat het laat zien hoe belangrijk het is dat iemand in staat is voortdurend te leren en te werken en daarnaast mobiel en flexibel te zijn in de moderne en veeleisende internationale arbeidsomgeving. Het is waar dat de economische crisis werkloosheid en onzekerheid voor allen heeft gebracht, met name voor jongeren, vrouwen en mensen met een handicap.</p>
      <p sl="el">Om de doelen van de EU 2020-strategie te halen hebben wij permanent en goed beroepsonderwijs nodig, zowel in de Europese Unie als de lidstaten. Wij hebben gericht beleid en gerichte strategieën nodig om het percentage vroegtijdige schoolverlaters te verminderen, een juiste coördinatie van de behoeften van mensen aan scholing en een nauwere relatie tussen het aangeboden onderwijs en de behoeften van de arbeidsmarkt.</p>
      <p sl="el">Ik ben er zeker van dat het Europees kwalificatiekader, het Europees systeem van studiepuntenoverdracht voor beroepsonderwijs en -opleiding, transparantie en samenwerking, maar ook de vergelijkbaarheid van de verschillende onderwijssystemen precies de behoeften zullen ondersteunen …</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="1-253-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Mijnheer de Voorzitter, investeringen in onderwijs zijn essentieel voor een betere toekomst van de Europeanen. De jeugdwerkloosheid in Europa is momenteel 20 procent en het Europees gemiddelde voor schooluitval is 16 procent, in een aantal landen zoals Portugal zelfs 40 procent.</p>
      <p sl="ro">Ter voorkoming van werkloosheid is een leven lang leren essentieel. We moeten daarbij rekening houden met de verschillende soorten loopbanen. Werknemers moeten zich meer bewust worden van de noodzaak tot permanente educatie.</p>
      <p sl="ro">Wij zijn van mening dat educatie en beroepsopleiding toegankelijk en beschikbaar moeten zijn tegen een redelijke prijs in alle levensfasen, ongeacht status op de arbeidsmarkt of inkomen. Educatie en beroepsopleiding moeten de voorwaarden scheppen voor beroepsmobiliteit, zowel bij de aanvankelijke opleiding als tijdens het leerproces gedurende de rest van het leven.</p>
      <p sl="ro">Wij roepen de lidstaten op om de procedure voor erkenning van kwalificaties te vereenvoudigen.</p>
    </intervention>
    <intervention id="1-254-000" speaker_id="95281" name="Vasilica Viorica Dăncilă" is_mep="True" mode="spoken">
      <p sl="ro">Mijnheer de Voorzitter, een van de grootste uitdagingen waar Europa momenteel mee wordt geconfronteerd is de jeugdwerkloosheid. In de Europese Unie wordt het accent gelegd op terugdringing van het aantal vroegtijdige schoolverlaters tot minder dan 10 procent en acties als 'nieuwe vaardigheden voor nieuwe banen', met het doel om de wereld van onderwijs en educatie en de arbeidsmarkt dichter bij elkaar te brengen. Het verschil tussen onderwijs en opleiding in hun context op de werkplek zal in de toekomst steeds meer vervagen. Een hogere mate van integratie zal een nieuwe benadering nodig maken van onderwijs en opleiding, niet alleen vanuit individueel perspectief maar ook op institutioneel niveau en alle bestuurslagen.</p>
      <p sl="ro">Zodoende ben ik van mening dat de obstakels in verband met systemen of attitudes die integratie in de weg staan, weggenomen moeten worden als men wil dat de Europeanen leren vooruitgang te boeken op het gebied van hun vaardigheden en waarden en op doeltreffende wijze bijdragen aan de doelstellingen van de Europa 2020-strategie.</p>
    </intervention>
    <intervention id="1-255-000" speaker_id="96703" name="Emilie Turunen" is_mep="True" mode="spoken">
      <p sl="da">Mijnheer de Voorzitter, ten eerste wil ik de rapporteur bedanken voor het indienen van een uitstekend verslag. Ik ben zoals alle andere sprekers van oordeel dat we de context van dit verslag niet uit het oog mogen verliezen en dan gaat het natuurlijk om de jeugdcrisis waarmee we in Europa geconfronteerd worden. We zijn het erover eens dat we te maken hebben met een algemene crisis, torenhoge jeugdwerkeloosheid en jongeren die Europa verlaten op zoek naar werk, en naar mijn mening is dit een zeer serieuze bedreiging voor onze economie en onze cohesie in Europa in de komende jaren.</p>
      <p sl="da">De tweede context voor dit verslag wordt gevormd door de gemeenschappelijke 2020-doelen die we hebben vastgesteld voor onderwijs, werkgelegenheid en de vermindering van het aantal voortijdige schoolverlaters. Hierbij draait het om het concurrentievermogen van Europa. Het gaat erom een opgeleide beroepsbevolking te hebben, die we, zoals we weten, nodig hebben. Daarnaast moeten we zeker stellen dat de nieuwe generatie kansen op werk en onderwijs heeft. Dit is van doorslaggevend belang. Weliswaar heeft de EU geen enorm grote bevoegdheden op dit gebied, maar we kunnen wel iets doen. In elk geval gaat het hier om een gemeenschappelijk punt van zorg en daarom moeten we de kwaliteit van de opleidingen waarborgen en ervoor zorgen dat er begeleiding is. We moeten het aantal voortijdige schoolverlaters terugdringen en we moeten de band tussen onderwijs en de arbeidsmarkt versterken, bijvoorbeeld door middel van uitwisselingsprogramma's, zoals we in Duitsland en Denemarken hebben. Daarnaast moeten we voor alle jongeren het recht op het volgen van een opleiding waarborgen.</p>
    </intervention>
    <intervention id="1-256-000" speaker_id="photo_generic" name="Viviane Reding" is_mep="True" mode="spoken">
      <p sl="en">vicevoorzitter van de Commissie. – Mijnheer de Voorzitter, ik wil de rapporteur, mevrouw Hirsch, bedanken voor haar uiterst constructieve benadering. Ik heb met grote belangstelling naar haar geluisterd, want twaalf jaar geleden was dit mijn dossier. Ik heb een begin gemaakt met de verwezenlijking van mobiliteit in het onderwijs, een onderwerp dat op dat moment niet op de agenda stond, en ik ben heel blij om te horen hoezeer het Parlement er voorstander van is dit essentiële element in de Europa 2020-strategie verder uit te werken. Ook wil ik benadrukken dat wij het verslag, dat de Commissiemededeling van juni 2010 versterkt en aanvult, van harte toejuichen.</p>
      <p sl="en">Deze mededeling vormde een bijdrage aan de meest recente herziening van het Kopenhagen-proces, en het communiqué van Brugge is inmiddels natuurlijk de Europese agenda bij uitstek geworden voor beroepsopleiding voor de periode 2011-2020. Veel van de suggesties van het Parlement stemmen overeen met de maatregelen die in het communiqué van Brugge worden voorgesteld. De Commissie deelt het standpunt van het Parlement. We moeten immers beroepsonderwijs en -opleiding in Europa moderniseren om de aantrekkelijkheid ervan te vergroten, we moeten gekwalificeerde docenten en opleiders hebben, evenals innovatieve leermethoden en infrastructuur en faciliteiten van hoge kwaliteit, en natuurlijk moeten we mobiliteit bewerkstelligen. We moeten het voor jonge mensen – en minder jonge mensen – aantrekkelijk maken buiten de grenzen van hun lidstaat de ervaring op te doen die van belang is als we een echte Europese ruimte van onderwijs en opleiding willen creëren.</p>
      <p sl="en">De Commissie streeft ook naar evenwicht wat betreft de verhouding van mannen en vrouwen en stelt zich ten doel achtergestelde groepen te helpen door middel van het programma voor een leven lang leren, met name via het programma Leonardo da Vinci, dat er deel van uitmaakt. Alle hulp die de Commissie van het Parlement kan krijgen, is dus uitermate welkom.</p>
    </intervention>
    <intervention id="1-257-000" speaker_id="2323" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt dinsdag 7 juni om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-257-500" speaker_id="96859" name="Ioan Enciu" is_mep="True" mode="written">
      <p sl="ro">In de huidige context van de economische en financiële crisis, waarin de werkloosheid en met name die onder jongeren in de EU is gestegen tot 20 procent en zelfs 30 procent in bepaalde lidstaten, moet verbetering van onderwijs en beroepsopleidingen een prioriteit worden voor de Europese Unie. Mobiliteit van jongeren binnen de EU in combinatie met een flexibeler arbeidsmarkt en educatie- en opleidingenaanbod zijn in dit verband de fundamentele elementen die op nationaal en Europees niveau ontwikkeld moeten worden.</p>
      <p sl="ro">De permanente, structurele dialoog tussen universiteiten, onderzoekscentra en ondernemingen kan leiden tot een werkelijke aansluiting tussen de behoeften van werknemers en de tijdens educatie en opleiding opgedane vaardigheden. Daarnaast kan mobiliteitsontwikkeling binnen de Europese Unie door verdieping van programma's als Erasmus, Leonardo da Vinci of Jeugd in Beweging op haar beurt bijdragen aan versterking van de reactiecapaciteit in de EU op de eisen van de Europese arbeidsmarkt en een hoger innovatiepotentieel op dit terrein. Daarnaast moet er zeer veel aandacht worden besteed aan sociaal achtergestelde groepen, die een eerlijke toegang moeten hebben tot educatie en beroepsopleiding.</p>
    </intervention>
    <intervention id="1-258-000" speaker_id="96652" name="Alajos Mészáros" is_mep="True" mode="written">
      <p sl="hu">Voor werknemers is de overgang van onderwijs naar werk in de hele Europese Unie een structurele uitdaging. Vroegtijdige werkloosheid heeft helaas blijvend kwalijke gevolgen. Daarom zouden lidstaten ervoor moeten zorgen dat beroepsopleidingen en bijscholing beter aansluiten op de behoeften van de arbeidsmarkt, en dat beroepsopleidingen werknemers de kwalificaties bieden die nodig zijn om nieuwe, duurzame banen te kunnen vinden in de duurzame economie van de toekomst. Ik hecht belang aan de rol van gemeenten, ondernemingspartnerschappen en onderwijsinstellingen bij de ontwikkeling van de vraag op de arbeidsmarkt in het beroepsonderwijs. De mogelijkheid voor mobiliteit is een belangrijk onderdeel van beroepsopleidingen, maar om grensoverschrijdende samenwerking te intensifiëren en de mobiliteit te bevorderen, zou grotere nadruk moeten worden gelegd op een betere harmonisatie van de verschillende onderwijsstelsels in lidstaten, inclusief de wederzijdse erkenning van getuigschriften en diploma's. Beroepsonderwijs en beroepsopleidingen van hoge kwaliteit leveren een essentiële bijdrage aan duurzame ontwikkeling. Met name op regionaal en lokaal niveau moeten er betere mogelijkheden voor onderwijspersoneel komen om de doeltreffendheid van beroepsopleidingssystemen en een efficiënte overdracht van kennis te waarborgen. Een belangrijke voorwaarde voor een succesvolle carrière is de mogelijkheid om in een internationale omgeving te studeren, waarmee het leren van vreemde talen en een groter concurrentievermogen worden bevorderd.</p>
    </intervention>
    <intervention id="1-259-500" speaker_id="96718" name="Olga Sehnalová" is_mep="True" mode="written">
      <p sl="cs">Samenwerking op Europees niveau op het gebied van beroepsonderwijs is ook voor het functioneren van de gemeenschappelijke Europese interne markt van essentieel belang. Kwalitatief hoogstaand beroepsonderwijs en beroepsopleidingen moeten niet alleen inspelen op de behoeften van de arbeidsmarkt, maar ook voorwaarden scheppen voor arbeidsmobiliteit. Hooggekwalificeerde en opgeleide mensen zijn goed voor de concurrentiepositie van de Europese Unie en dat zou zijn weerslag moeten hebben op de steun aan het beroepsonderwijs. We moeten nauwe banden met de praktijk aanhalen en in het kader van de beroepsopleidingen zowel in het binnenland kwalitatief hoogstaande stageplekken scheppen, als in het buitenland in het kader van Europese mobiliteitsprogramma's. De onderwijsstelsels in de afzonderlijke lidstaten moeten op Europees niveau beter op elkaar worden afgestemd en hierop aansluitend moet ook de wederzijdse erkenning van beroepsbekwaamheid beter worden gecoördineerd. Het verslag bevat deze aspecten en als schaduwrapporteur voor de Commissie interne markt en consumentenbescherming ben ik tevreden met de uiteindelijke vorm ervan.</p>
    </intervention>
    <intervention id="1-259-750" speaker_id="96770" name="Joanna Katarzyna Skrzydlewska" is_mep="True" mode="written">
      <p sl="pl">Ik ben tevreden over het verslag over Europese samenwerking op het gebied van beroepsonderwijs en -opleiding, waarin wordt gewezen op een ongelooflijk belangrijk probleem waar echter nog maar weinig aandacht voor is geweest. Het gaat namelijk in op de noodzaak dat nationale overheden in samenwerking met de Europese Commissie maatregelen treffen ter voorkoming van werkloosheid door het beroepsonderwijs toe te snijden op de behoeften op de arbeidsmarkt. Helaas is het beroepsonderwijs de afgelopen paar jaar een ondergeschoven kindje geweest en in betekenis achteruitgegaan. Daarom is het zo essentieel dat we het promoten als een doeltreffend middel in de strijd tegen de werkloosheid en in het bijzonder tegen de werkloosheid onder de jonge inwoners van de Europese Unie, die 21 procent beloopt. Het leerlingwezen, steunpunten om werknemers te helpen bij de planning van hun scholing in aansluiting op de behoeften van de arbeidsmarkt en de bevordering van bij- en nascholing moeten prioriteit krijgen. Daarom roep ik de Commissie op de prognoses voor mogelijke veranderingen op de arbeidsmarkt in de EU te blijven volgen, zodat de lidstaten hun beroepsopleidingsprogramma's voortdurend kunnen aanpassen aan de behoeften van de arbeidsmarkt.</p>
    </intervention>
    <intervention id="1-260-000" speaker_id="96831" name="Jutta Steinruck" is_mep="True" mode="written">
      <p sl="de">Ik verwelkom het verslag over Europese samenwerking op het gebied van beroepsonderwijs en -opleiding en ik zou willen benadrukken hoe belangrijk het is om het concept van een leven lang leren te bevorderen door middel van initiatieven en Europese programma's om werknemers de kans te bieden op een betere toekomst. Vandaag de dag zijn werknemers overgeleverd aan de willekeur van frequente en risicovolle arbeidsovergangen. Er zijn vele soorten overgangen: van een opleiding, van gedwongen ontslag, van een stage of van een onzekere baan naar een voltijds aanstelling. Het verslag bevat een aantal belangrijke punten, waaronder het vergroten van de quota werkende vrouwen, de erkenning van niet-formele leerprocessen en de bevordering van talen met als doel mobiliteitsprogramma's te bieden. Ik ben met name verheugd over de aandacht die wordt besteed aan onderwijs en opleiding voor jongeren, hetgeen iets is dat ik actief zal ondersteunen in de vlaggenschipinitiatieven die nog zullen volgen.</p>
      <p sl="de">De overgang van een onderwijsinstelling naar het werkende leven moet zo soepel mogelijk verlopen en in het bijzonder toegespitst zijn op de individuele behoeften, omdat het ook mogelijk moet zijn voor jongeren met een ontoereikende opleiding om de vaardigheden op te doen die nodig zijn om gekwalificeerd werk te verrichten en de kost goed te verdienen. De sociale achtergrond van mensen moet niet hun onderwijsmogelijkheden bepalen. Jongeren moeten hulp en ondersteuning krijgen zodat zij ook echt de stap naar het werkende leven kunnen maken. De kosten van een modern arbeidsmarktbeleid mogen echter niet op de schouders neerkomen van onze werknemers.</p>
    </intervention>
    <intervention id="1-260-500" speaker_id="96774" name="Jarosław Leszek Wałęsa" is_mep="True" mode="written">
      <p sl="pl">Nieuwe competenties en vakbekwaamheden die zijn opgedaan door mensen die uiteenlopende schooltypen hebben afgerond, zijn van strategisch belang voor economische groei, geven hun nieuwe mogelijkheden en vormen een basis voor duurzame ontwikkeling. Daarom mogen we het werkloosheidsprobleem, met name onder jongeren, niet onderschatten. Zij krijgen doorgaans geen vast werk, maar worden gedwongen tijdelijk werk aan te nemen met een slechter socialezekerheidsniveau en weinig perspectieven voor ontwikkeling. Een van de doelen van de Europa 2020-strategie is om het aandeel vroegtijdige schoolverlaters terug te dringen tot minder dan 10 procent per schooljaar, en 40 procent van de jonge mensen de mogelijkheid te bieden een opleiding aan het hoger onderwijs af te ronden. Het wetgevingsproces zou zich moeten concentreren op de facilitering van stages en het opdoen van werkervaring voor jonge werknemers, met name in micro- en kleine ondernemingen die dergelijke initiatieven moeilijk gefinancierd krijgen. Ook moet er sterke nadruk worden gelegd op het wegwerken van het loonverschil tussen mannen en vrouwen tegen 2020, want dit is nu nog ongeveer 18 procent. De twee belangrijkste initiatieven op het gebied van de supranationale arbeidsmarkt zijn mijns inziens het in het kader van het Kopenhagen-proces ontwikkelde kwalificatiekader en het Europees systeem van studiepuntenoverdracht voor beroepsonderwijs en -opleiding. Ook zij gewezen op informeel leren, dat een onderschatte extra bron van vaardigheden is en dat het karakter en de verantwoordelijkheid van het individu vormt, en daarom moet de EU het financieel ondersteunen. Om al deze belangrijke doelen te bereiken is samenwerking tussen de lidstaten onontbeerlijk, evenals de betrokkenheid van alle belanghebbenden, ook op lokaal en regionaal niveau.</p>
    </intervention>
  </section>
  <section id="creitem27" title="27. Agenda van de volgende vergadering: zie notulen"/>
  <section id="creitem28" title="28. Sluiting van de vergadering"/>
</text>
