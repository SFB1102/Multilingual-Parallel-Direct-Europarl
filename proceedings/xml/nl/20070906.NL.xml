<?xml version='1.0' encoding='utf-8'?>
<text id="20070906.NL" lang="nl" date="2007-09-06" place="Straatsburg" edition="Uitgave PB">
  <section id="creitem1" title="1. Opening van de vergadering">
    <intervention id="4-005" speaker_id="2187" name="Antonio Tajani" is_mep="True" mode="spoken">
      <p sl="it">Mijnheer de Voorzitter, dames en heren, Europa heeft vandaag een van zijn grootste artiesten verloren. Luciano Pavarotti is vanochtend in Modena overleden, en ik denk dat het op zijn plaats is om eer te bewijzen aan deze grote figuur uit de kunst en cultuur, die de Europese muziek over de hele wereld heeft verspreid. Zijn overlijden is een enorm verlies voor de Europese Unie als geheel, en ik denk dat het gepast is om Luciano Pavarotti in dit Huis te gedenken.</p>
    </intervention>
  </section>
  <section id="creitem2" title="2. Groenboek herziening consumentenacquis (debat)">
    <intervention id="4-007" speaker_id="23788" name="De Voorzitter" is_mep="True" mode="spoken">
      <p sl="nl">Aan de orde is het verslag (A6-0281/2007) van mevrouw Patrie, namens de Commissie interne markt en consumentenbescherming, over het Groenboek over de herziening van het consumentenacquis (2007/2010(INI)).</p>
    </intervention>
    <intervention id="4-008" speaker_id="4309" name="Béatrice Patrie" is_mep="True" mode="spoken" role="rapporteur">
      <p sl="fr">Mevrouw de commissaris, mijnheer de Voorzitter, dames en heren, ik wil beginnen met het bedanken van commissaris Kuneva voor onze productieve uitwisselingen.</p>
      <p sl="fr">Waarom hebben we dit Groenboek en dit verslag van het Europees Parlement? Ik wil drie factoren noemen die het meer consistent en moderner maken van het Europese consumentenacquis, dat wil zeggen de acht richtlijnen die tussen 1985 en 1999 zijn aangenomen, rechtvaardigen.</p>
      <p sl="fr">Ten eerste is de Europese wetgeving door de snelle ontwikkeling van nieuwe marketingtechnieken, met name de elektronische handel, ten dele verouderd.</p>
      <p sl="fr">Ten tweede bevat het huidige acquis een groot aantal inconsistenties, omdat in het acquis verschillende wettelijke definities van identieke begrippen worden gehanteerd.</p>
      <p sl="fr">Ten derde heeft het besluit om voor minimale harmonisatie te kiezen, waardoor de lidstaten specifieke nationale bepalingen kunnen handhaven, geresulteerd in de versnippering van de wetgeving, gezien het feit dat de huidige regels een minimumnorm op Europees niveau vaststellen maar niet één enkele methode opleggen om daaraan te voldoen. Het gevolg hiervan is, volgens de Eurobarometer van september 2006, dat vijftig procent van de burgers terughoudender is om aankopen over de grens te doen, terwijl 71 procent denkt dat het moeilijker is om zijn of haar rechten te doen gelden bij aankopen van verkopers die in een andere lidstaat zijn gevestigd.</p>
      <p sl="fr">Ook is het belangrijk dat economische actoren rechtszekerheid hebben en dat ze optimaal kunnen profiteren van een interne markt met meer dan vijfhonderd miljoen consumenten. Een van de uitdagingen van deze herziening is om de overstap naar een kwalitatieve fase te maken en daarmee in zekere mate de fundamenten te leggen voor een Europees consumentenwetboek. Maar welke methode moet er worden gebruikt? Het Europees Parlement staat volledig achter de methode die de Commissie heeft voorgesteld, namelijk een gemengde of gecombineerde aanpak: aan de ene kant een horizontaal instrument om maximale harmonisatie te waarborgen door in alle huidige richtlijnen dezelfde wettelijke begrippen toe te passen; en aan de andere kant de herziening, waar nodig, van enkele sectoriële richtlijnen, waarbij minimale harmonisatie van toepassing zal blijven.</p>
      <p sl="fr">Het horizontale instrument moet zodanig worden geformuleerd dat de grondrechten van de Europese consumenten overal hetzelfde zijn. In de eerste plaats zal het één enkele definitie van “consument” bevatten, die in de visie van het Parlement alleen betrekking moet hebben op elke natuurlijke of rechtspersoon die handelt buiten het kader van zijn of haar beroepsactiviteit, terwijl een “handelaar” moet worden gedefinieerd als elke persoon die optreedt in het kader van zijn of haar beroepsactiviteit. U vraagt zich wellicht af waarom er zo’n beperkte definitie van “consument” nodig is. Welnu, dat is in het belang van de consument zelf. Er bestaat een groot risico dat het uitbreiden van de specifieke bescherming die de consumentenwetgeving biedt naar een bredere groep begunstigden zal resulteren in een lager niveau van bescherming, wat we willen voorkomen.</p>
      <p sl="fr">In de tweede plaats zal het horizontale instrument het herroepingsrecht van de consument bij aankopen via internet of aan de deur waarborgen. De regelingen voor de berekening van de termijnen zullen worden geharmoniseerd: op dit moment is deze termijn bijvoorbeeld minimaal zeven dagen voor op afstand gesloten overeenkomsten, maar in bepaalde landen, zoals Duitsland en Finland, is een termijn van veertien dagen ingevoerd. De wijze van uitoefening van het herroepingsrecht zal ook worden geharmoniseerd.</p>
      <p sl="fr">In de derde plaats zal het horizontale instrument duidelijkheid scheppen over wat “oneerlijke bedingen” zijn in overeenkomsten tussen handelaren en consumenten. Er zal een zwarte lijst met verboden bedingen worden opgesteld, en een grijze lijst met vermeende oneerlijke bedingen en andere bedingen waarvan de consument via gerechtelijke stappen het oneerlijke karakter kan aantonen.</p>
      <p sl="fr">In de vierde plaats zal de duur van de wettelijke garantie van twee jaar worden verlengd met de periode dat de goederen in reparatie zijn.</p>
      <p sl="fr">In de vijfde plaats zullen de rechtsmogelijkheden van de consument worden herbevestigd en zal de ordening ervan worden verduidelijkt; en vooral zal het horizontale instrument zich kunnen aanpassen aan veranderingen. Specifieke wettelijke kwesties zullen onder de zogeheten sectoriële richtlijnen blijven vallen, waarvoor grotendeels minimale harmonisatie blijft gelden, met, in onze opvatting, een wederzijdse-erkenningsclausule, waarvan we het mechanisme nog zullen moeten bepalen en dat het beslechten van juridische geschillen moet vergemakkelijken.</p>
      <p sl="fr">Tot slot wordt in mijn verslag benadrukt dat consumenten zonder informatie en zonder een beroep te kunnen doen op die rechtsmogelijkheden slechts virtuele rechten hebben. Voor de daadwerkelijke uitoefening van hun rechten zijn nationale en Europese voorlichtingscampagnes, een grotere zichtbaarheid en een actievere rol van de Europese consumentenorganisaties nodig en moet het gemakkelijker worden om gerechtelijke en buitengerechtelijke stappen te nemen.</p>
      <p sl="fr">Tot slot herinnert het Parlement aan de discussie over collectief beroep. Als rapporteur ben ik van mening dat collectief beroep, als specifiek middel om geschillen op te lossen waarbij een groot aantal consumenten is betrokken, een belangrijke methode is die het waard is om nader te worden bestudeerd. Ik roep de Commissie op om in de komende maanden met precieze studies en wetsvoorstellen te komen. Ik moet echter duidelijk stellen dat de Europese vorm van collectief beroep zal verschillen van de Amerikaanse vorm, de zogeheten “class actions ”, waarvan de zeer proactieve filosofie, waarbij advocaten zonder scrupules op agressieve wijze consumenten mobiliseren en methoden worden gebruikt waarin wordt voorzien in het betalen van schadevergoeding met het karakter van een boete door de handelaar, volkomen vreemd is aan de rechtscultuur van de Europese landen.</p>
      <p sl="fr">Integendeel, ik ben van mening dat in een Europese procedure associaties de mogelijkheid moeten krijgen om, namens al diegenen die soortgelijke schade hebben geleden door dezelfde oneerlijke praktijken van een handelaar, en door middel van één enkele procedure en zonder uitdrukkelijke actie van hun kant, de compensatie te krijgen waar ze recht op hebben.</p>
      <p sl="fr">Ter afsluiting wil ik zeggen dat dit Groenboek ambitieuze doelen verdedigt en dat ik persoonlijk hoop dat de stemming in het Parlement duidelijk de weg zal wijzen naar het Europa van de consumenten.</p>
    </intervention>
    <intervention id="4-009" speaker_id="photo_generic" name="Meglena Kuneva" is_mep="True" mode="spoken">
      <p sl="en">lid van de Commissie . − Mijnheer de Voorzitter, het doet me veel genoegen om hier vandaag met u te debatteren over de zeer belangrijke onderwerpen die in het Groenboek over de herziening van het consumentenacquis aan de orde worden gesteld.</p>
      <p sl="en">Ik wil in de eerste plaats mevrouw Patrie, alle schaduwrapporteurs in de Commissie interne markt en consumentenbescherming en mevrouw Wallis, die het advies van de Commissie juridische zaken heeft opgesteld, oprecht bedanken. Dit verslag is tot stand gekomen door middel van uitmuntend teamwerk en nauwe samenwerking. Dit is niet de gebruikelijke hoffelijkheid: dit is oprechte erkenning van het harde werken van het Parlement.</p>
      <p sl="en">De acht richtlijnen inzake consumentenbescherming die moeten worden herzien hebben vooral betrekking op de contractuele fase van het proces van het verkopen van goederen of het verlenen van diensten. De acht huidige richtlijnen betreffen bijvoorbeeld de verkoop van consumentengoederen, verkoop op afstand, huis-aan-huisverkoop en oneerlijke bedingen in overeenkomsten. Ze zijn allemaal gebaseerd op het beginsel van minimale harmonisatie, waardoor er bovenop de communautaire regels een lappendeken van nationale regels is ontstaan. Deze versnippering van de regelgeving is verwarrend voor consumenten en kost bedrijven veel geld.</p>
      <p sl="en">Daarom is de Commissie op 8 februari een grootschalige raadpleging begonnen – een Groenboek over de herziening van het consumentenacquis. Het doel van de herziening is het vereenvoudigen en aanpassen van de bestaande regels door de versnippering van de regelgeving terug te dringen. Hierdoor moet uiteindelijk het vertrouwen van consumenten in de interne markt toenemen en moet het voor bedrijven, in het bijzonder kleine en middelgrote bedrijven, gemakkelijker worden om handel te drijven in de hele EU.</p>
      <p sl="en">Door dit proces kunnen we bijdragen aan een werkelijk geïntegreerde interne detailhandelsmarkt waarin consumenten lagere prijzen betalen en meer keuze hebben, wat weer een zekere impuls zal geven aan de groei en de werkgelegenheid.</p>
      <p sl="en">Het doet me genoegen dat de Commissie en het Europees Parlement het eens zijn over een gemeenschappelijke aanpak van dit zeer belangrijke en uitdagende probleem. Uw steun zal een belangrijk referentiepunt vormen bij de follow-up van dit Groenboek en bij het formuleren van specifieke voorstellen.</p>
      <p sl="en">Wanneer het Europees Parlement zijn verslag over het Groenboek heeft aangenomen zal het resultaat van deze raadpleging op de website van het directoraat-generaal Gezondheid en consumentenbescherming worden gepubliceerd. Dat zal in oktober gebeuren. Ik kan u echter al een indruk geven van de resultaten met betrekking tot enkele belangrijke onderwerpen.</p>
      <p sl="en">Om te beginnen verwelkomt de Commissie de steun van het Parlement voor een gemengde aanpak van de herziening, die bestaat uit een horizontaal instrument voor de regulering van aspecten die voor een aantal richtlijnen gemeenschappelijk zijn in combinatie met het handhaven van specifieke aspecten in sectoriële richtlijnen. Ik kan u nu al meedelen dat deze gemengde aanpak gesteund wordt door een grote meerderheid van de respondenten.</p>
      <p sl="en">Wat betreft de harmonisatie verwelkomt de Commissie het feit dat het Parlement het beginsel van gerichte volledige harmonisatie heeft bekrachtigd, dat wil zeggen volledige harmonisatie van de belangrijkste aspecten van de consumentenbeschermingsrichtlijnen, die nodig is om een interne markt voor bedrijven en consumenten te verwezenlijken.</p>
      <p sl="en">Deze steun voor volledige harmonisatie van het hele consumentenacquis – of volledige harmonisatie − wordt gedeeld door de meerderheid van de respondenten, met name door het bedrijfsleven en de lidstaten. Desondanks zullen er op verschillende gebieden minimumregels blijven bestaan. De Commissie is het met het Parlement eens dat op deze gebieden de wederzijdse-erkenningsclausule moet worden toegepast, om te waarborgen dat aanvullende eisen die door de lidstaten worden gesteld geen ongerechtvaardige belemmeringen voor de interne markt opwerpen.</p>
      <p sl="en">Met betrekking tot meer specifieke punten, zoals de harmonisatie van het herroepingsrecht in het hele acquis, de definitie van het begrip “levering” of het opstellen van een grijze of zwarte lijst van oneerlijke bedingen in overeenkomsten op EU-niveau, heeft de meerderheid van de respondenten opvattingen geuit die grotendeels in overeenstemming zijn met het verslag waarover vandaag wordt gestemd.</p>
      <p sl="en">Tot slot wil ik u bedanken voor uw inspanningen om de Europese burgers te laten profiteren van alle voordelen van de interne markt. Ik zie ernaar uit om met u samen te werken om onze gezamenlijke doelen te bereiken en om een interne markt voor de burgers te verwezenlijken.</p>
    </intervention>
    <intervention id="4-010" speaker_id="4544" name="Diana Wallis" is_mep="True" mode="spoken">
      <p sl="en">rapporteur voor advies van de Commissie juridische zaken . – Mijnheer de Voorzitter, om te beginnen wil ik mevrouw Patrie namens de Commissie juridische zaken bedanken voor de samenwerking bij dit verslag. De Commissie juridische zaken verwelkomt dit Groenboek uiteraard zeer en is de Commissie dankbaar dat ze heeft gewacht op het advies van het Parlement.</p>
      <p sl="en">Het woord dat het advies van mijn commissie samenvat is samenhang, en de noodzaak van samenhang. We beschouwen dit in hoge mate als een onderdeel van de “betere wetgeving”-agenda waarover dit Huis eerder deze week heeft gedebatteerd. Maar het gaat ook om samenhang tussen de wetgeving voor de interne markt en alle wetgeving op het gebied van het burgerlijk en handelsrecht, en het verbintenissenrecht hoort daar nadrukkelijk bij.</p>
      <p sl="en">Ik moet beginnen met de opmerking dat sommigen van ons die betrokken zijn geweest bij de handeling van dit onderwerp in de Commissie juridische zaken het misschien zijn gaan betreuren dat wat in de vorige zittingsperiode nog onze gezamenlijke Commissie juridische zaken en interne markt was, niet meer bestaat. Het is goed dat alle consumentenzaken nu door dezelfde commissie worden behandeld, maar het is misschien jammer dat we die focus op de interne markt en het burgerlijk en handelsrecht zijn kwijtgeraakt. Die duidelijke focus is nu enigszins gefragmenteerd. In het verleden zijn we er als Parlement altijd als de kippen bij geweest om de Commissie te veroordelen als ze er een te gecompartimenteerde denkwijze op na hield, en daar moeten we ons nu niet ook zelf schuldig aan maken. Daarom merkt de Commissie juridische zaken zo duidelijk op dat we bij deze herziening de bredere context van het verbintenissenrecht en het burgerlijk en handelsrecht als geheel niet uit het oog mogen verliezen.</p>
      <p sl="en">In dit verband moet ik natuurlijk verwijzen naar het werk op het gebied van het gemeenschappelijk referentiekader in het verbintenissenrecht. Er is in het verleden veel werk op dit gebied verricht en onze commissie hoopt dat dit in de toekomst ook het geval zal zijn. Dat is een zeer essentieel punt in het advies dat we hebben uitgebracht.</p>
      <p sl="en">Het verbintenissenrecht ligt aan de basis van een betere wetgeving en deze herziening van het acquis moet ontegenzeggelijk de parel aan die kroon worden. Deze twee projecten zijn onlosmakelijk met elkaar verbonden, en zelfs wanneer de lidstaten zich terughoudend tonen over het hele project met het verbintenissenrecht, zal dit Parlement dat nu en in de toekomst niet doen en naar de Commissie kijken om dat werk samen te verrichten.</p>
      <p sl="en">Natuurlijk is het consumentenrecht heel ingewikkeld. We hebben allemaal gezegd dat we meer harmonisatie willen, en dat lijkt ook de algemene teneur te zijn van de reacties die zijn ontvangen. Maar voor een goed functioneren van onze interne markt is het erg belangrijk dat het consumentenrecht toegankelijk en begrijpelijk is voor onze burgers. Bij een overeenkomst moeten beide partijen hun rechten en verplichtingen kennen.</p>
      <p sl="en">In een nationale context is het consumentenrecht in de loop der jaren volwassen geworden, soms misschien als gevolg van ervaringen op nationaal niveau – helaas vaak slechte ervaringen – en ook binnen een bepaalde culturele context. Dat betekent dat het consumentenrecht dat we allemaal uit onze eigen landen kennen een recht is dat een zekere weerklank heeft tussen ons en onze burgers. Het is geaccepteerd. Maar hoe krijgen we diezelfde weerklank, datzelfde begrip, diezelfde toegankelijkheid op Europees niveau? Dat is het doel waarnaar we moeten streven bij een horizontaal instrument als we consumenten overal in de interne markt het vertrouwen willen geven dat ze nu duidelijk missen om veel meer van die interne markt gebruik te maken.</p>
      <p sl="en">Het moge duidelijk zijn uit wat ik heb gezegd dat wij als commissie van mening zijn dat moet worden gewaarborgd dat het consumentenacquis samenwerkt met andere instrumenten van het Europese recht, in het bijzonder met instrumenten op het gebied van het internationale privaatrecht als Rome I.</p>
      <p sl="en">We kunnen niet eeuwig blijven strijden over de vraag wiens recht van toepassing moet zijn. Daarom is dat gemeenschappelijke referentiekader in het verbintenissenrecht zo hard nodig. We hebben een horizontaal instrument nodig en we moeten streven naar een systeem dat sommigen het “blauwevlagsysteem” noemen, waarmee we Europese handelsvoorwaarden en Europese bedingen in consumentenovereenkomsten krijgen, zodat onze interne markt echt zal werken.</p>
    </intervention>
    <intervention id="4-011" speaker_id="4283" name="Kurt Lechner" is_mep="True" mode="spoken">
      <p sl="de">namens de PPE-DE-Fractie . – Mijnheer de Voorzitter, mevrouw de commissaris, dames en heren, ook ik wil allereerst mevrouw Patrie bedanken voor de prettige en constructieve samenwerking. Wat ons betreft hadden we volledig met het resultaat van de commissie kunnen instemmen. Consumentenbescherming heeft – zeker voor de Fractie van de Europese Volkspartij (Christen-democraten) en Europese democraten – een zeer hoge prioriteit.</p>
      <p sl="de">Ik wil in deze drie minuten op een paar hoofdzaken ingaan. Ten eerste is het volkomen terecht, zoals ook mevrouw Wallis zojuist heeft gezegd, dat wordt nagegaan of de verschillende richtlijnen coherent zijn: in het kader van betere regelgeving moeten de gemeenschappelijke aspecten er worden uitgelicht en systematisch worden herzien. We willen een en ander echter niet uitbreiden tot een verbintenissenrecht voor consumenten. Zorgvuldige afstemming is nodig met de werkzaamheden inzake het Europees referentiekader. Ook vinden wij het belangrijk dat de regelgeving volledig in overeenstemming is met de bepalingen van Rome I, dus met de regels die van toepassing zijn in het internationaal privaatrecht.</p>
      <p sl="de">Wat de afzonderlijke richtlijnen aangaat ben ik in principe voor de aanpak van minimale harmonisatie zoals mevrouw Patrie wil. Dat sluit echter niet uit dat er voor die onderwerpen waarvoor dat mogelijk is, een definitieve regeling komt. Men dient daarbij echter voorzichtig te werk te gaan en rekening te houden met de culturele bijzonderheden en omstandigheden van de mensen in de afzonderlijke lidstaten. Anders leidt het tot overregulering.</p>
      <p sl="de">Ik wijs bijvoorbeeld slechts op amendement 4 van de Sociaal-democratische Fractie, waarin staat dat een lidstaat in het kader van harmonisatie nooit een regel mag afschaffen. Dat zou betekenen dat bij harmonisatie uiteindelijk alles bij elkaar wordt opgeteld en dat er dan juist niet uit komt wat u, mevrouw de commissaris, volkomen terecht als uw wens hebt uitgesproken, namelijk een eenvoudige, begrijpelijke en voor iedereen te hanteren regeling. In plaats daarvan zou het resultaat overregulering zijn, en dat willen we niet.</p>
      <p sl="de">Verder heeft de Commissie met betrekking tot de afzonderlijke richtlijnen een groot aantal – deels zeer belangrijke – kwesties aan de orde gesteld die zeer zorgvuldig moeten worden bekeken. We zijn op elk van die kwesties nader ingegaan. We wijzen met name het collectief beroep af. We willen in Europa geen Amerikaanse toestanden. We zeggen ook nee tegen de aansprakelijkheid van de producent. We zijn ertegen dat de contractuele vrijheid wordt beperkt door ook bedingen waarover afzonderlijk is onderhandeld of de prijs in het kader van de algemene voorwaarden, van de regels inzake oneerlijke bedingen te willen beoordelen.</p>
      <p sl="de">Ik wil alleen maar zeggen dat er sprake moet zijn van een geïntegreerde benadering. De consument is niet slechts consument, maar ook ondernemer of werknemer van een bedrijf. Mag ik overigens even vragen hoeveel tijd ik heb? Ik heb daarstraks niet geluisterd. Ik dacht dat ik drie minuten had, daarom ga ik zo snel. De consument heeft er dus ook belang bij dat het goed gaat met zijn bedrijf. Er is dus altijd een integrale benadering nodig en de Commissie ziet dat ongetwijfeld ook zo. Men kan niet altijd alles vanuit één perspectief benaderen. De consument is niet geholpen met een uitvoerige regelgeving wanneer die uiteindelijk funest is voor het bedrijfsleven en voor zijn eigen bedrijf.</p>
      <p sl="de">Ik wil nogmaals iedereen bedanken die aan de beraadslagingen over dit onderwerp heeft deelgenomen.</p>
    </intervention>
    <intervention id="4-012" speaker_id="1913" name="Evelyne Gebhardt" is_mep="True" mode="spoken">
      <p sl="de">namens de PSE-Fractie . – Mijnheer de Voorzitter, ik wil mijn bijzondere dank uitspreken, niet alleen aan het adres van commissaris Kuneva, die een zeer goed voorstel heeft gepresenteerd, maar ook aan het adres van onze rapporteur, mevrouw Patrie, die uitstekend werk heeft verricht en op belangrijke onderdelen van dit dossier vooruitgang heeft geboekt. Ondanks de vele geschilpunten die er ook binnen onze commissie waren, zijn we nu toch hard op weg om een goede wetgeving tot stand te brengen. Daarvoor ben ik u zeer erkentelijk.</p>
      <p sl="de">Wat betekent de aanpak waarvoor hier is gekozen? Het gaat erom dat we iets voor de consumenten doen, dat we de wetgeving eenvoudiger, duidelijker en begrijpelijker maken. Dat is het doel dat we nastreven. De gemengde aanpak is precies wat we nodig hebben. Waar het mogelijk is, kiezen we voor het horizontale instrument, volledige harmonisatie, bijvoorbeeld bij de definitie van consument of bij de definitie van de transactie waarom het gaat. Tegelijkertijd geldt het beginsel van minimale harmonisatie bij de omzetting van hetgeen in de Verdragen van de Europese Unie staat, waarbij lidstaten de mogelijkheid hebben om – wanneer zij dat juist achten – wetgeving die een betere bescherming biedt, te handhaven of in te voeren. Dat recht moet natuurlijk worden geëerbiedigd.</p>
      <p sl="de">Dan over het beginsel van wederzijdse erkenning: dat betekent vertrouwen tussen burgers, tussen consumenten. Daar gaat het om. Dat moeten we bevorderen. Ik ben het volledig eens met mevrouw Wallis wanneer ze zegt dat we erop moeten letten dat het internationaal privaatrecht, zoals dat bijvoorbeeld in Rome I is vastgelegd, ook wordt geëerbiedigd. Doen we dat niet, dan krijgen we weer die lappendeken die tot onduidelijkheid en rechtsonzekerheid leidt, en dat willen we niet. Daarom zegt mijn fractie heel duidelijk nee tegen die eigenaardige internemarktclausule, waarvan sommige afgevaardigden hier steeds weer zo hoog opgeven. Tot nu toe heeft niemand van hen mij kunnen uitleggen wat zij daarmee eigenlijk beogen. Wat erachter zit is, denk ik, dat ze de bepalingen van Rome I weer ter discussie willen stellen. Daartegen zeggen wij nee. Daarom willen wij die clausule niet.</p>
      <p sl="de">Over het collectief beroep: mijnheer Lechner, het wordt zo langzamerhand lachwekkend wanneer ik hoor dat we geen Amerikaanse toestanden willen. Natuurlijk willen we die niet. We willen collectief beroep als dat onze burgers helpt hun gelijk te halen, uiteraard met inachtneming van de tradities en de cultuur die we in de Europese Unie hebben. We willen absoluut geen Amerikaanse toestanden introduceren. Daar gaat het niet om. Het gaat erom dat onze burgers hun rechten kunnen afdwingen. Ik vind het echt jammer dat uw fractie op dit punt nog steeds aan haar „nee” vasthoudt. U zou echt eens bij uzelf te rade moeten gaan waar u eigenlijk naartoe wilt.</p>
      <p sl="de">We willen meer duidelijkheid. We moeten er dus voor zorgen dat er minder juridische onduidelijkheid is, dat de beginselen van de Verdragen van de Europese Unie onverkort kunnen worden toegepast en dat de internationale overeenkomsten die we zijn aangegaan, worden nageleefd. Daarmee leggen we een basis voor een goede consumentenbescherming, een basis die ervoor zorgt dat de consumenten zich bewust zijn van hun rechten en die hun de middelen aanreikt om die rechten ook af te dwingen. Als we dat kunnen bereiken, mevrouw Kuneva en mevrouw Patrie, hebben we een goede basis gelegd om verder te kunnen.</p>
    </intervention>
    <intervention id="4-013" speaker_id="28268" name="Danutė Budreikaitė" is_mep="True" mode="spoken">
      <p sl="lt">namens de ALDE-Fractie . – Bevrediging van de behoeften van de individuele consument is een van de belangrijkste doelstellingen van de economische integratie van de EU. De interne markt is er niet voor zichzelf; de interne markt is er voor de mensen, en daarom is het essentieel om de consumentenrechten in alle EU-lidstaten te waarborgen door middel van vrij verkeer van goederen, diensten en kapitaal en actieve arbeidsmarkten. De arbeidsmarkt in de EU, die het acquis reguleert, is in de praktijk niet efficiënt. Met het oog hierop heeft de Commissie haar eigen doel geformuleerd om een echte interne consumentenmarkt te creëren, waarbij een goede balans moet worden gevonden tussen een hoog niveau van consumentenbescherming en een adequaat concurrentievermogen van bedrijven. Er is een houdbare aanpak nodig die geen belangenconflict tussen consumenten en bedrijven creëert. Deze houdbare aanpak ontbreekt echter. De lidstaten maken veelvuldig gebruik van recht om strengere regels te hanteren teneinde een hoger niveau van consumentenbescherming te verwezenlijken. Ik ben van mening dat de herziening van het acquis moet leiden tot een gelijk niveau van bescherming, ongeacht in welk land een consument woont of in welk land de goederen of diensten worden aangekocht Daarom stem ik in met de voorgestelde horizontale methode, die moet worden toegepast op alle consumentenovereenkomsten, zowel bij lokale als bij internationale transacties. Wanneer we het hebben over de belangen van consumenten en bedrijven, hebben de rechten van de laatste echter vaak de overhand. Consumenten worden gedwongen om vrijwel de volledige verantwoordelijkheid voor een transactie op zich te nemen en krijgen tijdens de dienstverlening te maken met aanvullende voorwaarden en prijsstijgingen; overeenkomsten kunnen eenzijdig worden beëindigd. Dit is met name kenmerkend voor niet-gecoördineerde sectoren, zoals de woningbouw. Consumenten moeten naar de rechter stappen om geschillen met aannemers op te lossen en krijgen vaak geen substantiële materiële of morele schadevergoeding. Daarom denk ik dat er toetsing op fraude met betrekking van het voornaamste onderwerp van de overeenkomst en op de adequaatheid van de prijs moet komen. Bovendien ben ik, met betrekking tot schending van overeenkomsten volgens de horizontale maatregel, voor het invoeren van het algemene recht van consumenten op compensatie voor geleden materiële en morele schade. Bovendien denk ik dat het consumentenrecht niet alleen moet worden verbonden aan het civiele recht en het handelsrecht, maar dat er ook maatregelen moeten worden genomen om de marktpenetratie van goederen en diensten met een lage kwaliteit te beperken.</p>
    </intervention>
    <intervention id="4-014" speaker_id="28376" name="Leopold Józef Rutowicz" is_mep="True" mode="spoken">
      <p sl="pl">namens de UEN-Fractie . – Mijnheer de Voorzitter, de herziening van het consumentenacquis is van groot belang voor de ontwikkeling en de werking van de interne markt. Het wegnemen van belemmeringen en inefficiënte oplossingen op het gebied van de consumentenbescherming zal het leven gemakkelijker maken voor miljoenen burgers die in andere lidstaten van de Unie aankopen doen.</p>
      <p sl="pl">Duidelijke en gemakkelijk te begrijpen bedingen, die daardoor ook gemakkelijk uitvoerbaar zijn, helpen om het vertrouwen van de consumenten in de interne markt te vergroten. Ook hebben ze een positief effect op de aankoop van goederen en diensten. Op dit moment is het belangrijk om een tijdschema aan te nemen en dringende actie te ondernemen op het gebied van de tenuitvoerlegging van het Groenboek en het verslag over de herziening van het consumentenacquis. Ik wil mevrouw Patrie bedanken voor een grondig en zakelijk verslag.</p>
    </intervention>
    <intervention id="4-015" speaker_id="28236" name="Gisela Kallenbach" is_mep="True" mode="spoken">
      <p sl="de">namens de Verts/ALE-Fractie . – Mijnheer de Voorzitter, mevrouw de commissaris, dames en heren, ook ik wil mevrouw Patrie heel hartelijk bedanken voor de uiterst prettige wijze waarop we van meet af aan hebben samengewerkt. Ik moet bekennen dat het voor ons niet eenvoudig was om op het eerste ontwerp dat u ons voorlegde, substantiële amendementen in te dienen. Helaas is de situatie intussen ietwat veranderd. De discussies binnen de Commissie interne markt en consumentenbescherming en de voorstellen die voornamelijk afkomstig waren van de afgevaardigden van PPE-DE en ALDE, geven mijns inziens een verkeerd signaal aan de Commissie, die immers op basis van het Groenboek concrete maatregelen moet voorbereiden.</p>
      <p sl="de">Het resultaat van de Commissie interne markt en consumentenbescherming is echter vooral een verkeerd signaal voor de consumentenbescherming. Voor ons staat de bescherming van de belangen van de consument voorop. Wanneer ik u mag herinneren aan de gebeurtenissen van de laatste tijd, waaronder het terughalen van de markt van speelgoed, dan zou eigenlijk voor iedereen duidelijk moeten zijn dat de noodzaak om in te grijpen urgent is. Omdat naar onze mening op een aantal punten een verkeerde weg wordt ingeslagen, hebben wij in de commissie tegen het verslag gestemd. Het was alweer mevrouw Patrie die met veel inzet heeft geprobeerd compromisamendementen op te stellen. Laat ik meteen maar zeggen dat de aanbeveling aan onze fractie in belangrijke mate zal afhangen van de uitslag van de stemming van vandaag.</p>
      <p sl="de">Ik zal u zeggen wat voor ons de pijnpunten zijn: we willen niet dat de kwalitatief hoogwaardige consumentenwetgeving die in sommige lidstaten al bestaat, door volledige harmonisatie teniet wordt gedaan. Afgezien van enkele juridische problemen en definities – mevrouw Gebhardt maakte dat nog eens duidelijk – verwachten wij meer effect van minimale harmonisatie. Dat zou naar onze mening echter niet gekoppeld moeten zijn aan het beginsel van wederzijdse erkenning. Dat zou er bij grensoverschrijdende overeenkomsten uiteindelijk toe kunnen leiden dat de consumenten met 27 verschillende rechtsstelsels worden geconfronteerd. Daarmee vragen wij gewoon teveel van de consument. Ook een indirecte introductie van het land-van-oorsprongbeginsel is naar onze mening niet in het belang van de consument.</p>
      <p sl="de">Om oneerlijke bedingen tegen te gaan vinden wij dat de richtlijn betreffende oneerlijke bedingen ook van toepassing moet zijn op bedingen waarover afzonderlijk is onderhandeld. Bovendien zijn wij van mening dat introductie van de aansprakelijkheid van de producent een belangrijke stimulans zal zijn voor consumenten om de voordelen van de Europese interne markt ook te benutten. Ze kunnen er immers meer op vertrouwen dat ze hun rechten met succes kunnen afdwingen, ook tegenover een producent in een andere lidstaat. Met name mevrouw Wallis wees op die situatie.</p>
      <p sl="de">Tot slot verzoek ik u om ons amendement 16 te steunen. Daarin maken we duidelijk dat we graag een juridische en wetenschappelijke beoordeling van het instrument collectief beroep willen. Ook de Commissie economische en monetaire zaken staat in meerderheid achter dat verzoek. Dat moet voor ons een stimulans zijn om in meerderheid voor dat amendement te stemmen. In dit opzicht zou ik misschien wel voor Amerikaanse toestanden zijn.</p>
    </intervention>
    <intervention id="4-016" speaker_id="28134" name="Eva-Britt Svensson" is_mep="True" mode="spoken">
      <p sl="sv">namens de GUE/NGL-Fractie . – Mijnheer de Voorzitter, ik wil de rapporteur bedanken voor een ambitieus verslag. De vraag die we ons moeten stellen is wat is het belangrijkst is in een consumentenprogramma: de rechten van consumenten of de rechten van ondernemingen? Ik denk dat de keuze simpel is. We moeten de rechten van consumenten versterken en ondernemingen moeten verantwoordelijkheid voor hun producten nemen.</p>
      <p sl="sv">In het Groenboek wordt besproken hoe een beter regelgevend kader de handel tussen de landen zal vergroten, maar de topprioriteit in een regelgevend kader voor consumenten moet nog steeds de versterking van de consumentenrechten zijn. Het grootste probleem waar consumenten op dit moment mee te maken hebben is dat het moeilijk is om een geschil over consumentenrechten te laten beoordelen als zich dat tussen verschillende landen afspeelt, omdat er geen instantie bestaat voor het oplossen van grensoverschrijdende geschillen. Dit probleem komt in het Groenboek over het geheel genomen echter niet aan bod.</p>
      <p sl="sv">De EU moet in de allereerste plaats instanties ontwikkelen die dit soort geschillen kunnen oplossen, en niet meer EU-wetgeving creëren. Deze aanpak wordt ook gesteund door de Europese consumentenorganisatie BUC. Op dit moment is minimale harmonisatie van toepassing, wat wil zeggen dat er op communautair niveau wordt afgesproken wat het laagste niveau is, en dat geen enkele lidstaat daar onder mag duiken, maar dat landen tegelijkertijd wel strengere nationale wetgeving mogen hebben. Het overschakelen van minimale harmonisatie op volledige harmonisatie op EU-niveau is in strijd met het subsidiariteitsbeginsel dat zo velen zeggen te eerbiedigen, met inbegrip van de Commissie.</p>
      <p sl="sv">De GUE/NGL-Fractie is tegen het voorstel dat in het verslag wordt gedaan om minimale wetgeving te combineren met het beginsel van wederzijdse erkenning. Wederzijdse erkenning lijkt op het beginsel van het land van herkomst. Het gevaar bestaat dat er een race naar het laagste niveau van consumentenbescherming zal ontstaan. Ondernemingen kunnen in de verleiding komen om zich te vestigen in landen met een zwakke consumentenbescherming. Het doel van het Groenboek is, zo wordt natuurlijk gezegd, om de positie van de consumenten in de interne EU-markt te versterken. Maar als we echt serieus zijn als het gaat om versterking van de consumentenbescherming, moeten we voor het amendement van onze fractie stemmen, waarin wordt gesteld dat de regels van het gastland, dat wil zeggen de regels van het land waarin de goederen worden gekocht, van toepassing moeten zijn.</p>
      <p sl="sv">Helaas moet ik zeggen dat in grote delen van het verslag de belangen van het bedrijfsleven voorrang krijgen en gestreefd wordt naar een verdere liberalisering van de interne markt. Dat is een bedreiging van de normen en niveaus die in veel lidstaten al bestaan. In het verslag wordt voorgesteld om het beginsel van wederzijdse erkenning in de consumentenwetgeving in te voeren. Dat is in strijd met al het werk om de consumentenbescherming te verbeteren. Daarom, ten behoeve van de consumentenbescherming, stemmen ik en de GUE/NGL-Fractie tegen het verslag.</p>
    </intervention>
    <intervention id="4-017" speaker_id="33976" name="Dumitru Gheorghe Mircea Coşea" is_mep="True" mode="spoken">
      <p sl="ro">namens de ITS-Fractie . – Mijnheer de Voorzitter, commissaris, geachte collega’s, ik heb waardering voor het verslag van mevrouw Patrie. Ik wil haar van harte feliciteren. Ik denk dat een herziening van het communautair acquis op het gebied van de consumentenbescherming niet alleen nodig is voor de verdere ontwikkeling van de Europese markt en de verhouding tussen producenten en consumenten, maar ook vanwege de problemen die zijn ontstaan na de uitbreiding van de Europese Unie.</p>
      <p sl="ro">Met het oog op dit laatste punt wil ik u opmerkzaam maken op een negatieve situatie op het gebied van de consumentenbescherming in de nieuwe lidstaten. Ik bedoel de gebreken en de grote vertragingen bij de etikettering van goederen in de talen van de nieuwe lidstaten waarvan de talen met ingang van 1 januari 2007 officiële EU-talen zijn geworden.</p>
      <p sl="ro">De meeste goederen die Roemenië uit andere landen van de EU importeert, hebben bijvoorbeeld geen etiket in het Roemeens en veroorzaken ernstig nadeel voor de consument als het gaat om kwaliteit, kenmerken, gebruiksmethoden en uiterste houdbaarheidsdatum. Ik ben van mening dat hier sprake is van discriminatie van een deel van de bevolking van de EU, dat niet op een rechtstreekse manier, op basis van correcte informatie, kan consumeren.</p>
      <p sl="ro">Deze kwestie moet in de herziening van het acquis op het gebied van de consumentenbescherming worden meegenomen, zodat deze vertraging kan worden weggewerkt en alle Europese consumenten worden beschermd, ongeacht in welke lidstaat ze wonen.</p>
    </intervention>
    <intervention id="4-018" speaker_id="28325" name="Sylwester Chruszcz" is_mep="True" mode="spoken">
      <p sl="pl">Mijnheer de Voorzitter, de gemeenschappelijke handelsmarkt van de Europese Unie is op dit moment een onbetwist feit. Dat is de reden waarom consumentenbescherming in de natiestaten zo belangrijk wordt gevonden. Ik ben er sterk tegenstander van dat de herziening van het communautair acquis wordt gebruikt om de reikwijdte van de bestaande sectoriële richtlijnen op te rekken of om nieuwe in te voeren. Hoewel deze instrumenten belangrijk zijn voor de consumentenrechten, kunnen ze ook een bestaande rechtsorde verstoren.</p>
      <p sl="pl">De rol van de Europese Commissie is om ervoor te zorgen dat de mechanismen voor consumentenbescherming die in het verslag worden voorgesteld leiden tot een groter consumentenvertrouwen. Het is echter ook belangrijk om ervoor te zorgen dat deze mechanismen geen onnodige lasten veroorzaken voor ondernemingen, in het bijzonder kleine en middelgrote ondernemingen, en dat ze niet leiden tot allerlei nieuwe, ineffectieve communautaire bepalingen.</p>
    </intervention>
    <intervention id="4-019" speaker_id="1832" name="Marianne Thyssen" is_mep="True" mode="spoken">
      <p sl="nl">Voorzitter, mevrouw de commissaris, collega’s, het is goed dat ons Parlement zich vandaag kan uitspreken over het groenboek over de herziening van het consumentenacquis en we hebben hiervoor een goed verslag op onze tafel liggen.</p>
      <p sl="nl">In de Unie hebben we al sinds de jaren ‘70 veel oog voor een doorgedreven consumentenbescherming en hebben we ook veel gerealiseerd. Maar zoveel jaren later en zoveel wetten later is het tijd om dat beleidsterrein, dat alle Europeanen aangaat, van op een afstand te bekijken, het in de diverse opzichten die het groenboek zelf aangeeft, te actualiseren en het zowel qua definities als qua concepten meer coherent te maken. Dat we deze discussie kunnen voeren in dezelfde week waarin we ook het debat hebben over de single market review en het debat over de betere regelgeving, komt goed uit.</p>
      <p sl="nl">Consumentenwetten moeten goede wetten zijn en consumentenbescherming en interne markt hangen zowel juridisch als beleidsmatig zodanig aan elkaar vast dat ook een onderlinge afstemming tussen die twee herzieningen een goede zaak zou zijn. Het is overigens tijd om de verkeerde indruk uit de wereld te helpen dat de voltooiing van de interne markt en een doorgedreven consumentenbescherming tegengestelde objectieven zijn. Het Europees beleid biedt immers niet alleen toegevoegde waarde door een hoog niveau van consumentenbescherming, maar ook, en in belangrijke mate, door die consument ten volle van de interne markt te laten genieten. Daarvoor zijn vertrouwen, rechtszekerheid en kennis van zaken cruciaal. Via die zogenaamde gemengde aanpak die hier door collega’s al is toegelicht, kunnen we die drie objectieven bewerkstelligen. Ik ben er ook van overtuigd dat we de oefening moeten aandurven om daar waar het zinvol is naar een maximumharmonisering te gaan.</p>
      <p sl="nl">Laten we tot slot ook de handhaving niet vergeten. Ze is het sluitstuk van een goede regelgeving. Maar afdwinging van wetten is niet alleen een zaak van particuliere vorderingen, individueel of gezamenlijk, maar is ook een zaak die de lidstaten op een structurele wijze moeten realiseren, op een structurele wijze door een gedegen toezicht en door veel betere samenwerking van administraties over de landsgrenzen heen. Dat onlangs onveilig speelgoed op onze markt gekomen is - een collega heeft er al naar verwezen - toont aan dat we toch altijd nog dreigingen hebben voor de gezondheid en de veiligheid van de consument en dat lidstaten die net genoemde opdracht onvoldoende ter harte nemen. Ik zou dan ook graag weten van de commissaris, wiens introductie ik bijzonder gesmaakt heb, of zij ook op het vlak van de structurele handhaving door de lidstaten iets van plan is in de herziening van het acquis.</p>
    </intervention>
    <intervention id="4-020" speaker_id="2173" name="Arlene McCarthy" is_mep="True" mode="spoken">
      <p sl="en">Mijnheer de Voorzitter, als voorzitter van de Commissie interne markt en consumentenbescherming verwelkom ik het belangrijke debat van vandaag als een eerste stap in de herziening van het consumentenbeleid in Europa, en naar mijn overtuiging ook als een eerste stap in de vernieuwing van onze gecommitteerdheid aan onze consumenten. We zijn erg dankbaar voor het werk dat onze rapporteur, mevrouw Patrie, heeft verricht.</p>
      <p sl="en">Zoals al verschillende malen is opgemerkt, komt dit debat precies op tijd, gezien het terugroepen deze zomer, en ook deze week weer, van gevaarlijke producten uit China, die waren verkocht terwijl ze het CE-merk droegen – waardoor onze consumenten waren wijsgemaakt dat producten die dit merk dragen veilig zijn en voldoen aan de EU-normen. Het centrale onderwerp van het debat van vandaag en de centrale doelstelling van ons consumentenbeleid moet de bescherming van de veiligheid en gezondheid van consumenten zijn – vooral die van kwetsbare consumenten en kinderen. We moeten ervoor zorgen dat consumenten rechten en rechtsmiddelen hebben wanneer er iets mis gaat.</p>
      <p sl="en">Ik wil dit debat gebruiken om nadrukkelijk te wijzen op het belang van handhaving, zoals mevrouw Thyssen ook heeft gedaan. Wij mogen dan wetten hebben aangenomen, maar de lidstaten doen te weinig moeite om deze wetten om te zetten. Door de lange vertragingen kunnen consumenten hun recht niet halen. In de gevallen dat ze wel zijn omgezet, vindt de handhaving vaak willekeurig en lukraak plaats. Uit het RAPEX-verslag blijkt dat met betrekking tot de kennisgeving van gevaarlijke producten niet alle lidstaten meedoen aan het waarschuwingssysteem. Het bewustzijn van productveiligheid neemt toe bij zowel bedrijven als de nationale autoriteiten, maar er is meer actie nodig, commissaris. Het terugroepen van gevaarlijk speelgoed uit China kan alleen het laatste middel zijn.</p>
      <p sl="en">We hebben een richtlijn inzake algemene productveiligheid, we hebben een richtlijn over de veiligheid van speelgoed, maar we moeten de handhaving en het aantal inspecties opvoeren. Dat is de enige manier om ervoor te zorgen dat consumenten daadwerkelijk en doelmatig worden beschermd. Daarom wil ik de commissaris aanmoedigen om een consumentenscorebord in het leven te roepen, als instrument om over de activiteiten van de lidstaten op het gebied van de consumentenbescherming te rapporteren en om ons, als gekozen vertegenwoordigers, te helpen bij het ondernemen van actie wanneer er sprake is van een zwakke handhaving en een trage omzetting.</p>
      <p sl="en">Tot slot wil ik de commissaris bedanken voor het feit dat zij rechtstreeks naar mij als voorzitter toe is gekomen om over de veiligheid van speelgoed te discussiëren.</p>
      <p sl="en">Ik wil u de steun van mijn commissie toezeggen. Wij willen met u samenwerken om de invoer van gevaarlijk speelgoed aan te pakken, om strengere controles bij onze grenzen in te voeren, zodat we deze producten kunnen onderscheppen, om de handhaving en inspectie op nationaal niveau te versterken, zodat we kunnen waarborgen dat deze producten niet in de schappen van onze winkels terechtkomen, en natuurlijk om samen met de Verenigde Staten China te dwingen om zijn productiestandaarden te verhogen, zodat ze voldoen aan de veiligheidsnormen van de EU. Deze herziening is naar mijn mening een kans voor de EU om onze betrokkenheid bij de Europese consumenten te laten zien en om ze de hoogst mogelijke standaarden te bieden – en voor Europa om voor de rest van de wereld een baken van consumentenbescherming te zijn.</p>
    </intervention>
    <intervention id="4-021" speaker_id="28371" name="Marek Aleksander Czarnecki" is_mep="True" mode="spoken">
      <p sl="pl">Mijnheer de Voorzitter, ik heb het Groenboek van de Commissie over de herziening van het consumentenacquis met belangstelling gelezen. De vereenvoudiging en verbetering van de wetgeving is vooral belangrijk met het oog op de gevolgen die dit heeft voor consumenten en ondernemers. Dat geldt in het bijzonder voor de laatste, omdat het in negentig procent van de gevallen om kleine of middelgrote ondernemingen gaat, die de drijvende kracht achter veel zich snel ontwikkelende economieën zijn.</p>
      <p sl="pl">Het is ook belangrijk om de problemen met betrekking tot consumentenovereenkomsten te integreren in het werk op het gebied van het verbintenissenrecht als geheel, binnen het lopende proces om te komen tot gemeenschappelijke kaders voor het Europees verbintenissenrecht. Ik steun ook de opvatting dat harmonisatie moet leiden tot een vergelijkbaar niveau van consumentenbescherming in alle lidstaten, zonder volledige harmonisatie van alle bepalingen. Als we voor dat laatste kiezen, zou dat kunnen betekenen dat we veel langer moeten wachten voordat de gewenste effecten op dit gebied zich zullen laten voelen.</p>
      <p sl="pl">Ik wil de rapporteur bedanken voor een precieze en gedetailleerde aanpak van het onderwerp in haar verslag. Het verslag heeft het gemakkelijker gemaakt om een groot aantal belangrijke problemen beter te begrijpen en heeft helderheid verschaft over veel punten van zorg.</p>
    </intervention>
    <intervention id="4-022" speaker_id="4466" name="Ilda Figueiredo" is_mep="True" mode="spoken">
      <p sl="pt">Mijnheer de Voorzitter, vereenvoudiging van de wetgeving moet er niet toe leiden dat de rechten van consumenten worden aangetast. We moeten die rechten niet alleen in stand houden in de huidige wetgeving – ook in relatie met financiële diensten – maar ze ook versterken in alle gevallen waarin ze nog onvoldoende zijn ontwikkeld, zoals in de sectoren telecommunicatie en energie.</p>
      <p sl="pt">Zoals wordt benadrukt in voorstellen van mijn fractie, moet elk horizontal instrument op dit gebied gericht zijn op het vaststellen van een beperkt aantal algemene regels die gemeenschappelijk moeten zijn voor alle verticale instrumenten voor consumentenbescherming. Dit zal een hoog niveau van consumentenbescherming waarborgen, waarbij minimale harmonisatie wordt gecombineerd met het beginsel van het land van herkomst, zodat bestaande nationale wetgeving niet wordt aangetast.</p>
      <p sl="pt">Het zou onaanvaardbaar zijn dat een richtlijn inzake consumentenbescherming teruggrijpt op het beginsel van het land van herkomst als algemene regel, zoals is geprobeerd in de oorspronkelijke versie van de richtlijn over de liberalisering van diensten.</p>
      <p sl="pt">De vrijheid van consumenten om de gunstigste wetgeving te kiezen moet voorrang krijgen. Het verslag bevat echter verschillende tegenstrijdigheden, die moeten worden gecorrigeerd door de amendementen waarover we gaan stemmen. Op deze manier kunnen we ervoor zorgen dat het essentiële beginsel gewaarborgd wordt dat de bindende algemene regels met betrekking tot de bescherming van consumentenrechten de rechten die in elk land bestaan respecteren en niet verhinderen dat deze rechten kunnen worden verbeterd. Alle bestaande rechten moeten door die regels juist kunnen worden bevorderd en versterkt.</p>
      <p sl="pt">We moeten ook de kans aangrijpen om de regels over oneerlijke bedingen van toepassing te laten zijn op alle onderhandelde overeenkomsten die oneerlijke bedingen bevatten, ook op overeenkomsten waarover afzonderlijk is onderhandeld. De regels voor rechtstreekse aansprakelijkheid van producenten moeten ook worden gehandhaafd in alle gevallen waarin de bescherming van de consumenten niet wordt gewaarborgd in de overeenkomst. Dat is wat we proberen te bereiken. Als dit niet wordt bereikt, zullen we, zoals al eerder is gezegd, tegen het verslag stemmen.</p>
    </intervention>
    <intervention id="4-023" speaker_id="4538" name="Malcolm Harbour" is_mep="True" mode="spoken">
      <p sl="en">Mijnheer de Voorzitter, ik verwelkom het vele werk dat mevrouw Patrie en mijn collega’s in de commissie hebben verricht bij het opstellen van dit uitermate evenwichtige en duidelijke verslag voor de Commissie. Ik ben er zeker van dat dit verslag eraan zal bijdragen dat mevrouw Kuneva zo snel mogelijk aan de slag kan met het voorstel voor de eerste fasen van de zogeheten “horizontale richtlijn”.</p>
      <p sl="en">Ik wil in het bijzonder mevrouw Patrie bedanken voor haar bijdrage hieraan. Ik heb vele jaren met haar samengewerkt op het gebied van de consumentenbescherming in de Commissie interne markt en consumentenbescherming. Ze is zeer deskundig, wat naar mijn mening ook in het verslag tot uiting komt. Het is jammer dat we haar niet meer zo vaak zullen zien, maar dit verslag laat zien hoe betrokken ze bij dit onderwerp is.</p>
      <p sl="en">Ook wil ik de commissaris bedanken voor haar energieke bevordering van de consumentenbescherming en het profiel dat ze aan dit onderwerp weet te geven. Mevrouw McCarthy heeft speciaal gerefereerd aan problemen met gevaarlijke producten en speelgoed. Daar gaat dit debat niet over, maar tijdens de commissievergadering van volgende week zullen we de kans hebben om hierover met de commissaris van gedachten te wisselen.</p>
      <p sl="en">Ik wil een eerder stuk wetgeving noemen dat tot dusverre niet in het debat is genoemd, namelijk de Richtlijn oneerlijke handelspraktijken. Die richtlijn was een mijlpaal in de wetgeving inzake consumentenbescherming, omdat daarin voor het eerst geharmoniseerde regels met betrekking tot oneerlijke handelspraktijken werden vastgesteld voor de hele Europese Unie. In veel landen bestond op dat moment nog nauwelijks nationale wetgeving over oneerlijke praktijken.</p>
      <p sl="en">Een aantal collega’s heeft het probleem van de naleving genoemd, maar laten we niet vergeten dat dit een grondslag is die in veel lidstaten, waaronder het Verenigd Koninkrijk, nog moet worden omgezet. Daarom moeten we hier druk op blijven uitoefenen, net als op de follow-up van het Groenboek. Ik wil erop wijzen dat de commissaris een duidelijke instructie van dit Parlement heeft, die ongetwijfeld in de stemming van vandaag zal worden bekrachtigd, om snel aan de slag te gaan met het horizontale instrument – daar zijn we het duidelijk over eens. Maar er zijn uiteraard ook andere punten waarover we willen debatteren, in het bijzonder over de kosten en de naleving van verschillende normen in verschillende markten. Laten we niet vergeten dat we aan de ene kant het consumentenvertrouwen willen vergroten – zoals de commissaris zo duidelijk in haar toespraak heeft gezegd – en consumenten het gevoel willen geven dat ze een goed ontwikkeld pakket aan rechten hebben dat echt betekenis heeft, maar dat we tegelijkertijd innovatieve, nieuwe ondernemingen willen stimuleren om met nieuwe producten en diensten op de markt te komen zonder dat ze worden ontmoedigd door alle wettelijke voorschriften waaraan ze moeten voldoen. Ik moet zeggen dat kleine ondernemingen zich met betrekking tot een aantal kwesties waarover op andere gebieden wordt gesproken, zoals de hervorming van Rome I – en ik heb dit aangekaard bij de commissaris – buitengewoon veel zorgen maken over de mogelijke kosten van het naleven van uitgebreide eisenpakketten in 27 verschillende jurisdicties. Als we een hoog niveau van consumentenbescherming willen bieden maar ondernemingen ontmoedigen om die markten te betreden, doen we de consumenten geen plezier. Dat is het evenwicht waarnaar we op zoek zijn.</p>
      <p sl="en">Het heeft me veel genoegen gedaan dat de commissaris specifiek heeft gezegd dat wederzijdse erkenning hier een belangrijk onderdeel van zal zijn. Wat betreft oneerlijke handelspraktijken hebben wij gepleit voor een internemarktclausule, en dat voorstel is aangenomen. Wij zijn op dit gebied volkomen consistent. Dat is onderdeel van het evenwicht waarnaar we op zoek zijn en ik heb er alle vertrouwen in dat we dat kunnen bereiken.</p>
    </intervention>
    <intervention id="4-024" speaker_id="37312" name="Christel Schaldemose" is_mep="True" mode="spoken">
      <p sl="da">Mijnheer de Voorzitter, ik wil mevrouw Patrie van harte bedanken voor haar inspanningen, en mijn dank gaat ook uit naar de Commissie. Het Groenboek is een zeer goed instrument voor het identificeren van problemen in het consumentenacquis en het vinden van oplossingen voor die problemen. Een van de oplossingen die mevrouw Patrie voorstelt is een gecombineerde aanpak van het consumentenacquis, namelijk volledige harmonisatie van de transversale definities en minimale harmonisatie op sectorieel niveau. Ik kan deze aanpak begrijpen en ik steun deze aanpak. In mijn opvatting moeten we er echter ook voor zorgen dat harmonisatie van het consumentenacquis niet leidt tot een verlaging van het niveau van bescherming van welke consument dan ook. Toen we deze kwestie bespraken in de Commissie interne markt en consumentenbescherming heb ik dan ook een voorstel ingediend voor wat bekend staat als een “consumentenbeschermingsgarantie”. Helaas heeft het voorstel het in de stemming in de commissie niet gehaald, maar nu heeft de socialistische fractie in het Europees Parlement het opnieuw ingediend, zodat we er hier in de plenaire vergadering over kunnen stemmen.</p>
      <p sl="da">De kern van dit voorstel is dat alle Europese consumenten een waarborg of garantie krijgen dat reeds verkregen rechten niet in gevaar zullen komen, zelfs niet in het geval van volledige harmonisatie van de wetgeving. Ik denk dat dit cruciaal is voor het opbouwen van het vertrouwen van de consument in de EU en voor het stimuleren van het begrip voor de reden dat wij hier gemeenschappelijke EU-regels maken. Op een aantal gebieden hebben we tenslotte gemeenschappelijke regels nodig, onder andere om in de pas te blijven met de groei en de ontwikkeling van de handel via internet, om een voorbeeld te noemen. Bij het publiek van sommige lidstaten heerst namelijk de wijdverspreide opvatting dat hun eigen land het hoogste niveau van consumentenbescherming heeft. Denemarken is een van die landen. En daarom worden alle maatregelen van de EU op het gebied van consumentenwetgeving met argwaan bekeken. Simpel gezegd, het publiek is bang dat de normen lager zullen komen te liggen.</p>
      <p sl="da">Het is mijn diepe overtuiging dat we met de invoering van een consumentenbeschermingsgarantie – ofwel de garantie dat niemand zich in de toekomst in een minder gunstige positie zal bevinden dan de positie waarin hij of zij zich nu bevindt – echt die angst kunnen sussen en ook een gevoel kunnen stimuleren dat het zin heeft om communautaire wetgeving aan te nemen. En dat zal alleen gebeuren op het hoogste niveau, niet op het laagste niveau. Daarom dring ik er bij iedereen op aan om later vandaag bij de stemming voor ons voorstel nr. 14 te stemmen.</p>
    </intervention>
    <intervention id="4-025" speaker_id="28314" name="Anneli Jäätteenmäki" is_mep="True" mode="spoken">
      <p sl="fi">Mijnheer de Voorzitter, volgens de Eurobarometer-enquête is de helft van de burgers voorzichtiger bij het doen van grensoverschrijdende aankopen dan bij het doen van aankopen in eigen land. Meer dan zeventig procent denkt dat eventuele problemen, zoals klachten, moeilijk op te lossen zijn bij het doen van grensoverschrijdende aankopen. Een duidelijke meerderheid van de consumenten is onzeker over zijn positie op de dansvloer van de handel. Als gevolg hiervan wordt er niet verder gewinkeld en groeien de economie en de welvaart van de consument, die daarvan afhankelijk zijn, niet zo snel als ze zouden kunnen.</p>
      <p sl="fi">De Commissie zegt dat het ideaal zou zijn als consumenten overal in de EU dezelfde grondrechten zouden hebben, waar in de Unie ze zich ook zouden bevinden en waar ze hun aankopen ook zouden doen. Dat zijn mooie dromen, maar nu hebben we verstandige actie nodig. De houding van consumenten verandert maar langzaam, en alleen als de situatie werkelijk verbetert. Op dit moment is de werkelijkheid hard en kunnen bijvoorbeeld bij veel winkelketens goederen met een gebrek alleen worden teruggebracht naar de winkel waar de aankoop oorspronkelijk is gedaan, zelfs als die winkelketen winkels heeft in de plaats of het land waar de consument daadwerkelijk woont.</p>
      <p sl="fi">De consument moet koning zijn. Het consumentenrecht moet consumenten daadwerkelijk beschermen. De wetgeving moet daarom geactualiseerd, geharmoniseerd en, voor een deel, uitgebreid worden. Het is bijvoorbeeld vreemd dat de lange arm van de EU-wetgeving zich niet automatisch uitstrekt tot onlineveilingen. Het niveau van de consumentenbescherming op nationaal niveau mag niet worden verlaagd vanwege EU-wetgeving.</p>
      <p sl="fi">Tot slot moet er aandacht worden besteed aan het verbeteren van de kwaliteit van de voorlichting aan en de educatie van consumenten. Bedrijven hebben tegenwoordig veel meer mogelijkheden om te lobbyen voor hun rechten en om hun rechten en plichten te kennen, evenals de rechten en plichten van consumenten. Zonder consumenten en hun vertrouwen is er sowieso geen handel.</p>
    </intervention>
    <intervention id="4-027" speaker_id="28223" name="Andreas Schwab" is_mep="True" mode="spoken">
      <p sl="de">Mevrouw de Voorzitter, dames en heren, ook van mijn kant wil ik mevrouw Patrie en vooral ook onze schaduwrapporteur, de heer Lechner, hartelijk bedanken. Bij diens betoog van daarnet kan ik mij zonder enig voorbehoud aansluiten. Ik vind, mevrouw de commissaris, dat het besluitvormingsproces en het door u gepresenteerde Groenboek een schoolvoorbeeld zijn van goede samenwerking tussen Parlement en Commissie. Een dergelijke efficiënte samenwerking zouden wij ook elders graag zien.</p>
      <p sl="de">Hoewel het vooral een technisch verslag is, gaat het om een centraal onderdeel van de Europese consumentenwetgeving, de Europese wetgeving inzake de interne markt. Aan de ene kant zijn we bezig met de ontwikkeling van het gemeenschappelijk referentiekader, waarvoor tot nu toe te weinig teksten beschikbaar waren. In de Commissie juridische zaken is de Rome I-verordening besproken. Daarnaast is er het Europese consumentenacquis. Ik vind dat deze reeks maatregelen in samenhang met elkaar moeten worden bezien, zodat we uiteindelijk een coherente en uniforme wetgeving krijgen die, zoals ook andere sprekers al hebben gezegd, voor de consument transparant is.</p>
      <p sl="de">Transparantie voor de consument betekent echter niet per se – zoals de heer Lechner al uiteengezet heeft – dat we steeds van iedere lidstaat de hoogste standaarden nemen en daarvan één Europese brij maken. We moeten op Europees niveau nadenken over de vraag welke strategie we moeten volgen om ervoor te zorgen dat de Europese consument een overzichtelijke en uniforme Europese consumentenwetgeving wordt geboden. Een blauwe vlag op Europese consumenten- en winkelsites is natuurlijk een charmant voorstel, maar ik denk dat het nog belangrijker en nog beter zou zijn voor de interne markt, wanneer we ervoor zouden kunnen zorgen dat de lidstaten hun nationale wetgeving meer uniformiseren.</p>
      <p sl="de">Het vraagstuk van minimale en volledige harmonisatie sluit hierop aan. Zoals andere leden van onze fractie ook al hebben gezegd, moeten we voorzichtig zijn met onze argumentatie. Het is voor de interne markt cruciaal dat consumenten kunnen vertrouwen op de voor hen relevante rechtsnormen. Dat is natuurlijk alleen mogelijk wanneer deze rechtsnormen overal gelden. Daarom ben ik blij dat mevrouw Gebhardt heeft gezegd dat wij bijvoorbeeld op een aantal terreinen gemeenschappelijke definities nodig hebben.</p>
      <p sl="de">Ik vind echter dat we bij andere onderwerpen voorzichtig moeten zijn en tegen de lidstaten duidelijk moeten zeggen: wanneer we een gemeenschappelijke interne markt en een gemeenschappelijke consumentenwetgeving willen, kan dat niet onder het motto: „Ieder kan er nog wel een schepje bovenop doen”. Juist daardoor raakt de consument immers in verwarring. Daarom zullen wij straks bij de stemming ook deze lijn aanhouden.</p>
      <p sl="de">Mevrouw de commissaris, het collectief beroep is al ter sprake gebracht. Wij staan zeer welwillend tegenover uw activiteiten in het belang van de consument, ook op het terrein van class action . Wel moet duidelijk zijn dat we in Europa absoluut geen Amerikaanse toestanden willen. U hebt daarover al iets gezegd, maar we zouden graag zien dat u dat nog een keer gedetailleerd voor ons uiteenzet, zodat we er ook op kunnen vertrouwen dat u die Amerikaanse toestanden in Europa absoluut uitsluit. Modelverzoekschriften – op dat punt zal de PPE-DE-Fractie zelf ook nog met een voorstel komen – en modelprocessen dienen echter wel degelijk het belang van de consument. Daar zouden wij dan ook voor zijn.</p>
    </intervention>
    <intervention id="4-028" speaker_id="31730" name="Joel Hasse Ferreira" is_mep="True" mode="spoken">
      <p sl="pt">Mevrouw de Voorzitter, het verslag-Patrie gaat over consumentenbescherming. Dat is een fundamenteel onderwerp voor het Europees Parlement en de Europese Unie, zoals alleen al blijkt uit het feit dat we een Commissie interne markt en consumentenbescherming hebben.</p>
      <p sl="pt">We willen benadrukken dat de prioriteiten van het Portugese voorzitterschap van de EU met betrekking tot het consumentenbeleid niet alleen de herziening van de timesharerichtlijn omvat, maar ook de herziening van het consumentenacquis, die hier vandaag aan de orde is, evenals de strategie voor het communautaire consumentenbeleid tot 2013 en het gemeenschappelijk referentiekader voor het Europees verbintenissenrecht.</p>
      <p sl="pt">Dames en heren, wat we in feite proberen te doen is een echte interne markt voor consumenten creëren en het wantrouwen van de Europese consumenten jegens transnationale handel wegnemen, met name, maar niet alleen, binnen de Europese Unie. Om dat te bereiken moeten we er echter voor zorgen, zoals mevrouw Patrie heeft bevestigd, dat consumenten weten dat ze bij geschillen daadwerkelijk hun recht kunnen laten gelden.</p>
      <p sl="pt">In dit verband moet ik nadrukkelijk wijzen op de relevantie en het belang van bepaalde punten in het voorstel. Mevrouw de Voorzitter, het wettelijk kader voor zowel handelaren als consumenten moet worden gemoderniseerd, vereenvoudigd en versterkt, zodat met name het vertrouwen wordt vergroot. Ook is het van het grootste belang dat binnen dit kader mogelijke rechtsconflicten tussen Rome I en Rome II worden opgelost, met eerbiediging van de rechten die in deze Verdragen en in de Richtlijn inzake elektronische handel zijn vervat.</p>
      <p sl="pt">Onderzoek naar de problemen op het gebied consumentenbescherming is daarom buitengewoon belangrijk, in het bijzonder wanneer consumenten overeenkomsten voor de levering van digitale inhoud ondertekenen. Ook is het belangrijk om het recht op consumptie daadwerkelijk te waarborgen, zodat het consumentenvertrouwen in de interne markt zal toenemen, wat wij allemaal een essentieel punt vinden.</p>
      <p sl="pt">Mevrouw de Voorzitter, dames en heren, ter afsluiting moet ik zeggen dat we een duidelijker en meer geïntegreerd wettelijk kader nodig hebben om de interne markt te consolideren en het vertrouwen van de Europese consumenten te vergroten.</p>
    </intervention>
    <intervention id="4-029" speaker_id="28173" name="Zita Pleštinská" is_mep="True" mode="spoken">
      <p sl="sk">Er zijn op dit moment bijna vijfhonderd miljoen Europese consumenten, die de keuze hebben uit een breed scala aan goederen en diensten. Tegelijkertijd moeten deze consumenten besluiten nemen die veel ingewikkelder zijn dan in het verleden. Gezien de noodzaak om het consumentenrecht in de interne markt te verbeteren, verwelkom ik het voornemen van de Commissie om de acht sectoriële richtlijnen te herzien, zodat ze beter zullen aansluiten bij de uitdagingen die het gevolg zijn van de technologische vooruitgang en daarbij met name precieze definities van rechten en plichten in een online-omgeving zullen bevatten.</p>
      <p sl="sk">Geïnformeerde consumenten met vertrouwen in de markt zijn het fundament onder de dynamiek van de Europese interne markt. Zolang consumenten zeker kunnen zijn van hun rechten, zullen ze evenveel vertrouwen hebben bij het doen van aankopen in een winkel als bij het doen van aankopen via internet, of dat nu in hun eigen land of in andere landen van de Europese Unie is. Wanneer consumenten besluiten nemen over aankopen, zijn bescherming tegen gevaarlijke producten en oneerlijke handelspraktijken, wettelijke garanties en handelsgaranties en de mogelijkheid om het product terug te brengen daarbij de belangrijkste aspecten. Daarom is een corpus van gestandaardiseerde, gemeenschappelijke regels die in de hele EU geldig zijn belangrijk voor zowel consumenten als ondernemers.</p>
      <p sl="sk">Als van consumenten verwacht wordt dat ze voldoende vertrouwen hebben om buiten hun eigen lidstaat aankopen te doen, en als van ze verwacht wordt dat ze gebruik maken van de voordelen van de interne markt, moeten ze garanties hebben dat ze, als er ergens iets fout gaat, efficiënte mechanismen tot hun beschikking hebben om compensatie te eisen. Voor de beslechting van consumentengeschillen zijn goed afgestelde mechanismen nodig die geen kosten en vertragingen met zich meebrengen die niet in verhouding staan tot de waarde van het goed of de dienst waarover de klacht is ingediend. Consumenten moeten accurate informatie krijgen om hun rechten te kunnen uitoefenen. Ze kunnen gebruik maken van informele mechanismen, zoals Solvit, of van diensten van consumentenorganisaties, die een adequate personele bezetting en voldoende financiële middelen moeten hebben. Ik denk dat we bij de herziening van het consumentenacquis de kans zullen aangrijpen om betere wetgeving aan te nemen, geschreven in eenvoudig taal die burgers gemakkelijk te begrijpen zullen vinden.</p>
      <p sl="sk">Dames en heren, tot slot wil ik zeggen dat het me genoegen doet dat mijn bezoekers uit de Slowaakse regio’s Prešov en Košice juist bij dit debat, dat zo belangrijk is voor de Europese consumenten, aanwezig zijn. We heten ze van harte welkom hier in ons Europese Huis.</p>
    </intervention>
    <intervention id="4-030" speaker_id="33977" name="Gabriela Creţu" is_mep="True" mode="spoken">
      <p sl="ro">Tijdens het opstellen van dit verslag – mijn felicitaties aan mevrouw Béatrice Patrie – hebben we veel discussies gehad over de mate van harmonisatie en de aard van de instrumenten die nodig zijn voor een effectieve consumentenbescherming. In veel gevallen was het echter duidelijk dat de zwakke punten die er op dit moment zijn geen verband houden met het Europees wettelijk kader, maar met het niet uitvoeren van die wetgeving of met een inadequate, niet-exacte omzetting daarvan in de nationale wetgevingen. Helaas zal betere wetgeving geen grotere zekerheid bieden als deze niet wordt geïmplementeerd of niet goed wordt geïmplementeerd.</p>
      <p sl="ro">Er bestaan grote verschillen tussen de lidstaten als het gaat om de informatie en kennis van consumenten over hun rechten en de mogelijkheden die er zijn om de bestaande instrumenten te gebruiken. De instanties die verantwoordelijk zijn voor de toepassing van de wetgeving en de consumentenorganisaties zijn niet allemaal even efficiënt. Deze verschillen zijn niet gekoppeld aan de kloof tussen de oude en de nieuwe lidstaten, maar hebben te maken met lokale tradities en praktijken.</p>
      <p sl="ro">Een grote kwetsbaarheid van consumenten brengt het gevaar met zich mee dat de markt van een bepaald land een plaats wordt om transacties uit te voeren met goederen met een lage kwaliteit of gevaarlijke goederen die afkomstig zijn uit een ander land, waardoor de scepsis over de voordelen van de interne markt alleen maar zal toenemen.</p>
      <p sl="ro">We dringen er bij de Commissie op aan om voor een adequate implementatie van de wetgeving en handhaving van de bestaande regels te zorgen en om door te gaan met het geven van voorlichting aan de burgers. Consumenten die zich bewust zijn van hun rechten zijn op zichzelf goed voor de interne markt, omdat ze beter in staat zijn om de beste aanbieder te kiezen, waardoor concurrentie een drijvende kracht achter ontwikkeling wordt.</p>
      <p sl="ro">We leven in een dienstensamenleving. De voorstellen die in dit Groenboek worden gedaan geven soms het gevoel dat de regels alleen betrekking hebben op de handel in goederen. De elektronische handel wordt ook buiten de reikwijdte van de herziening gehouden. Wij vragen de Commissie om deze punten in overweging te nemen bij het opstellen van haar toekomstige projecten, omdat de onzichtbaarheid van diensten, een kenmerk dat ze van nature hebben, consumenten kwetsbaarder maakt dan het geval is bij goederen. Omdat ze niet over de benodigde technische kennis beschikken om de kwaliteit van de diensten te controleren, is er een wettelijk kader nodig om ze te beschermen.</p>
    </intervention>
    <intervention id="4-031" speaker_id="28261" name="Alexander Stubb" is_mep="True" mode="spoken">
      <p sl="en">Mevrouw de Voorzitter, ik heb drie punten. Het eerste is een soort bekentenis: ik hou nogal van dingen kopen. Ik koop graag dingen via internet; ik koop graag dingen in mijn eigen land en ik koop graag dingen in het buitenland. Ik kan daarom zeggen dat ik een gevestigd belang heb bij consumentenbescherming.</p>
      <p sl="en">We kennen dat gevoel allemaal. Wanneer je iets koopt, gaat dat niet altijd goed. Je komt thuis en het pak staat je toch minder goed dan je dacht. Je koopt iets via internet en Amazon.com stuurt je de verkeerde boeken. Je probeert iemand van de winkel te spreken te krijgen, maar je krijgt geen e-mail terug. Je gaat naar de winkel en de verkoper of verkoopster kijkt je aan alsof je een seriemoordenaar bent, en jij probeert te zeggen: “Wat is er? Heb ik iets van u aan? Nee, dat is het niet: het pak staat me alleen niet goed!”</p>
      <p sl="en">Dus je krijgt niet altijd de best mogelijke service. En daar gaat het debat van vandaag over; over hoe we het iets beter kunnen laten werken. Dus we weten hoe het voelt wanneer dit soort dingen fout gaan.</p>
      <p sl="en">Mijn tweede punt is dat maar heel weinig mensen weten dat de Europese Unie een vriend van de consument is, zelfs de bezoekers van mevrouw Pleštinská weten dat niet.</p>
      <p sl="en">Ik weet dat het niet sexy klinkt, maar de “verkoop van consumptiegoederen en garanties” – wat betekent dat eigenlijk? Dat betekent voornamelijk dat je je geld terugkrijgt of het product binnen twee jaar kunt inruilen als de overeenkomst die je met de verkoper hebt gesloten niet aan die criteria voldoet. Ik denk dat dat heel prettig is. Dus daarvoor zeg ik “dank u wel” tegen de EU.</p>
      <p sl="en">“Richtlijn inzake verkoop op afstand” klinkt ook niet sexy, maar dit betekent in feite dat wanneer je iets via internet koopt, bijvoorbeeld uit Duitsland, en het er bij ontvangst niet zo uitziet als je gewild had, je dat product binnen zeven dagen kunt terugsturen en je dan je geld terugkrijgt.</p>
      <p sl="en">Ik denk ook dat we het onderwerp consumentenbescherming iets beter aan de man kunnen brengen. Ik zal u één voorbeeld geven. Ik ben het eens met de volgende zin, maar laten we de “schoonmoedertest” er eens op loslaten. Wat denkt u dat mijn schoonmoeder zou zeggen als ze de volgende zin zou lezen, die afkomstig is uit de toelichting bij het verslag: “Daarom stelt de rapporteur een gecombineerde aanpak voor: maximale harmonisatie bij het horizontale instrument en minimale harmonisatie bij de sectoriële richtlijnen, met uitzondering van de richtlijnen die reeds zijn goedgekeurd op basis van maximale harmonisatie, zoals de richtlijn inzake oneerlijke handelspraktijken”. Ik ben het hier mee eens – geen enkel probleem. Maar als we toch met consumentenbescherming bezig zijn, laten we dan ook enige consumentenbescherming toepassen op wat we schrijven.</p>
      <p sl="en">Mijn derde en laatste punt is dit: ik denk dat het verslag goed is, maar dat we nog beter kunnen. Ik ben uiteindelijk helemaal voor maximale harmonisatie. Het gekke is dat wij altijd beweren dat we de beste consumentenbescherming van de hele wereld hebben. Ik zeg tegen de heer Harbour dat Finland een betere consumentenbescherming heeft dan het Verenigd Koninkrijk. Hij zegt: nee, dat is niet zo. Ik denk dat we hier echt een soort evenwicht moeten vinden, en daarom ben ik gecharmeerd van uw idee, als rapporteur voor wederzijdse erkenning, om te proberen hier ook een zekere mate van wederzijdse erkenning in op te nemen.</p>
      <p sl="en">Tot slot wil ik mevrouw Patrie feliciteren met een geweldig verslag. Ik wil de nieuwe, dynamische commissaris feliciteren met het geweldige werk dat ze verricht met het acquis. Ik denk dat dit een goed begin is, maar dat we nog beter kunnen.</p>
    </intervention>
    <intervention id="4-032" speaker_id="28131" name="Anna Hedh" is_mep="True" mode="spoken">
      <p sl="sv">Mevrouw de Voorzitter, ik verwelkom de herziening van het consumentenacquis en ik wil mijn collega Béatrice Patrie bedanken voor de uitstekende samenwerking. Ook wil ik mevrouw Kuneva bedanken voor haar werk met betrekking tot het Groenboek. Consumentenwetgeving speelt natuurlijk een rol bij alle politieke besluiten. De wetgeving en de regels van de EU hebben gevolgen voor alle Europese burgers en al die burgers zijn consumenten.</p>
      <p sl="sv">Wij, de sociaaldemocratische fractie in Europa, werken er hard aan om ervoor te zorgen dat consumentenbescherming een belangrijk punt van aandacht blijft. Een soepel functionerende interne markt kan niet zonder tevreden en zich veilige voelende consumenten. De communautaire wetgeving is op dit moment gebaseerd op het beginsel van minimale harmonisatie, wat logisch is, omdat de lidstaten zich op het gebied van consumentenbescherming in verschillende ontwikkelingsfasen bevinden, zoals we vandaag hebben gehoord. Ik denk dat het belangrijk is dat we de wetgeving vereenvoudigen en verbeteren, zowel voor consumenten als voor handelaren, omdat de grensoverschrijdende handel en het consumentenvertrouwen hierdoor zullen toenemen.</p>
      <p sl="sv">Het is echter belangrijk dat de benodigde harmonisatie tot een hoog niveau van consumentenbescherming leidt en met de nodige voorzichtigheid ter hand wordt genomen. We moeten ook een besluit nemen over een consumentenbeschermingsgarantie, die inhoudt dat geen enkele consument minder bescherming zal genieten dan vóór de harmonisatie. Ik dring er daarom bij u op aan om voor de amendementen 4 en 10 van de sociaaldemocraten te stemmen.</p>
      <p sl="sv">Tot slot denk ik dat het doel van de herziening van het consumentenacquis in de EU moet zijn om de consumentenbescherming te versterken, niet om de handel tussen de lidstaten te bevorderen. En ook al gaan deze twee zaken samen, er bestaat een groot verschil tussen het leidend maken van consumentenbescherming en het focussen op handelsoverwegingen. We moeten mensen voorrang geven boven de markt.</p>
    </intervention>
    <intervention id="4-033" speaker_id="28299" name="Bogusław Sonik" is_mep="True" mode="spoken">
      <p sl="pl">Mevrouw de Voorzitter, de ontwikkeling van een informatiesamenleving is een van de fundamentele doelen van de Europese Unie. Een informatiesamenleving moet echter geschraagd worden door keiharde, permanente regels. Vertrouwen is een essentieel element van een dergelijke samenleving, en vertrouwen moet gebaseerd zijn op sterke fundamenten.</p>
      <p sl="pl">Dat geldt voor alle beleidsterreinen van de EU, en het is een sine qua non bij kwesties die betrekking hebben op consumentenrechten, de bescherming van consumenten en de aanverwante kwestie van zekerheid. Het resultaat van de raadpleging die is gehouden op basis van de vragen uit de bijlage bij het Groenboek bevestigt deze visie. De burgers hechten veel waarde aan hun zekerheid, en hun steun voor de grootst mogelijke harmonisatie van wetgeving vloeit voort uit hun wens om die zekerheid te waarborgen.</p>
      <p sl="pl">De feiten die in het verslag worden genoemd geven aanleiding tot bezorgdheid. Ik wil het Huis eraan herinneren dat meer dan zeventig procent van de Europeanen denkt dat de kans groot is dat grensoverschrijdende transacties meer problemen opleveren dan binnenlandse aankopen. De helft van alle Europeanen is terughoudend met het doen van grensoverschrijdende aankopen. Deze alledaagse feiten lijken misschien triviaal vanuit het oogpunt van de hogere politiek, maar ze zijn van groot belang voor de burgers, in de context van hun gevoel van eenheid en hun integratieniveau.</p>
      <p sl="pl">Het volgende punt is een brandende kwestie waarvoor naar mijn mening zelfregulering geen oplossing is. Ik doel op de bescherming van consumenten in de elektronische handel, ook wel e-handel genoemd. Natuurlijk weet ik dat er in juni 2000 een richtlijn over elektronische handel is aangenomen, maar we moeten ook niet vergeten dat er sindsdien alweer zeven jaar verstreken zijn. Begrijpt u me alstublieft niet verkeerd, maar zeven jaar is een eeuwigheid als we bedenken dat de geschiedenis van deze praktijk maar vijftien jaar teruggaat. Als ons zou worden gevraagd wat er in die periode is veranderd, zou het antwoord zijn: “alles”. De terroristische aanslagen van 11 september 2001 hebben ons gedwongen om onze ideeën over internetveiligheid te herzien. Het Huis herinnert zich ongetwijfeld dat er bij de voorbereidingen voor die aanslagen geavanceerde technieken zijn gebruikt.</p>
      <p sl="pl">De punten die ik zojuist naar voren heb gebracht hebben heel specifieke effecten op de bescherming van de rechten van consumenten. Er zijn duidelijke en veilige methoden voor het uitvoeren van transacties op internet nodig. We moeten ons concentreren op de implementatie van methoden waarmee dit soort transacties veilig kunnen worden uitgevoerd en die het voor onbevoegde personen onmogelijk maken om toegang te krijgen tot de gegevens van consumenten. Een relatief eenvoudige methode zou het aannemen van verbeterde en gestandaardiseerde pan-Europese veiligheidsnormen voor internettransacties zijn.</p>
    </intervention>
    <intervention id="4-034" speaker_id="1985" name="Pervenche Berès" is_mep="True" mode="spoken">
      <p sl="fr">Mevrouw de Voorzitter, commissaris, geachte afgevaardigden, gefeliciteerd met dit Groenboek over de herziening van het acquis. Ik denk dat als we willen dat onze medeburgers de interne markt niet alleen als een bedreiging zien, we ervoor moeten zorgen dat de consumenten naar behoren worden beschermd, vooral omdat het in de interne markt om complexe producten kan gaan: ik denk daarbij natuurlijk aan de financiële markten. De actualiteit van elke dag verschaft ons voortdurend voorbeelden, als die nog nodig zijn, van de mate waarin consumentenbescherming op dat gebied een uitdaging vormt.</p>
      <p sl="fr">In dit verband wil terugkomen op iets wat commissaris McCreevy gisteren heeft gezegd: hij wekte de indruk dat de Amerikaanse onroerendgoedmarkt zich in de huidige toestand bevindt omdat de mensen die een hypotheek nemen geen financiële educatie hebben gehad. Financiële educatie is heel belangrijk, maar moet niet in de plaats komen van echte consumentenbescherming, die is geïntegreerd in de hele wetgeving. Daarom is er zowel horizontale als sectoriële wetgeving nodig. We moeten consumentenbescherming niet vervangen door educatie en de aansprakelijkheid van handelaren in het geval van producten die vrij in de interne markt circuleren.</p>
      <p sl="fr">Mijn tweede punt heeft betrekking op het collectief beroep. Ik denk dat onze rapporteur in de Commissie economische en monetaire zaken, de heer Sánchez Presedo, hierover straks enkele opmerkingen zal maken, maar ik ben van mening dat we vooruitgang moeten boeken op dit gebied. Niemand in Europa heeft ooit gedacht dat we het Amerikaanse model zouden willen importeren, maar er is een verschil tussen de situatie die we nu in de interne markt van de EU hebben en de situatie in de Verenigde Staten en ik vertrouw erop dat u dit op een intelligente manie, vanuit een Europees perspectief, zult aanpakken, commissaris. Is het in deze tijd normaal om geen kennis te hebben, om geen transparantie te hebben bij de klachten die worden ingediend, bij de boetes die worden opgelegd? Laten we een open en transparant debat houden over de werkelijke effecten van dit collectief beroep en laten we de Europese consumenten dit nuttige instrument in handen geven!</p>
      <p sl="fr">Als u het niet erg vind, mevrouw de Voorzitter, heb ik nog een laatste opmerking. De duidelijke definities van “consument” en “handelaar” die in het verslag worden voorgesteld zijn belangrijk, maar we moeten oppassen dat we geen verwarring veroorzaken: op het gebied van financiële diensten, bijvoorbeeld, is het idee dat bepaalde producten kunnen worden gereserveerd voor handelaren een illusie, die de garantie die aan de consumenten wordt geboden minder sterk zou kunnen maken. Vroeg of laat komen deze goederen op de markt en worden ze aan alle consumenten aangeboden. Daarom moeten we een definitie hebben, maar moet die niet het alfa en het omega van de consumentenbescherming zijn!</p>
    </intervention>
    <intervention id="4-035" speaker_id="28115" name="Mairead McGuinness" is_mep="True" mode="spoken">
      <p sl="en">Mevrouw de Voorzitter, ook ik wil de rapporteur feliciteren met haar werk.</p>
      <p sl="en">We hebben het vandaag over betere wetgeving. Wat we proberen te doen is consumenten het vertrouwen geven dat ze, ongeacht waar ze hun aankoop doen, overal dezelfde rechten hebben. Maar dat doen we niet zo goed, want de helft van onze burgers is heel voorzichtig als het gaat om het kopen van producten in het buitenland, omdat ze denken dat ze niet beschermd zullen worden – en dat is niet verrassend. Ik denk dat het gemakkelijker is om in eigen land aankopen te doen en dat mensen zich daar ook gemakkelijker bij voelen. Maar wanneer we naar de detailhandel kijken, wil de helft van de detailhandelaren grensoverschrijdende handel drijven – en 29 procent doet dat ook. Detailhandelaren denken dat als de wetgeving op dit gebied beter zou zijn, consumenten veel meer aankopen in het buitenland zouden doen.</p>
      <p sl="en">Het maakt consumenten echt niet uit of we acht of twintig richtlijnen hebben. Ze willen eigenlijk ook helemaal niet weten wat er zich achter de schermen afspeelt. Ze willen zich gewoon gemakkelijk voelen bij de regels en weten dat die regels eenvoudig zijn. En voor het geval dat schoonmoeders zich door de test van de heer Stubb beledigd voelen, denk ik dat als hij die tekst zou voorlezen aan de leden van dit Huis, er ook daar maar weinigen zouden zijn die alles goed zouden begrijpen, met termen als “horizontale instrumenten”, “transversale kwesties”, enzovoorts.</p>
      <p sl="en">Het echte probleem, zoals in het verslag ook wordt opgemerkt, is de versnippering en de ongelijke omzetting van de Europese wetgeving. Ik heb onlangs de commissie voorgezeten die onderzoek deed naar de financiële ondergang van Equitable Life, en daarbij hebben we heel duidelijk gezien welke problemen er kunnen ontstaan bij een ongelijkmatige omzetting op het gebied van financiële dienstverlening en hoe belangrijk het is dat de Commissie haar toezicht verbetert. We hebben daar aanbevelingen voor gedaan.</p>
      <p sl="en">De waarheid is dat de kloof tussen wat we hier besluiten en wat er in de lidstaten gebeurt te groot is. Ik wil dat de elektronische handel binnen het toepassingsbereik van de herziening komt te vallen, evenals zaken als financiële dienstverlening op afstand, consumentenkrediet en oneerlijke handelspraktijken.</p>
      <p sl="en">In het belangrijke punt 49 wordt erkend dat er permanente consumentenvoorlichting nodig is. Ik denk dat het netwerk van consumentenorganisaties hier een rol kan spelen, omdat twee van de drie consumenten zeggen dat ze niet weten waar ze informatie en advies over grensoverschrijdende aankopen kunnen krijgen. Dat zijn er gewoon te veel.</p>
      <p sl="en">Dan het punt van het collectief beroep en collectieve rechtsmiddelen en “class action”; Ik aanvaard wat mevrouw Wallis hierover heeft gezegd en erken ook haar rechtskennis en haar wijsheid op dit gebied.</p>
      <p sl="en">Ik wil een paar punten speciaal noemen. Ik krijg, net als u, regelmatig problemen met het bedrijf European City Guide op mijn bureau, maar niemand doet iets. Als wij niets tegen dit soort dingen doen, denken de consumenten dat we hier alleen maar praten en het probleem niet oplossen, en u moet hier iets aan doen. Wanneer de lidstaten niets doen, moet u zich ermee bemoeien en ze tot actie aanzetten.</p>
      <p sl="en">Mevrouw McCarthy heeft iets gezegd over speelgoed en onveilige producten. Mensen denken dat producten die ze op de Europese markt kopen veilig zijn. Wat betreft het Braziliaanse vlees, daar maken we ons ook zorgen over. Dus er bestaat in dit Huis een kloof tussen wat we zeggen en wat we doen, maar dit verslag is een heel goede eerste stap bij het verbeteren van de consumentenbescherming.</p>
    </intervention>
    <intervention id="4-036" speaker_id="28295" name="Antolín Sánchez Presedo" is_mep="True" mode="spoken">
      <p sl="es">Mevrouw de Voorzitter, de herziening van het consumentenacquis kan leiden tot een beter functioneren van de interne markt omdat de consumenten beter worden beschermd en de concurrentie tussen bedrijven wordt versterkt.</p>
      <p sl="es">Het vergroten van de veiligheid en de betrouwbaarheid van de markt kan leiden tot een verlaging van de kosten, een toename van het aantal transacties en meer investeringen, kortom, tot het verwezenlijken van de doelstellingen van de herziene strategie van Lissabon.</p>
      <p sl="es">In het advies van de Commissie economische en monetaire zaken van het Parlement wordt onderstreept dat er prioriteit moet worden gegeven aan de toepassing van speciale regels voor consumentenbescherming op het gebied van de financiële dienstverlening, maar ook dat er een geïntegreerde, alomvattende en stelselmatige aanpak op het niveau van de Europese Unie nodig is. Ook wordt beklemtoond dat de herziening van het consumentenacquis dient te gebeuren met de participatie van de belanghebbenden, in overeenstemming met de beginselen van goed bestuur.</p>
      <p sl="es">Deze visie komt in belangrijke mate tot uiting in het verslag, wanneer er wordt gesproken over een totaaloverzicht, een gemengde aanpak, een combinatie van een horizontaal instrument met sectoriële instrumenten, of over de correcte toepassing van de beginselen van betere wetgeving.</p>
      <p sl="es">Consumentenbescherming kan een eind maken aan onwenselijke praktijken en aan de opeenstapeling van onevenwichtigheden die aan de bron van grote conflicten liggen. Gisteren nog hebben we gedebatteerd over de verstrekking van hypotheken in de Verenigde Staten aan grote groepen mensen met weinig financiële middelen tegen een hoge rente, soms een woekerrente, en met behulp van onverantwoorde reclamecampagnes.</p>
      <p sl="es">Waarborgen dat er sprake is van vrijwillige en geïnformeerde instemming door de consumenten op basis van duidelijke en voldoende informatie; de mogelijkheid om rapporten over hun financiële situatie te controleren en om alle relevante gegevens in te zien; de mogelijkheid om een onpartijdig advies te vragen; de beschikbaarheid, indien nodig, van reactiemechanismen, met inbegrip van collectieve acties, waarbij uiteraard Amerikaanse toestanden moeten worden vermeden, maar waarbij de bescherming van de consument duidelijk wordt gewaarborgd: al deze zaken vergroten de financiële veiligheid en de economische stabiliteit.</p>
      <p sl="es">Een jaarverslag over de klachten en vorderingen die worden ingediend door gebruikers van financiële diensten kan een heel nuttig instrument zijn, evenals meer voorlichting. Alles wat leidt tot verbetering op dit terrein is heel positief.</p>
    </intervention>
    <intervention id="4-037" speaker_id="28275" name="Małgorzata Handzlik" is_mep="True" mode="spoken">
      <p sl="pl">Mevrouw de Voorzitter, de globalisering en de daarmee verwante snelle veranderingen in de interne markt maken het nodig dat wetgevers betere en moderne wetgeving ontwerpen om tegemoet te komen aan de behoeften van consumenten en ondernemers in de eenentwintigste eeuw. Dit is vooral relevant bij de herziening van het consumentenacquis, omdat onze samenlevingen door de verdieping van de integratie mobieler zijn geworden. Het komt steeds vaker voor dat Europese consumenten aankopen doen en gebruikmaken van diensten in andere lidstaten. Bijgevolg is het heel belangrijk om dit initiatief aan te nemen, zodat consumenten erop kunnen vertrouwen dat ze dezelfde mate van bescherming genieten op het hele grondgebied van de Europese Unie.</p>
      <p sl="pl">Naar mijn mening is het voorstel van de Commissie evenwichtig, omdat het een hoog niveau van consumentenbescherming waarborgt en tegelijkertijd het concurrentievermogen van de Europese economie ondersteunt. Het is niet genoeg om simpelweg een aantal normen van deze aard aan te nemen: ze moeten ook doelmatig zijn. Daarom beklemtoon ik dat de consumenten en andere actoren in de interne markt rechtszekerheid moeten hebben met betrekking tot hun activiteiten en functioneren in de markt. De huidige regels bieden die rechtszekerheid niet, omdat ze niet uniform worden toegepast in alle lidstaten.</p>
      <p sl="pl">De Europese Commissie stelt in haar Groenboek voor om de wetgeving te moderniseren, te vereenvoudigen en te verbeteren om meer rechtszekerheid te scheppen. De rapporteur steunt dit bijna volledig in haar verslag. Ik ben het eens met de voorgestelde gemengde aanpak, waarbij de acht richtlijnen inzake consumentenbescherming vereenvoudigd worden. Het horizontale instrument moet worden gebaseerd op maximale harmonisatie, terwijl de sectoriële instrumenten moeten voldoen aan het beginsel van minimale harmonisatie. Ik ben het ook eens met de opvatting van de Commissie dat de beginselen van het herroepingsrecht moeten worden gemoderniseerd en dat dit recht zou moeten worden gedefinieerd in kalenderdagen. Bovendien steun ik de oproep van de Commissie voor de invoering van een uniforme herroepingsprocedure voor alle lidstaten. Dat zou bijdragen aan de vereenvoudiging van procedures waarbij kleine ondernemingen en consumenten zijn betrokken en dat zou ook de tenuitvoerlegging van de informatievereisten naar een hoger niveau tillen.</p>
      <p sl="pl">Tot mijn grote vreugde is het ook mogelijk gebleken om deugdelijke definities van “consument” en “handelaar” te ontwikkelen. Ik denk dat het horizontale instrument veel punten bevat die behulpzaam zijn voor de modernisering van het communautair acquis. Op het gebied van de consumentenrechten en met betrekking tot de bedingen in overeenkomsten is het een goed idee om een zwarte lijst op te stellen van bedingen die onder alle omstandigheden oneerlijk zijn. Het is in het belang van alle gebruikers van de interne markt dat dit verslag wordt aangenomen en dat het consumentenacquis wordt herzien. Het verslag bevat veel voorstellen die het overwegen waard zijn. Het is een knap verslag, en de rapporteur verdient onze felicitaties.</p>
    </intervention>
    <intervention id="4-038" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Mevrouw de Voorzitter, commissaris, de Europese Unie mag niet alleen gebaseerd zijn op economische criteria. Europa moet worden gebouwd op de sociale agenda voor de burger. We noemen vaak telefoon-, vervoers-, financiële, medische en onderwijsdiensten. We moeten criteria vaststellen voor de kwaliteit van de publieke diensten. We kunnen de Europese economie niet ontwikkelen als er geen openbaar vervoer tussen twee steden is omdat dat niet kosteneffectief is. De nieuwe regeling met betrekking tot roaming is een succes.</p>
      <p sl="ro">Consumentenbescherming betekent ook dat de noodzakelijke dagelijkse boodschappen voor elke burger en elk gezin worden gegarandeerd. Hoe kunnen we in een interne markt gepensioneerde mensen, mensen met een handicap of kwetsbare mensen beschermen als die interne markt alleen op economische criteria is gebaseerd?</p>
      <p sl="ro">Ondanks de huidige wetgeving weten EU-burgers niet hoe ze als consumenten hun rechten kunnen doen gelden, wat impliciet betekent dat ze daar niet toe in staat zijn. Passagiers weten niet hoe ze om financiële compensatie kunnen vragen wanneer hun vlucht vertraging heeft of wordt geannuleerd, wat impliciet betekent dat ze dat niet doen. Ik hoop dat deze compensatieregelingen ook voor andere vervoersmiddelen zullen worden ingevoerd.</p>
      <p sl="ro">Ik verwelkom ook het verzoek van de rapporteur om een zwarte lijst met verboden bedingen en een grijze lijst van vermeende oneerlijke bedingen in overeenkomsten op te stellen. Bovendien moeten burgers, als consumenten, beter worden geïnformeerd.</p>
      <p sl="ro">Hoe beschermen we een deelnemer in een beleggingsfonds tegen besluiten van aandeelhouders om geld te steken in ondernemingen of bedrijfstakken waar hij of zij niet in wil beleggen? Omdat de meeste Europeanen producten van de informatiesamenleving consumeren, roep ik de Europese Commissie op om zo snel mogelijk een strategie te ontwikkelen en een actieplan op te stellen voor het waarborgen van de veiligheid van specifieke stelsels en diensten van de informatiesamenleving. Ik feliciteer de rapporteur.</p>
    </intervention>
    <intervention id="4-039" speaker_id="photo_generic" name="Meglena Kuneva" is_mep="True" mode="spoken">
      <p sl="en">lid van de Commissie . − mevrouw de Voorzitter, ik zal proberen mijn toespraak zodanig in te delen dat ik over alle belangrijke punten iets kan zeggen en ik ben zeer dankbaar voor uw waardevolle bijdragen aan dit debat.</p>
      <p sl="en">Ik ben ook erg blij dat er zo veel Europese burgers meeluisteren naar dit voor ons dagelijkse leven zo belangrijke onderwerp – het zogeheten “Groenboek”, wat misschien enigszins afstandelijk klinkt. Maar wanneer je beseft dat we in ons dagelijks leven voortdurend met consumentenovereenkomsten te maken hebben, te beginnen met het kopje koffie dat we ‘s ochtends kopen – dat is al een consumentenovereenkomst – wordt duidelijk hoe belangrijk het onderwerp waarover we vandaag debatteren is met het oog op de agenda voor de burger van de Europese Unie. Ik ben er dankbaar voor dat u allemaal zo toegewijd bent om het taalgebruik echt begrijpelijk te maken en dichter bij de burgers te brengen.</p>
      <p sl="en">Ik wil beginnen met enkele opmerkingen over algemene punten die u naar voren hebt gebracht. Ten eerste, met betrekking tot het toepassingsbereik van de herziening: Ik sta zeer positief tegenover een meer open herziening van het acquis, maar we hebben al gezegd dat de Commissie heeft besloten dat de herziening in principe beperkt moet blijven tot de acht richtlijnen waarop het Groenboek betrekking heeft. Dus bij een wetgevend follow-upinstrument zou de relatie met andere Gemeenschapsinstrumenten moeten worden opgehelderd.</p>
      <p sl="en">De Commissie zal de noodzaak van en de timing van een verslag over de richtlijn over elektronische handel evalueren. Ik ben het er volledig mee eens, wanneer we het hebben over het geven van rechtsmiddelen aan Europese consumenten, dat het heel belangrijk is om hier iets aan te doen, maar dit valt niet binnen het toepassingsbereik van deze herziening. Ik ben normaal gesproken erg ambitieus, als politica en als commissaris voor consumentenbescherming, maar ik denk niet dat we de richtlijn over elektronische handel op dit moment bij de herziening kunnen betrekken.</p>
      <p sl="en">Een aantal consumentenbeschermingsrichtlijnen, zoals richtlijn 97/7/EG betreffende de bescherming van de consument bij op afstand gesloten overeenkomsten, zijn van toepassing op consumentenovereenkomsten die op elektronische wijze zijn gesloten, en in de richtlijn inzake elektronische handel wordt duidelijk gesteld dat de richtlijn het in de communautaire besluiten vastgestelde niveau van bescherming van de consumentenbelangen onverlet laat, waaronder het consumentenacquis.</p>
      <p sl="en">De richtlijn inzake elektronische handel kan daarom afzonderlijk van de herziening van het consumentenacquis worden herzien, en ik verzeker u dat ik dit nauwlettend zal volgen, samen met mijn collega-commissaris McCreevy, die elektronische handel in zijn portefeuille heeft.</p>
      <p sl="en">Ook denk ik dat we in de Commissie goed hebben afgesproken dat de consumentendimensie ook in veel andere portefeuilles zichtbaar moet worden gemaakt en niet alleen in de portefeuille van de commissaris voor consumentenbescherming. Daarom ben ik ook betrokken bij het derde energiepakket, dat eind deze maand zal worden gepubliceerd; ik ben betrokken bij de herziening van de interne markt, en commissaris McCreevy en ik doen samen de herziening van de financiële diensten. Ik zal mijn aandacht voor de zeer belangrijke consumentendimensie niet laten verslappen. Ook zien we vanuit het directoraat-generaal Informatiemaatschappij en media dat onze inspanningen om het consumentenvertrouwen op het gebied van roaming te vergroten succes hebben, en dit is nog maar het begin.</p>
      <p sl="en">Velen van u hebben het beschermingsniveau genoemd. Ik wil herhalen dat de voorstellen van de Commissie, waarbij de nadruk ligt op volledige harmonisatie, gebaseerd zullen zijn op een hoog niveau van consumentenbescherming. Een aanpak die tot een “race naar de bodem” zal leiden is daarom uitgesloten. De verwachting is echter niet dat deze voorstellen zullen leiden tot het hoogste niveau van consumentenbescherming, dat in sommige nationale wetgevingen is verwezenlijkt. Ik ben het met mevrouw Wallis eens dat we toegankelijke en begrijpelijke regels moeten hebben, wat betekent dat we zullen gaan bekijken hoe we deze regels in alle 27 lidstaten kunnen implementeren. Dit zal beslist geen race naar de bodem worden.</p>
      <p sl="en">Met alle respect voor de lidstaten die de beste praktijken hanteren, gelooft u mij, er bestaat geen ideaal land als het gaat om consumentenbescherming. Ik heb de helft van de lidstaten bezocht. Ik heb goed gekeken naar de landen die op dit gebied het verst zijn, en, nogmaals, sommige van die landen hebben de richtlijn inzake oneerlijke handelspraktijken nog niet omgezet. Ik zal u het scorebord voor de tenuitvoerlegging van de richtlijn inzake oneerlijke handelspraktijken laten zien, en dan zult u tot uw verrassing zien dat zelfs de kampioenen van de consumentenbescherming die specifieke richtlijn niet hebben omgezet.</p>
      <p sl="en">Met betrekking tot het gemeenschappelijk referentiekader wil ik zeggen dat dit project mij, zoals mevrouw Wallis weet, dierbaar is, en de Commissie is het met het Europees Parlement eens dat er samenhang moet bestaan tussen het voorbereidende werk voor het gemeenschappelijk referentiekader en de herziening van het consumentenacquis. Zoals het Europees Parlement correct opmerkt, is het essentieel dat de herziening van het acquis niet wordt vertraagd door het werk aan het gemeenschappelijk referentiekader, dat meer een langetermijnproject is. Ik zie uit naar het werk op dit gebied, naar het inventariseren van de ervaringen, seminar na seminar, maar ik denk dat het Groenboek een test is. Als we met behulp van het Groenboek de gerichte volledige harmonisatie bereiken, belooft dit een goede gemeenschappelijke contactuele basis te zijn voor de toekomst. Ik geloof echt in de toekomst van dit project.</p>
      <p sl="en">Wat betreft de noodzaak om de effectieve publicatie van het consumentenrecht te garanderen en adequate voorlichting aan consumenten te geven – de punten 42, 43 en 47 – onderstreept de Commissie dat de recente initiatieven op dit gebied naar verwachting in de nabije toekomst resultaten zullen opleveren.</p>
      <p sl="en">Ik wil uw aandacht vragen voor punt 6; de toepassing van het toekomstige instrument zal, wanneer het eenmaal is aangenomen, moeten worden geëvalueerd om de effectiviteit ervan te beoordelen. Dat is van groot belang voor een betere regelgeving, want als de best mogelijke regels niet verder komen dan het papier waarop ze zijn geschreven, zal dat de burgers teleurstellen, zal het niet meer dan papier blijken te zijn en zal dat leiden tot een cynischere houding van de burgers tegenover het werk van de Commissie en het Parlement. Daarom zijn handhaving en een scorebord voor de tenuitvoerlegging zo ontzettend belangrijk.</p>
      <p sl="en">De Commissie is er zeker van dat een toekomstig voorstel dat zal volgen op de raadpleging over het Groenboek vooraf zal worden gegaan door een grondige effectbeoordeling, in overeenstemming met de van toepassing zijnde interne richtsnoeren, ook als onderdeel van een betere regelgeving.</p>
      <p sl="en">Ik wil enkele momenten stilstaan bij het punt van het collectief beroep, dat zeer belangrijk is. Ik weet niet welke woorden ik moet gebruiken om degenen die nog steeds vrezen het hier gaat om een Amerikaans-achtige vorm van collectief procederen (“class action”) kan geruststellen dat dit niet het geval is. Ik weet niet hoe het verhaal in de wereld is gekomen dat we hier de Amerikaanse “class action” proberen in te voeren; misschien moet ik ex cathedra spreken en een plechtige eed afleggen. Nee, dit is geen Amerikaanse “class action”. Dit is een poging om tegemoet te komen aan de behoeften van de Europese burgers. In november, tijdens het Portugese voorzitterschap, zal er een heel interessante conferentie over collectief beroep worden gehouden, en laten we alstublieft niet meer van “class action” spreken als u behulpzaam wilt zijn bij toekomstige pogingen. Het gaat hier om collectief beroep. Overigens kennen veertien lidstaten van de EU vormen van collectief beroep, collectief procederen en groepsgeschillen, zoals Frankrijk, enzovoorts. Gelukkig wordt het idee van collectief beroep steeds vaker geaccepteerd door mensen uit het bedrijfsleven.</p>
      <p sl="en">Ik heb onlangs een buitengewoon interessante bijeenkomst gehad met de Franse werkgeversorganisatie Mouvement des Entreprises de France. Ik was door deze organisatie uitgenodigd voor een grote conferentie, en onze standpunten beginnen nader tot elkaar te komen. Dus ik denk dat als wij ons werk goed doen en op een open en oprechte manier heel duidelijk maken wat we met het collectief beroep beogen, we uiteindelijk een gemeenschappelijke oplossing zullen vinden. Ik persoonlijk geloof daarin.</p>
      <p sl="en">Financiële bekwaamheid en diensten – absoluut een goed en terecht punt. De Commissie heeft onlangs een conferentie gehouden over kwesties die hiermee te maken hebben en over wat we op dit terrein kunnen doen. De Commissie zal later dit jaar een mededeling over dit onderwerp publiceren waarin ze haar opvattingen uiteen zal zetten en initiatieven zal aankondigen om het aanbieden van diensten voor de vergroting van de financiële basiskennis in de lidstaten aan te moedigen en te bevorderen. Ik wil nogmaals zeggen dat ik meewerk aan het verslag van commissaris McCreevy over de financiële diensten, en ik zal ervoor zorgen dat de resultaten zo min mogelijk zullen afwijken van de agenda van de consumentenbescherming en de markt voor de burgers.</p>
      <p sl="en">En dan wil ik het nu hebben over enkele specifieke punten die in het Groenboek worden genoemd. Digitale inhoud en software: de Commissie is overeengekomen dat dit punt nadere bestudering verlangt. Zoals u weet hebben we het verslag van mevrouw Roithová gesteund. Ik denk dat dit een van de mogelijke wegen is om meteen al belangrijke dingen te doen op het gebied van bewustmaking, maar de Commissie zal informatie gaan verzamelen om vast te stellen of consumenten schade lijden omdat digitale inhoud en software hier niet onder vallen. Dit proces zal los staan van de algemene follow-up van het Groenboek.</p>
      <p sl="en">Wat betreft de verlenging van de garantietermijnen hebben enkelen van u erop gewezen hoe belangrijk aansprakelijkheid en garanties zijn voor de bescherming van consumenten. De Commissie is van mening dat hier in de toekomst verder over moet worden nagedacht, maar neemt kennis van de steun die veel respondenten aan dit punt hebben gegeven tijdens de raadpleging. Bovendien is de Commissie het eens met het voorstel om de huidige regels met betrekking tot de bewijslast of de kennisgeving van het gebrek aan overeenstemming te handhaven.</p>
      <p sl="en">De Commissie neemt kennis van het verzet van het Europees Parlement tegen de invoering van een rechtstreekse aansprakelijkheid van producenten. We zullen dit nader moeten bestuderen, gezien de gemengde reacties van de belanghebbende partijen.</p>
      <p sl="en">Dan kom ik nu op het punt van het collectief beroep. Dit punt wordt in het verslag van mevrouw Patrie naar voren gebracht en is ook door mevrouw Wallis genoemd. Ik ben het met mevrouw Wallis eens dat we de samenhang moeten bewaken tussen het voorbereidende werk voor het gemeenschappelijk referentiekader en de herziening van het consumentenacquis en dat deze twee processen dezelfde snelheid moeten hebben. U kunt erop rekenen, mevrouw Wallis, dat ik in de toekomst geen enkele gelegenheid voorbij zal laten gaan om op het belang van het gemeenschappelijk referentiekader te wijzen.</p>
      <p sl="en">Ook de heer Lechner heeft er direct op gewezen hoe belangrijk samenhang is. Het waarborgen van de samenhang op het gebied van het consumentenacquis staat zonder meer op mijn agenda.</p>
      <p sl="en">Met betrekking tot de opmerking over speelgoed van mevrouw Kallenbach: Ik hoop dat ik tijdens de volgende vergadering van de Commissie interne markt en consumentenbescherming, die als ik me niet vergis op 12 september is, beter in de gelegenheid ben om te praten over de actie die de Commissie heeft ondernomen. Ik ben naar China geweest; dit probleem heeft ons niet plotseling overvallen. We hebben ons RAPEX-systeem, dat een uitstekend voorbeeld van solidariteit binnen de Unie is, om alle 27 landen snel te waarschuwen wanneer er een gevaarlijk product op onze markten wordt aangetroffen. Dat werkt goed. Ik heb hier in China met klem op gewezen – onmiddellijk na het bezoek zijn de twee vergunningen van de Chinese producenten van speelgoed ingetrokken. En gisteren heb ik een lang telefonische gesprek gevoerd met de heer Eckert, de bestuursvoorzitter van Mattel.</p>
      <p sl="en">Ik denk dat het probleem met het Chinese speelgoed kan worden gebruikt om uit te leggen waarom gerichte volledige harmonisatie zo belangrijk is. Het is niet voldoende wanneer consumenten in één land beschermd worden. We kunnen niet allemaal op een eiland wonen, en de interne markt is beslist geen eiland, net zo min als een verenigde Europese Unie dat is. Gelooft u mij, zelfs voor het grootste land van de EU is het heel moeilijk om China tot actie over te halen. Als we echt met een krachtigere stem willen spreken in onze gesprekken met China, moeten we absoluut één enkel, duidelijk pakket aan regels hebben, niet 27 verschillende markten, en ook veel meer aan handhaving doen. Het consumentenacquis is niet het enige instrument. We moeten naar het hele plaatje kijken. Het acquis is zonder enige twijfel heel belangrijk; het is de basis en onze grondslag. Maar we hebben ook onze consumentenstrategie 2007-2013, en we hebben veel moeite gedaan om ervoor te zorgen dat overal even streng wordt gehandhaafd. We hebben onze verordening betreffende samenwerking met betrekking tot consumentenbescherming, en ik heb alle consumentenbeschermingsautoriteiten uitgenodigd om aan het eind van deze maand over enkele van deze kwesties te komen praten, en ook over de gevaarlijke goederen uit de Chinese speelgoedfabrieken. Ik zal naar u terugkomen en u informeren over de inventarisatie die we daarbij zullen maken.</p>
      <p sl="en">Ook het Europese netwerk van consumentenorganisaties is zeer behulpzaam en complementair aan wat wij bereiken met betrekking tot een goede wettelijke basis die moet worden geïmplementeerd. Dan nu European City Guide. Ja, ik ontvang veel brieven over European City Guide. Helaas kan ik op grond van mijn bevoegdheden als commissaris voor consumentenbescherming niet veel doen. Ik zal mijn blog openen met een waarschuwing aan burgers om voor dit soort praktijken op te passen en om voor de praktijken van European City Guide op te passen, maar het is aan de lidstaten om maatregelen te nemen in verband met een mogelijke bescherming.</p>
      <p sl="en">Handhaving zal een belangrijk onderwerp worden in de komende maanden. Ik heb al mijn gesprekspartners in de regeringen van de lidstaten persoonlijk aangeschreven om ze ervan bewust te maken dat het niet goed gaat met de omzetting van de richtlijn inzake oneerlijke handelspraktijken. Al mijn 27 gesprekspartners hebben een persoonlijke brief ontvangen om ze ervan bewust te maken dat het niet goed gaat. Als we er niet in slagen het acquis om te zetten, is dat geen goede basis voor de toekomst.</p>
      <p sl="en">De vraag over Rome I was afkomstig van mevrouw Wallis en de heer Lechner. Ik kan u verzekeren dat ik in deze fase geen enkele inconsistentie zie tussen de voorgestelde Rome I-verordening en een besluit waarmee enkele aspecten van de consumentenbescherming volledig worden geharmoniseerd of een wederzijdse-erkenningsclausule wordt ingevoerd voor de andere aspecten. Maar ik sta tot uw beschikking om onze discussie over dit punt voort te zetten. Ik weet hoe nauw alles luistert bij ons consistente werk om de rechtsgrondslag voor de Unie samenhangend te maken.</p>
      <p sl="en">Ik wil u allen nogmaals bedanken. Ik denk, mevrouw Patrie, dat u veel erkenning heeft gekregen voor uw harde werk. Ik wil afsluiten door u te bedanken en te zeggen dat ik ernaar uitzie om onze samenwerking bij dit zeer belangrijke onderwerp voort te zetten. Tot slot wil ik de Europese burgers bedanken die getuige zijn geweest van dit debat.</p>
    </intervention>
    <intervention id="4-040" speaker_id="4313" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt om 12.00 uur plaats.</p>
      <p sl="nl">Schriftelijke verklaringen (artikel 142)</p>
    </intervention>
    <intervention id="4-041" speaker_id="33987" name="Monica Maria Iacob-Ridzi" is_mep="True" mode="written">
      <p sl="ro">Het acquis communautaire inzake consumentenrechten wordt elk jaar versterkt met bepalingen die bijdragen aan het verwezenlijken van een Europese interne markt. Onder de meest recente stukken wetgeving bevindt zich de richtlijn over roaming, waarmee een van de belemmeringen voor het vrije verkeer die door de Europese burger het sterkst werden gevoeld is weggenomen.</p>
      <p sl="ro">De richtlijn over de belasting van personenauto’s volgt dezelfde route. Helaas wachten we al sinds 2005 op een besluit van de Raad, hoewel zowel het Parlement als het Europees Economisch en Sociaal Comité afgelopen najaar een positief advies hebben gegeven. Deze richtlijn is absoluut noodzakelijk, omdat op dit moment zestien lidstaten zestien verschillende belastingniveaus hebben, wat een belemmering vormt voor het kopen van een personenauto in een andere lidstaat. In de meeste gevallen betalen burgers die naar een andere lidstaat verhuizen nu twee keer registratiebelasting.</p>
      <p sl="ro">Het Parlement en de Europese Commissie moeten zich inspannen om ervoor te zorgen dat de ministers van Financiën deze richtlijn aannemen in de Raad. Het Europees burgerschap, als begrip, zal pas volledig zijn gerealiseerd wanneer alle rechten die in het Verdrag zijn neergelegd door de Europese Unie en haar lidstaten zijn omgezet in werkelijkheid.</p>
    </intervention>
  </section>
  <section id="creitem3" title="3. Gebruik van primaten voor wetenschappelijke experimenten (schriftelijke verklaring): zie notulen"/>
  <section id="creitem4" title="4. Europees alarmnummer 112 (schriftelijke verklaring): zie notulen">
    <intervention id="4-047" speaker_id="4254" name="Monica Frassoni" is_mep="True" mode="spoken">
      <p sl="it">Mijnheer de Voorzitter, dames en heren, ik kan niet naar verwijzen naar een specifiek artikel, maar ik wil eraan herinneren dat u gisteren hebt gezegd dat de Europese Unie zich niet moet bemoeien met belastingregelingen van de kerk. U zei daarbij ook dat u op persoonlijke titel sprak. Ik denk dat de Voorzitter van het Europees Parlement niet op persoonlijke titel spreekt over zaken die tot de bevoegdheden van de Commissie van de Europese Unie behoren. Ik wil daarom tegen u zeggen dat ik uw uitspraken ongepast vind, omdat u ook míjn Voorzitter bent, en ik denk dat de kwestie van de belastingregelingen van de kerk moet worden opgehelderd in het licht van de Europese regels.</p>
      <a text="(Applaus)"/>
    </intervention>
    <intervention id="4-048" speaker_id="1253" name="De Voorzitter" is_mep="True" mode="spoken">
      <p sl="nl">Mevrouw Frassoni, ik kan u verzekeren dat ik niets schokkends heb gezegd. Mij werd in een interview gevraagd hoe ik denk over bepaalde zaken, die u net hebt genoemd. Ik heb in dat interview gezegd dat men eerst altijd zorgvuldig moet nagaan of het subsidiariteitsbeginsel van toepassing is voordat men maatregelen op Europees niveau wil nemen. Verder ben ik niet op deze zaak ingegaan.</p>
      <a text="(Applaus)"/>
    </intervention>
    <intervention id="4-049" speaker_id="4740" name="Marco Cappato" is_mep="True" mode="spoken">
      <p sl="it">Mijnheer de Voorzitter, dames en heren, vergeeft u mij dat ik hier nog even over doorga, maar ik wil verwijzen naar het artikel waarin wordt bepaald dat u de vertegenwoordiger van dit Huis bent en naar de artikelen over correct gedrag in de betrekkingen tussen de Europese instellingen.</p>
      <p sl="it">In tegenstelling tot wat u zojuist hebt gezegd, is het probleem dat er een onderzoek van de Europese Commissie aan de gang is, en de Commissie heeft de Italiaanse regering gevraagd om informatie over het gevaar dat de mededingingswetgeving wordt overtreden; het gaat hier niet om subsidiariteit, maar om EU-regels. U hebt letterlijk gezegd dat we dit aan de Italiaanse autoriteiten moeten overlaten, maar hoe kunt u dat zeggen wanneer er een onderzoek loopt naar een mogelijke inbreuk op de Gemeenschapsregels door de Italiaanse autoriteiten? Daar ligt de interne tegenstelling in uw verklaring.</p>
      <a text="(Applaus)"/>
    </intervention>
    <intervention id="4-050" speaker_id="1253" name="De Voorzitter" is_mep="True" mode="spoken">
      <p sl="nl">Mijnheer Cappato, wij hebben ons ook uitgesproken in andere kwesties, die u na aan het hart liggen. Het gaat hier om de verdediging van algemene beginselen. We hebben helemaal geen details genoemd. Daarom is mijn suggestie om de zaak niet zo hoog op te spelen. Overigens zal niemand het Europees recht zo fervent verdedigen als ik dat doe. Voor mij is het Europees recht altijd de maatstaf. Daarbij wil ik het voor dit moment laten.</p>
    </intervention>
    <intervention id="4-051" speaker_id="2187" name="Antonio Tajani" is_mep="True" mode="spoken">
      <p sl="it">Mijnheer de Voorzitter, ik wil slechts benadrukken dat de Voorzitter van het Parlement, de heer Pöttering, volkomen gelijk had toen hij zei dat hij op persoonlijke titel sprak. Ik wil de heer Cappato eraan herinneren dat de Europese Unie niet bevoegd is met betrekking tot concurrentie op het gebied van publieke diensten.</p>
    </intervention>
    <intervention id="4-052" speaker_id="1253" name="De Voorzitter" is_mep="True" mode="spoken">
      <p sl="nl">Hartelijk dank, mijnheer Tajani, maar laten we dit punt nu voorlopig afsluiten</p>
    </intervention>
  </section>
  <section id="creitem5" title="5. Stemmingen">
    <intervention id="4-056" speaker_id="1253" name="De Voorzitter" is_mep="True" mode="spoken">
      <p sl="nl">Wij gaan nu over tot de stemming.</p>
      <a text="(Voor uitslagen en nadere bijzonderheden betreffende de stemming: zie notulen)"/>
    </intervention>
  </section>
  <section id="creitem6" title="5.1. Drugspreventie en voorlichting (stemming)">
    <intervention id="4-059" speaker_id="photo_generic" name="Viviane Reding" is_mep="True" mode="spoken">
      <p sl="fr">lid van de Commissie . − Mijnheer de Voorzitter, ik wil voor de stemming een verklaring afleggen namens de Commissie.</p>
      <p sl="fr">Wat betreft de maatregelen voor de tenuitvoerlegging van het besluit van het Europees Parlement en de Raad tot vaststelling van het specifieke programma “Drugspreventie en -voorlichting” voor de periode 2007-2013, gaat de Commissie er mee akkoord om als uitzonderlijke maatregel de jaarlijkse ontwerpwerkprogramma’s voor dit specifieke programma, behalve via het comitologieregister, zo spoedig mogelijk rechtstreeks te doen toekomen aan de voorzitter van de bevoegde commissie. De Commissie zal het Parlement onverwijld op de hoogte houden van alle wijzigingen die worden aangebracht na de commissievergaderingen.</p>
    </intervention>
    <intervention id="4-060" speaker_id="1253" name="De Voorzitter" is_mep="True" mode="spoken">
      <p sl="nl">Hartelijk dank, commissaris Reding! Aangezien er geen voorstel ter tafel ligt om het gemeenschappelijk standpunt te verwerpen en er geen amendementen zijn ingediend, verklaar ik dat het gemeenschappelijk standpunt is goedgekeurd.</p>
    </intervention>
  </section>
  <section id="creitem7" title="5.2. Internationale gezondheidsregeling (stemming)"/>
  <section id="creitem8" title="5.3. Verdrag ter bestrijding van woestijnvorming (stemming)"/>
  <section id="creitem9" title="5.4. Functioneren van mensenrechtendialogen en raadplegingen over mensenrechten met derde landen (stemming)"/>
  <section id="creitem10" title="5.5. Verduurzaming EU-visserij op basis van de maximale duurzame opbrengst (stemming)"/>
  <section id="creitem11" title="5.6. Groenboek herziening consumentenacquis (stemming)"/>
  <section id="creitem12" title="6. Stemverklaringen">
    <intervention id="4-075" speaker_id="33775" name="Jean-Pierre Audy" is_mep="True" mode="written">
      <p sl="fr">Het doet me genoegen dat de Commissie burgerlijke vrijheden, justitie en binnenlandse zaken het gemeenschappelijk standpunt van de Raad over het specifieke programma “Drugspreventie en -voorlichting” voor de periode 2007-2013 als onderdeel van het algemene programma “Grondrechten en justitie” met eenparigheid van stemmen heeft aangenomen, overeenkomstig de aanbeveling van mijn collega Inger Segelström.</p>
      <p sl="fr">Ik betreur het dat de Raad, ondanks het aanvaarden van de opvattingen van het Parlement, de amendementen waarmee het Parlement de mogelijkheid zou krijgen om besluiten van de Commissie met betrekking tot de uitvoering van het programma te blokkeren, in het bijzonder bij de keuze van de jaarlijkse prioriteiten, heeft afgewezen. Ik betreur het ook dat de Europese Commissie het in de verklaring die ze in de plenaire vergadering heeft uitgesproken nodig heeft gevonden om te verklaren dat haar voornemen om het Europees Parlement de nodige informatie met betrekking tot de jaarlijkse ontwerpwerkprogramma’s te doen toekomen een uitzonderlijke maatregel is. Dit programma moet dringend van start gaan en het is een geluk dat de commissie het gemeenschappelijk standpunt heeft goedgekeurd.</p>
    </intervention>
    <intervention id="4-076" speaker_id="31123" name="Pedro Guerreiro" is_mep="True" mode="written">
      <p sl="pt">Het probleem van drugsverslaving vereist dat we een reeks transversale beleidsmaatregelen aannemen, die onder andere betrekking moeten hebben op preventie, behandeling en reïntegratie en op de bestrijding van drugshandel, georganiseerde criminaliteit en het witwassen van geld.</p>
      <p sl="pt">Deze beleidsmaatregelen hebben de hoogste prioriteit, omdat drugsverslaving ernstige gevolgen op menselijk en sociaal gebied heeft, vooral onder de jongere generaties.</p>
      <p sl="pt">De maatregelen moeten gepaard gaan met andere beleidsmaatregelen, die gericht moeten zijn op het verbeteren van de levensomstandigheden van mensen door de toegang tot gezondheidszorg, voedsel, huisvesting, onderwijs, slagen op school en stabiel werk te garanderen en het recht op een eerlijk loon, het recht op creatieve vrijheid en op het consumeren van cultuur en het recht om te sporten te beschermen.</p>
      <p sl="pt">Als we kijken naar de doelstellingen en de acties van het programma, kan het specifieke programma “Drugspreventie en -voorlichting”, ontwikkeld op EU-niveau, bijdragen aan het vergroten van de kennis, het verbeteren van de informatie-uitwisseling en de preventie van drugsgebruik door het ondersteunen en complementeren van de maatregelen die elke lidstaat afzonderlijk neemt. Het (ontoereikende) bedrag van iets minder dan 21 miljoen euro voor 27 lidstaten over de periode 2007-2013 zal dan ook volledig en nuttig worden besteed.</p>
    </intervention>
    <intervention id="4-078" speaker_id="33775" name="Jean-Pierre Audy" is_mep="True" mode="written">
      <p sl="fr">Ik heb mijn stem gegeven aan het uitstekende verslag van mijn voortreffelijke Tsjechische collega Miroslav Ouzký over de Internationale Gezondheidsregeling, als gewijzigd door de algemene vergadering van de Wereldgezondheidsorganisatie (WHO) in 2005. Het doel van deze regeling is om de verspreiding van ziekten tegen te gaan en de burgers tegen deze ziekten te beschermen zonder onnodige en kostbare verstoringen van de internationale handel te veroorzaken. Deze internationale gezondheidsmechanismen moeten dringend en op gecoördineerde wijze in de gehele Europese Gemeenschap ten uitvoer worden gelegd, omdat besmettelijke ziekten, zoals mijn bewonderenswaardige Franse collega Françoise Grossetête heeft gezegd, een bedreiging en een uitdaging vormen voor elk land.</p>
      <p sl="fr">Deze gezondheidskwesties zullen weer de vraag oproepen hoe het ervoor staat met de controle aan onze buitengrenzen, zowel van mensen als van goederen. Het is essentieel om steun te geven aan de ontwikkeling van het Europees Centrum voor ziektepreventie en -bestrijding (ECDC), dat in 2004 is opgericht, en het Systeem voor vroegtijdige waarschuwing en maatregelen voor volksgezondheidsrisico’s (EWRS), dat een snelle en coherente toepassing van de Internationale Gezondheidsregeling in de lidstaten moet bevorderen.</p>
    </intervention>
    <intervention id="4-079" speaker_id="28196" name="Irena Belohorská" is_mep="True" mode="written">
      <p sl="sk">Aangezien we geen debat hebben gehouden over het verslag van onze collega de heer Ouzký over de Internationale Gezondheidsregeling, wil ik mijn mening hierover in elk geval op deze wijze kenbaar maken.</p>
      <p sl="sk">De toename van de internationale handel en de grotere mobiliteit in de EU vergroten het gevaar dat er op internationale schaal besmettelijke ziekten uitbreken in de EU of dat deze de EU worden binnengebracht vanuit andere delen van de wereld. De reactie op dergelijke epidemieën, waarbij gebruik moet worden gemaakt van beschermingsmethoden, moet, als zij effectief wil zijn, geïntegreerd en gecoördineerd worden. In de Europese Unie hebben we tegenwoordig het Europees Centrum voor ziektepreventie en -bestrijding (ECDC), waarvan een van de taken de bestrijding van grootschalige epidemieën is. Tegelijkertijd zijn de lidstaten lid van de Wereldgezondheidsorganisatie, die de Internationale Gezondheidsregeling heeft ontworpen. Ook zij zijn betrokken bij de strijd tegen ziekten die zich van het ene naar het ander land kunnen verspreiden.</p>
      <p sl="sk">We hebben het besluit van de Commissie over het systeem voor vroegtijdige waarschuwing en maatregelen voor de preventie en beheersing van overdraagbare ziekten. De EU beschikt ook over enkele financiële instrumenten, bijvoorbeeld het Solidariteitsfonds van de Europese Unie en het actieprogramma voor de volksgezondheid als nieuw instrument voor vroegtijdige waarschuwing en reactie in geval van ernstige noodgevallen. Tegelijkertijd hebben de lidstaten, in overeenstemming met het subsidiariteitsbeginsel, de controle over hun eigen gezondheidszorgstelsels.</p>
      <p sl="sk">Gegeven dit complexe systeem van overvloedige wetgeving op verschillende niveaus zal het moeilijk worden om snel en gezamenlijk te reageren wanneer zich het gevaar van een epidemie voordoet. De systemen van de EU en die van de lidstaten moeten beter op elkaar worden afgestemd om de situatie te voorkomen dat we Europese wetgeving hebben die niet aansluit op de bereidheid van de lidstaten om snel te reageren.</p>
    </intervention>
    <intervention id="4-080" speaker_id="4466" name="Ilda Figueiredo" is_mep="True" mode="written">
      <p sl="pt">De door de Wereldgezondheisorganisatie (WHO) aangenomen Internationale Gezondheidsregeling is een nieuw instrument voor de bescherming van de gezondheid op mondiaal niveau. Deze regeling komt in de plaats van oudere, naoorlogse regelingen waarin de nadruk op grenscontrole lag, met name op gezondheidscontroles van schepen en hun bemanningen, en die de internationale vaccinatie tegen gele koorts omvatte, waaraan vervolgens andere vaccinaties werden toegevoegd. Opkomende gezondheidsproblemen als tuberculose en malaria en zelfs nieuwe als de vogelgriep en het gevaar van een grieppandemie hebben internationale samenwerking en voorlichting op het gebied van de volksgezondheid nog dringender gemaakt.</p>
      <p sl="pt">Recente epidemieën en de dreiging van een pandemie hebben laten zien dat geen enkel land en geen enkele regio immuun voor gezondheidsproblemen is en dat dit ook niet kan worden gegarandeerd. Deze nieuwe regeling bevordert de uitwisseling van informatie en zet landen aan om hun reactie op mondiale dreigingen te coördineren, waarbij wordt erkend dat alle landen belangrijk zijn en dat wederzijdse hulp essentieel is.</p>
      <p sl="pt">In Portugal krijgen gezondheidscontroles aan de grenzen, internationale vaccinaties en reisadviezen steeds minder aandacht, vooral vanwege de sluiting van de regionale gezondheidscentra door de huidige regering. Zonder een goed controlesysteem zal deze aandacht middelmatig blijven.</p>
    </intervention>
    <intervention id="4-081" speaker_id="2025" name="Françoise Grossetête" is_mep="True" mode="written">
      <p sl="fr">Ik heb voor dit verslag gestemd. Twintig jaar geleden werden besmettelijke ziekten niet als een grote bedreiging gezien. Nu vormen ze een gevaar en een uitdaging voor elk land. Dreigingen als een grieppandemie, malaria en tuberculose vormen een gezondheidsrisico vanwege virusmutaties, toenemende resistentie tegen antibiotica en zwakke gezondheidszorgstelsels.</p>
      <p sl="fr">De nieuwe gezondheidsrisico’s omvatten ook door voedsel overgedragen ziekten, chemische, biologische en nucleaire ongelukken of aanslagen, vervuiling door industrieën en de klimaatverandering. Deze dreigingen kunnen de levens van miljoenen mensen in verschillende landen in gevaar brengen.</p>
      <p sl="fr">De globalisering en de groei van de internationale stromen en handel zijn daarbij verzwarende factoren. Daarom is internationale samenwerking om besmettelijke ziekten onder controle te krijgen van vitaal belang. Daarbij moet elke onnodige verstoring van het internationale verkeer en de internationale handel worden vermeden.</p>
      <p sl="fr">Dit verslag voorziet in een extra prikkel voor de lidstaten om verdere gezamenlijke acties te ontwikkelen op basis van de uitwisseling van goede praktijken. De invoering van systemen voor vroegtijdige waarschuwingen in het geval van ernstige pandemieën in aangrenzende en derde landen is eveneens cruciaal.</p>
    </intervention>
    <intervention id="4-082" speaker_id="28178" name="Miroslav Mikolášik" is_mep="True" mode="written">
      <p sl="sk">Ik wil enkele opmerkingen maken over het verslag van mijn collega de heer Ouzký over de Internationale Gezondheidsregeling, dat ik gesteund heb.</p>
      <p sl="sk">Dit wettelijke instrument is nodig voor gerichte preventie-, beschermings- en vooral controleactiviteiten in gevallen waarin sprake is van de verspreiding van een ziekte. Tegelijkertijd zorgt dit instrument ervoor dat de gezondheidssector adequaat zal reageren op gevaren die zich hebben ontwikkeld.</p>
      <p sl="sk">Deze norm, die voor het eerst is aangenomen door de lidstaten van de Wereldhandelsorganisatie in 1951, is sindsdien al vier keer gewijzigd. De geleidelijke tenuitvoerlegging in de huidige vorm is begonnen in juni 2007.</p>
      <p sl="sk">In deze tekst wordt de interpretatie van het standpunt van de EU, als aangenomen door de Commissie, duidelijk verwoord, en wordt de rol van de EU bij de tenuitvoerlegging van de Internationale Gezondheidsregeling verhelderd. Ook worden het bestaan en de rol van het Europees Centrum voor ziektepreventie en -bestrijding (ECDC) en het Systeem voor vroegtijdige waarschuwing en maatregelen voor volksgezondheidsrisico’s (EWRS) tegen het licht gehouden.</p>
      <p sl="sk">Het verslag zal bijdragen aan de bescherming van de gezondheid van onze burgers en daarom verwelkom ik de aanneming ervan.</p>
    </intervention>
    <intervention id="4-084" speaker_id="33775" name="Jean-Pierre Audy" is_mep="True" mode="written">
      <p sl="fr">Ik heb mijn steun gegeven aan de gezamenlijke ontwerpresolutie van een aantal fracties, waaronder de Fractie van de Europese Volkspartij (Christen-democraten) en Europese democraten (PPE-DE), over de achtste bijeenkomst van de Conferentie van de partijen bij het Verdrag van de Verenigde Naties ter bestrijding van woestijnvorming van 3 t/m 14 september 2007 in Madrid. Een belangrijk gevolg van de huidige opwarming van de aarde is dat waterbronnen door verdamping opdrogen en het debiet van rivieren en ondergrondse waterreservoirs daalt, waardoor de oppervlaktestructuur van de bodem wordt vernietigd. Volgens het Milieuprogramma van de Verenigde Naties (UNEP) wordt 25 tot 30 procent van het landoppervlak in de wereld op dit moment getroffen door woestijnvorming en lopen tussen de 1,2 en 2 miljard mensen in ten minste honderd landen gevaar. Op mondiaal niveau neemt de woestijnvorming toe, wat leidt tot armoede, gedwongen migratie en conflicten. In mijn opvatting moet de Europese Unie met spoed een Europees waterbeleid gaan voeren, niet alleen met betrekking tot de kwaliteit, maar ook tot de kwantiteit.</p>
    </intervention>
    <intervention id="4-085" speaker_id="1413" name="Glyn Ford" is_mep="True" mode="written">
      <p sl="en">Ik steun deze gezamenlijke resolutie over de VN-Conferentie over de bestrijding van woestijnvorming en de bijeenkomst die op dit moment in Madrid wordt gehouden. Zoals we weten treft woestijnvorming 20 tot 30 procent van de landoppervlakte in de wereld en tussen de 1,2 en 2 miljard mensen – waarvan er velen in grote armoede leven – in ten minste honderd landen.</p>
      <p sl="en">Als gevolg van de klimaatverandering en menselijk ingrijpen in de vorm van ontbossing en te intensieve landbouw en overbeweiding is een steeds groter deel van de wereld aan het verwoestijnen. Het gevolg is meer armoede, gedwongen migratie en het ontstaan van conflicten. Een heel treffend voorbeeld is Darfur, waar de verwoestijning tot een ingewikkeld conflict heeft geleid tussen nomadische stammen en landbouwers, waarbij de nomadische stammen steeds verder naar het oosten werden gedreven en op het land van de landbouwers terechtkwamen, met honderdduizenden vluchtelingen, verkrachtingen, verminkingen en moord als gevolg. Alleen krachtige en snelle internationale actie kan voorkomen dat Darfur het eerste van een hele reeks vergelijkbare conflicten wordt waarvan de onderliggende oorzaak verwoestijning is.</p>
    </intervention>
    <intervention id="4-086" speaker_id="4461" name="Luís Queiró" is_mep="True" mode="written">
      <p sl="pt">Ongeacht de wetenschappelijke onenigheid over milieukwesties lijdt het geen twijfel, zoals in de resolutie wordt opgemerkt, dat extreme gebeurtenissen die verband houden met klimaatverandering, zoals overstromingen en droogtes, steeds vaker voorkomen en drastischere gevolgen hebben, waardoor het risico en de negatieve economische en sociale weerslag van woestijnvorming nog worden vergroot.</p>
      <p sl="pt">Het lijdt ook geen twijfel dat deze negatieve gevolgen zowel in de direct getroffen landen als in aangrenzende landen worden gevoeld. Alleen al om deze reden, gezien het feit dat de Europese Unie grenst aan gebieden die een proces van woestijnvorming ondergaan, moet dit probleem tijdens de volgende EU-Afrika-Top op een consciëntieuze en consistente wijze worden aan de orde worden gesteld.</p>
      <p sl="pt">Op een ander niveau, dat zeker ook het vermelden waard is, is woestijnvorming eveneens relevant in de Europese Unie zelf. Daarom moet in de absoluut essentiële hervorming van het gemeenschappelijk landbouwbeleid rekening worden gehouden met de noodzaak om woestijnvorming te bestrijden, waarbij een beleid dat gericht is op vestiging van mensen in rurale gebieden ook van cruciaal belang is.</p>
      <p sl="pt">Het is te hopen dat zowel in het beleid als door de politici zelf een langetermijnvisie zal worden gehanteerd, zodat het probleem op tijd kan worden opgelost. Ook voor woestijnvorming geldt: de geschiedenisboeken staan vol met lessen die we op tijd moeten leren.</p>
    </intervention>
    <intervention id="4-087" speaker_id="1309" name="Brian Simpson" is_mep="True" mode="written">
      <p sl="en">Verwoestijning is een ernstig probleem in grote delen van de wereld en het is belangrijk dat er op mondiaal niveau een oplossing wordt gezocht voor dit probleem.</p>
      <p sl="en">Niets doen zal leiden tot grote problemen voor veel mensen, vooral in de ontwikkelingslanden, reden waarom de Verenigde Naties, met onze steun, nu actie moeten ondernemen.</p>
      <p sl="en">Ik zal voor de gezamenlijke resolutie stemmen, maar ik hoop dat dit het begin is van een proces om dit probleem aan te pakken en dat we in de komende jaren geen spijt zullen krijgen van onze passieve houding toen we de kans kregen om iets te doen.</p>
      <p sl="en">Verwoestijning is een ramp die we moeten zien te voorkomen; deze resolutie is een eerste stap. Wij als Europese Unie moeten de leiding nemen bij het omkeren van deze trend.</p>
    </intervention>
    <intervention id="4-088" speaker_id="2081" name="Peter Skinner" is_mep="True" mode="written">
      <p sl="en">Ik heb de resolutie gesteund om daarmee aan te dringen op verdere actie om dit groeiende probleem aan te pakken. Ik ben vooral bang dat dit probleem voor velen in de “ontwikkelde” wereld onzichtbaar is, omdat de gevolgen zich vaak in de “onderontwikkelde” wereld voordoen. Darfur is een voorbeeld van een conflict waarvan de onderliggende oorzaak de verwoestijning is.</p>
    </intervention>
    <intervention id="4-090" speaker_id="24029" name="Koenraad Dillen" is_mep="True" mode="spoken">
      <p sl="nl">Mijnheer de Voorzitter, dit Parlement mag dan wel alle lof hebben voor het mensenrechtenbeleid van het officiële Europa, de realiteit is dat de mensenrechtenclausules in overeenkomsten met tal van Arabische en Afrikaanse staten vaak dode letter blijven en dat van een daadwerkelijk en consequent mensenrechtenbeleid geen sprake is.</p>
      <p sl="nl">En wat dan gezegd van het beleid ten aanzien van China, waar het toch voor iedereen duidelijk is dat de handels- en economische belangen van de Unie en haar lidstaten primeren boven de mensenrechten?</p>
      <p sl="nl">Maar top of the bill is natuurlijk het beleid ten aanzien van Turkije. Terwijl in het verslag voortdurend verwezen wordt naar de vrouwenrechten, zet Europa de deur wagenwijd open voor dit islamitische land, waar de situatie van de vrouwenrechten sinds het aantreden van de AKP voortdurend verslechtert. Aan een dergelijke hypocrisie doet onze fractie en het Vlaams Belang in ieder geval niet langer mee.</p>
    </intervention>
    <intervention id="4-091" speaker_id="1956" name="Frank Vanhecke" is_mep="True" mode="spoken">
      <p sl="nl">Voorzitter, mijn collega Dillen heeft zojuist zeer terecht gewezen op de grote kloof tussen enerzijds de officiële retoriek van Europa en anderzijds het concrete beleid van de Europese Unie inzake mensenrechten.</p>
      <p sl="nl">Ik zou daar nog iets aan toe willen voegen. Terwijl Europa in heel de wereld door middel van de hier zo bejubelde, maar vrijblijvende mensenrechtendialoog de waarden van een open westerse samenleving en in de eerste plaats de vrijheid van meningsuiting hoog in het vaandel draagt, stellen wij toch maar vast dat in onze eigen officiële Europese hoofdstad Brussel de verdedigers van diezelfde Europese waarde van vrije meningsuiting de mond wordt gesnoerd. Ik vind dat dit Parlement en zijn Voorzitter stelling zouden moeten nemen tegen de dictaten van de Brusselse PS-burgemeester Thielemans, die een kritische stem tegen de opmars van de onverdraagzame islam in onze eigen Europese hoofdstad en in al onze Europese landen verbiedt. Ik zal in elk geval volgende dinsdag, op 11 september, vlakbij het Europees Parlement mee betogen vóór de vrije meningsuiting en tegen de opmars van de islam.</p>
    </intervention>
    <intervention id="4-092" speaker_id="33775" name="Jean-Pierre Audy" is_mep="True" mode="written">
      <p sl="fr">Ik heb voor het verslag van mijn Spaanse collega Elena Valenciano Martínez-Orozco over het functioneren van de mensenrechtendialogen en het mensenrechtenoverleg met derde landen gestemd. Mensenrechten maken deel uit van de kernwaarden van de Europese Unie en het is heel belangrijk dat we ervoor zorgen dat ze automatisch centraal staan in de politieke dialogen van de EU met derde landen. De Raad moet de mensenrechten- en democratieclausule stelselmatig toepassen in alle EU-overeenkomsten en betrekkingen met derde landen.</p>
      <p sl="fr">Daarom steun ik het idee om tot een grotere interinstitutionele samenhang te komen en manieren te vinden om de coördinatie tussen de verschillende instellingen van de EU (de Raad, de Commissie en het Parlement) te verbeteren aan de hand van een interinstitutionele trialoog inzake de politieke dialoog, de mensenrechtendialoog en het mensenrechtenoverleg. In een tijd dat waarden eroderen in een wereld die steeds complexer wordt, moet de EU ervoor zorgen dat de waarden die verband houden met mensenrechten en democratie in al haar projecten en programma’s worden gerespecteerd, met name de waarden die verband houden met ontwikkelingshulp en samenwerking op technisch, financieel en handelsgebied.</p>
    </intervention>
    <intervention id="4-093" speaker_id="28183" name="Patrick Gaubert" is_mep="True" mode="written">
      <p sl="fr">Het verslag van Elena Valenciano over het functioneren van de mensenrechtendialogen en het mensenrechtenoverleg met derde landen is zojuist met een grote meerderheid aangenomen en ik feliciteer de rapporteur met haar grondige werk.</p>
      <p sl="fr">In het verslag wordt terecht opgemerkt dat mensenrechtenkwesties moeten worden aangepakt in het kader van de algehele politieke dialoog met derde landen. Het bevorderen van de mensenrechten is een fundamenteel onderdeel van het externe beleid en het ontwikkelingsbeleid van de EU.</p>
      <p sl="fr">Het doet me ook genoegen dat de Raad en de Commissie in het verslag worden opgeroepen om de procedures voor de mensenrechtendialogen en het mensenrechtenoverleg te stroomlijnen. Een grotere interinstitutionele samenhang en meer coördinatie zullen het mensenrechtenbeleid van de EU geloofwaardiger maken op het internationale toneel. Objectieve beoordelingen en objectief toezicht zijn daarvoor ook nodig.</p>
      <p sl="fr">Tot slot wordt in het verslag gewezen op het belang van een grotere transparantie van deze dialogen op EU-niveau, waarbij de rol van het Europees Parlement moet worden versterkt. Om al deze redenen heb ik tijdens de eindstemming in de plenaire vergadering voor aanneming van dit verslag gestemd.</p>
    </intervention>
    <intervention id="4-094" speaker_id="31123" name="Pedro Guerreiro" is_mep="True" mode="written">
      <p sl="pt">Het is zonder twijfel essentieel om de universaliteit en ondeelbaarheid van de mensenrechten te bevorderen, “waaronder niet alleen burger- en politieke rechten vallen, maar tevens maatschappelijke, milieu-, economische en culturele rechten”.</p>
      <p sl="pt">Het verslag bevat echter tegenstrijdigheden. Zo wordt er gezegd dat de mensenrechtendialoog met een derde land zal worden gevoerd met instemming van dat derde land, terwijl tegelijkertijd het dreigement wordt uitgesproken dat wanneer een land weigert die dialoog te voeren, de EU moet overwegen om specifieke maatregelen tegen dat land te nemen, waarbij gebruik moet worden gemaakt van het “financieringsinstrument voor de bevordering van democratie en mensenrechten in de wereld”.</p>
      <p sl="pt">Zullen de lidstaten ermee instemmen dat deze maatregel onderling wordt toegepast? Natuurlijk niet, omdat de “dialoog” over mensenrechten met derde landen niet bedoeld is om de mensenrechten binnen de EU te bespreken, maar de mensenrechten in die derde landen.</p>
      <p sl="pt">Dit voorbeeld illustreert het echte doel, en dat is om te proberen de mensenrechten te gebruiken als instrument om derde landen onder druk te zetten en zich met interne aangelegenheden van die landen te bemoeien, omdat dat in het belang van de Europese grootmachten is. In het verslag, waarin deze mogelijkheid wordt onderkend, maar niet wordt gesteund, wordt gewezen op het belang van “samenhang” en “geloofwaardigheid” van de EU. Het zwijgen over de illegale activiteiten van de CIA spreekt voor zichzelf.</p>
    </intervention>
    <intervention id="4-095" speaker_id="1403" name="David Martin" is_mep="True" mode="written">
      <p sl="en">Ik heb mijn steun gegeven aan dit verslag, waarin de Commissie en de Raad worden opgeroepen om meer samenhang te brengen in de mensenrechtendialogen met derde landen. Ik steun in het bijzonder het pleidooi voor een grotere betrokkenheid van het Parlement bij de inhoud van de lopende dialogen en ik dring erop aan dat er strengere criteria worden gehanteerd en monitoringsmechanismen worden toegepast.</p>
    </intervention>
    <intervention id="4-096" speaker_id="28382" name="Andrzej Jan Szejna" is_mep="True" mode="written">
      <p sl="pl">Ik heb voor het verslag over het functioneren van de mensenrechtendialogen en het mensenrechtenoverleg met derde landen gestemd.</p>
      <p sl="pl">In het verslag wordt gewezen op het zeer belangrijke punt van een passende betrokkenheid van het Europees Parlement bij de dialogen en het overleg tussen de Europese Unie en derde landen. Het moet vanzelfsprekend zijn dat mensenrechtenkwesties in de werkprogramma’s van de EU zijn geïntegreerd. Bovendien moeten we ervoor zorgen dat het Europees Parlement op adequate wijze wordt betrokken bij alle kwesties die betrekking hebben op mensenrechten.</p>
    </intervention>
    <intervention id="4-098" speaker_id="photo_generic" name="Jan Andersson, Göran Färm, Anna Hedh en Inger Segelström" is_mep="True" mode="written">
      <p sl="sv">We hebben ervoor gekozen om het verslag niet te steunen, omdat daarin geprobeerd wordt om enkele goede intenties van de Commissie met betrekking tot het meer duurzaam maken van de visserij te ondermijnen.</p>
      <p sl="sv">De visserij in de EU moet verduurzaamd worden, zowel om het mariene milieu te beschermen als om de levensvatbaarheid van de visserij op de lange termijn veilig te stellen.</p>
    </intervention>
    <intervention id="4-099" speaker_id="33775" name="Jean-Pierre Audy" is_mep="True" mode="written">
      <p sl="fr">Ik heb voor het uitstekende initiatiefverslag van mijn voortreffelijke Spaanse collega Carmen Fraga Estévez gestemd, dat zij heeft opgesteld als reactie op de mededeling van de Commissie aan de Raad en het Europees Parlement over verduurzaming van de EU-visserij op basis van de maximale duurzame opbrengst.</p>
      <p sl="fr">Net als mevrouw Fraga Estévez doet het me genoegen dat de Commissie erkent dat het huidige beleid op het gebied van het visserijbeheer is mislukt en verwelkom ik haar voorstel om een nieuw model voor het beheer te creëren dat het herstel van de bestanden, de aanpassing van de visserij-inspanning aan de realiteit van de visserij en een grotere rentabiliteit en stabiliteit van de vissersvloot mogelijk maakt.</p>
      <p sl="fr">Desondanks is het belangrijk om voor een voorzichtige aanpak te kiezen en onze visserijcapaciteit af te zetten tegen de consumptiebehoeften in Europa en in de wereld en tegen de dringende noodzaak om onze hulpbronnen te beschermen. Bovendien zal elke wijziging van het Europees visserijbeleid passende en in financieel opzicht aanvaardbare compensatiemechanismen moeten omvatten, die een evaluatie van de wettelijke en sociaaleconomische gevolgen van het definitieve voorstel nodig zullen maken.</p>
    </intervention>
    <intervention id="4-100" speaker_id="31123" name="Pedro Guerreiro" is_mep="True" mode="written">
      <p sl="pt">Duurzaamheid van de visbestanden is essentieel om de visserijactiviteiten en de levensvatbaarheid van de visserijsector op de lange termijn te waarborgen.</p>
      <p sl="pt">Het waarborgen van de duurzaamheid van de hulpbronnen door langetermijnplannen en kortetermijnmaatregelen uit te voeren moet zonder enige twijfel een evaluatie van de sociaaleconomische gevolgen omvatten, en daarmee ook het ter beschikking stellen van financiële middelen om het voortbestaan van schepen, werkgelegenheid en inkomens in de sector en voor de vissers te garanderen. Naar onze mening vormt deze relatie niet alleen de beste uitdrukking van het beginsel van maximale duurzame opbrengst, maar moet ze ook aan de basis daarvan liggen.</p>
      <p sl="pt">Met andere woorden: het begrip “maximale duurzame opbrengst” mag niet worden gebruikt als instrument om (nog meer) schepen uit de vaart te nemen en banen te vernietigen.</p>
      <p sl="pt">De plannen en maatregelen die moeten zorgen voor de duurzaamheid van de hulpbronnen moeten zijn gebaseerd op wetenschappelijk onderzoek op het gebied van de visserij, waarbij andere maatregelen, waarin rekening wordt gehouden met de gevolgen van natuurlijke factoren en menselijke activiteiten die van invloed zijn op mariene ecosystemen, niet mogen worden vergeten. Daarom hebben wij voorgesteld om in het verslag op te nemen dat de kredieten die in zevende kaderprogramma inzake onderzoek en technologische ontwikkeling bestemd zijn voor wetenschappelijk onderzoek op visserijgebied moeten worden verhoogd.</p>
      <p sl="pt">Tot slot moeten we benadrukken dat de participatie van de vissers in het bepalen van al deze beleidsmaatregelen van fundamenteel belang is.</p>
    </intervention>
    <intervention id="4-102" speaker_id="28352" name="Zuzana Roithová" is_mep="True" mode="spoken">
      <p sl="cs">Mijnheer de Voorzitter, ik heb het compromisstandpunt van het Europees Parlement over de herziening van het consumentenacquis van de Unie gesteund.</p>
      <p sl="cs">In het verslag worden verbeteringen voorgesteld waar een half miljard mensen van kunnen profiteren bij het uitoefenen van hun rechten met betrekking tot het herroepen van een overeenkomst, de levering van goederen, garanties, methoden voor de berekening van de herroepingstermijn, oneerlijke bedingen in overeenkomsten, overeenkomsten voor de levering van digitale inhoud en onlineveilingen.</p>
      <p sl="cs">Dit gezegd hebbende, ben ik echter van mening dat, gezien het feit dat de Commissie de meest uitgebreide herziening van het consumentenacquis tot op heden voorbereidt, het Parlement om modernere, innovatieve en verdergaande wijzigingen had kunnen vragen, in het bijzonder op de volgende vijf prioritaire gebieden:</p>
      <p sl="cs">een hoger niveau van consumentenbescherming op het gebied van de elektronische handel;</p>
      <p sl="cs">vereenvoudiging van grensoverschrijdende transacties voor consumenten en ondernemers;</p>
      <p sl="cs">het afdwingen van een correcte toepassing en naleving van de Europese regels door de lidstaten;</p>
      <p sl="cs">educatie van consumenten; en</p>
      <p sl="cs">succesvolle grensoverschrijdende uitoefening van consumentenrechten.</p>
      <p sl="cs">Ik vertrouw erop dat het voorstel van de Commissie avontuurlijker zal zijn. Ik weet dat commissaris Kuneva zich volledig aan deze taak gecommitteerd heeft.</p>
    </intervention>
    <intervention id="4-999" speaker_id="33775" name="Jean-Pierre Audy" is_mep="True" mode="written">
      <p sl="fr">Ik heb voor het initiatiefverslag van mijn collega Béatrice Patrie over het Groenboek over de herziening van het consumentenacquis gestemd, vooral vanwege de in het verslag genoemde doelstelling van modernisering, vereenvoudiging en verbetering van het regelgevend kader voor handelaren en privépersonen, waardoor de grensoverschrijdende handel wordt vergemakkelijkt en het consumentenvertrouwen zal toenemen. Het is gepast om ons regelmatig af te vragen, vooral gezien de ontwikkeling van de elektronische handel, of het soepel functioneren van de interne markt een goed evenwicht oplevert tussen een hoog niveau van consumentenbescherming en het concurrentievermogen van bedrijven, naast de strikte eerbiediging van het subsidiariteitsbeginsel. In dit verslag worden enkele interessante ideeën naar voren gebracht met betrekking tot de algehele wettelijke aanpak, de inperking van oneerlijke bedingen, de harmonisatie van de wetgeving, het herroepingsrecht, de verkoop van consumentengoederen en, tot slot, de daadwerkelijke toepassing van het consumentenrecht.</p>
    </intervention>
    <intervention id="4-103" speaker_id="4466" name="Ilda Figueiredo" is_mep="True" mode="written">
      <p sl="pt">We betreuren het dat een meerderheid van het Europees Parlement de voorstellen heeft verworpen. Dit betekent dat de vereenvoudiging van het consumentenrecht een moeilijke tijd tegemoet gaat. Het is mogelijk dat er geprobeerd gaat worden om deze rechten aan te tasten en in te perken, vooral in landen waar ze het meest zijn ontwikkeld.</p>
      <p sl="pt">We betreuren het dat de voorstellen van mijn fractie zijn verworpen, in het bijzonder het voorstel om een beperkt aantal algemene regels voor alle verticale consumenteninstrumenten vast te stellen: dat zou een hoog niveau van consumentenbescherming waarborgen met het gebruik van de erkende methode van minimale harmonisatie in combinatie met het beginsel van het land van herkomst, om de bestaande nationale wetgeving niet in gevaar te brengen.</p>
      <p sl="pt">Zoals we gezegd hebben, zou het onaanvaardbaar zijn dat een richtlijn inzake consumentenbescherming teruggrijpt op het beginsel van het land van herkomst als algemene regel, zoals is geprobeerd in de oorspronkelijke versie van de richtlijn over de liberalisering van diensten.</p>
      <p sl="pt">Gelet op het feit dat het verslag nog een aantal tegenstrijdigheden en negatieve aspecten bevat, hebben wij tegen het verslag gestemd, en we zullen de ontwikkeling van de situatie nauwlettend volgen.</p>
    </intervention>
    <intervention id="4-104" speaker_id="photo_generic" name="Hélène Goudin en Nils Lundgren" is_mep="True" mode="written">
      <p sl="sv">Enige samenhang in het consumentenbeleid, zoals vaste minimumniveaus van consumentenbescherming, kan de bereidheid van consumenten om goederen en diensten in een andere EU-lidstaat aan te schaffen vergroten en daarmee de ontwikkeling van een soepel functionerende interne markt bevorderen. Desondanks willen we benadrukken dat consumenten ook veel goederen aankopen in landen en regio’s buiten de EU, zoals de Verenigde Staten en Azië. De rol van de instellingen van de EU moet in dit verband niet worden overdreven.</p>
      <p sl="sv">Het is cruciaal dat de maatregelen die de EU neemt proportioneel zijn en dat het subsidiariteitsbeginsel onder alle omstandigheden volledig wordt gerespecteerd. Wij zijn daarom tegen verscheidene van de voorstellen die eerder in het Europees Parlement zijn gepresenteerd, zoals door de EU geïnitieerde voorlichtingscampagnes voor consumenten, consumentenvoorlichting op EU-niveau (die op nationaal niveau of door vrijwillige samenwerking tussen de bestaande autoriteiten in de lidstaten kan worden georganiseerd) en door de EU gefinancierde autoriteiten en instanties.</p>
      <p sl="sv">Het voorliggende verslag van het Europees Parlement en het Groenboek van de Commissie over de herziening van het consumentenacquis zijn echter in essentie evenwichtig en creëren een eenvoudiger en voorspelbaarder regelgevend kader. Daarom hebben we besloten om bij de eindstemming voor het verslag te stemmen.</p>
    </intervention>
    <intervention id="4-105" speaker_id="28131" name="Anna Hedh" is_mep="True" mode="written">
      <p sl="sv">Wij verwelkomen de herziening van het consumentenacquis en zien het als een positieve stap dat we nu voorstellen om de ongelijkheden, gaten en elkaar overlappende richtlijnen te gaan onderzoeken. We zien geen algemeen probleem in harmonisatie die voor vereenvoudiging zorgt en die gunstig is voor Europese consumenten en handelaren, zolang dat niet inhoudt dat we onze eigen niveaus van consumentenbescherming nog verder moeten verlagen, aangezien we in Zweden een lange traditie van consumentenbescherming hebben. Daarom wilden wij een consumentenbeschermingsgarantie, en we betreuren het dat het Parlement ons standpunt niet heeft gedeeld.</p>
    </intervention>
    <intervention id="4-106" speaker_id="1186" name="Astrid Lulling" is_mep="True" mode="written">
      <p sl="fr">Ik heb niet voor het verslag-Patrie kunnen stemmen vanwege de bewoording van punt 2, waarin wordt gepleit voor de herziening van Richtlijn 2000/31/EG betreffende bepaalde juridische aspecten van de diensten van de informatiemaatschappij, met name de elektronische handel. Naar mijn mening werkt de bestaande richtlijn, waarin onder andere wordt bepaald dat het van toepassing zijnde BTW-tarief het tarief is van het land van herkomst van de onderneming, in de praktijk heel goed.</p>
      <p sl="fr">Waarom zouden we deze uitstekende richtlijn veranderen om daarvoor in de plaats een systeem in te voeren waarbij de consument BTW voor deze diensten moet betalen in het land van bestemming? Dat zou voor alle betrokkenen tot totale chaos leiden: zowel voor de belastingautoriteiten, die te maken krijgen met BTW-heffing van in 27 verschillende landen gevestigde bedrijven, als voor de betrokken ondernemingen, die te maken zullen krijgen met tot 27 verschillende BTW-tarieven.</p>
      <p sl="fr">Dat zou een onaanvaardbare situatie zijn en het vrije verkeer van goederen belemmeren, waardoor een bijna onoverkomelijk obstakel voor een interne markt op het gebied van elektronische diensten zou worden opgeworpen.</p>
    </intervention>
    <intervention id="4-107" speaker_id="24087" name="Marcin Libicki" is_mep="True" mode="spoken">
      <p sl="pl">Mijnheer de Voorzitter, ik wil alleen zeggen dat ik tijdens de elektronische stemming over het verslag-Patrie twee keer geprobeerd heb om voor een amendement te stemmen, maar dat mijn machine helaas niet werkte. Ik wil graag dat dit wordt genotuleerd.</p>
    </intervention>
    <intervention id="4-108" speaker_id="1253" name="De Voorzitter" is_mep="True" mode="spoken">
      <p sl="nl">Hartelijk dank, mijnheer Libicki. Dat zal in de notulen worden opgenomen.</p>
    </intervention>
  </section>
  <section id="creitem13" title="7. Rectificaties stemgedrag/voorgenomen stemgedrag: zie notulen"/>
  <section id="creitem14" title="8. Bekendmaking gemeenschappelijke standpunten van de Raad: zie notulen"/>
  <section id="creitem15" title="9. Goedkeuring van de notulen van de vorige vergadering: zie notulen"/>
  <section id="creitem16" title="10. Debatten over gevallen van schending van de mensenrechten, de democratie en de rechtsstaat (debat)"/>
  <section id="creitem17" title="10.1. Burma">
    <intervention id="4-116" speaker_id="1838" name="De Voorzitter" is_mep="True" mode="spoken">
      <p sl="nl">Aan de orde is het debat over zes ontwerpresoluties over Birma .</p>
    </intervention>
    <intervention id="4-117" speaker_id="28276" name="Laima Liucija Andrikienė" is_mep="True" mode="spoken">
      <p sl="lt">auteur. – Door dit debat en de resolutie waarover we binnenkort zullen stemmen brengt het Europees Parlement de mensenrechtensituatie in Birma onder de aandacht van de EU-lidstaten, de andere instellingen van de EU en de internationale gemeenschap. Het land wordt vaak een paradijs voor toeristen genoemd, maar het is allesbehalve een paradijs voor de mensen die er wonen. De meest recente provocatie van het militaire regime tegen zijn burgers was de verhoging van de brandstofprijzen met vijfhonderd procent. Het is geen wonder dat dit besluit heeft geleid tot ontevredenheid en openbare protesten, die keihard werden en nog steeds worden neergeslagen. Er zijn op grote schaal demonstranten in elkaar geslagen en gearresteerd, en om te beseffen in welke mate dit regime zijn eigen burgers onderdrukt en waar het toe in staat is, hoeven we alleen maar te denken aan de gebeurtenissen van 1988, de situatie van de winnares van de Nobel-prijs voor de vrede http://nobelprize.org/nobel_prizes/peace/laureates/1991, de aanslag op haar leven in 2003 en het feit dat het regime sinds 1996 meer dan drieduizend dorpen heeft verwoest en meer dan een miljoen mensen gedwongen naar andere gebieden heeft overgebracht. Buitengewone wreedheid is kenmerkend voor dit regime; de waslijst van misdaden omvat verkrachtingen, martelingen, dwangarbeid en het gebruik van kindsoldaten. Dit wordt ongetwijfeld allemaal gezien door de internationale gemeenschap en we moeten niet toestaan dat de recente gebeurtenissen uitmonden in nog grootschaligere repressie.</p>
      <p sl="lt">Wij moeten de misdaden en mensenrechtenschendingen waaraan het zittende regime zich schuldig maakt ten strengste veroordelen. Wij spreken onze solidariteit met het Birmese volk uit en eisen dat de gearresteerde demonstranten onmiddellijk worden vrijgelaten en dat http://nobelprize.org/nobel_prizes/peace/laureates/1991een bevredigend leven kan leiden en in vrijheid kan handelen. Vandaag drukt er ook een zware verantwoordelijkheid op de schouders van bepaalde landen in deze regio, zoals China en India, die de mogelijkheid hebben om hun invloed te laten gelden teneinde op een beschaafde manier een einde te maken aan het conflict in Birma.</p>
    </intervention>
    <intervention id="4-118" speaker_id="4447" name="Paulo Casaca" is_mep="True" mode="spoken">
      <p sl="pt">auteur . – Mijnheer de Voorzitter, commissaris, dames en heren, vier jaar geleden heb ik hier in dit Huis de gelegenheid gehad om de flagrante schendingen van de mensenrechten in Birma aan de kaak te stellen en de hoop uit te spreken dat we in de toekomst een verbetering van de situatie zouden zien.</p>
      <p sl="pt">Dat is helaas niet gebeurd: hoewel de mensenrechtenschendingen in Birma in zekere mate zijn veranderd, zijn ze in de praktijk aanzienlijk verergerd. Het uit het land zetten van het Internationale Rode Kruis staat hier in hoge mate symbool voor, omdat het laat zien dat dit een volkomen onacceptabel regime is. Wij in de Europese Unie moeten onze blik echter ook richten op ons beleid ten aanzien van dergelijke schendingen: het is bijna ongelooflijk dat we al zeven jaar geen top met Afrika hebben gehouden over Zimbabwe, waar een buitengewoon gewelddadig regime aan de macht is, dat geen enkel respect voor mensenrechten heeft. Met betrekking tot Birma kan dat niet worden gezegd: de handelsbelangen in Azië zijn veel groter dan die in Afrika! Ik vind dat niet acceptabel.</p>
    </intervention>
    <intervention id="4-119" speaker_id="23881" name="Marios Matsakis" is_mep="True" mode="spoken">
      <p sl="en">auteur . – Mijnheer de Voorzitter, Birma kan zich op het beschamende feit beroepen dat het geregeerd wordt door een van de langst zittende militaire dictaturen die nog bestaan. Birma leeft al 45 jaar onder een totalitair militair regime. Als voormalige Britse kolonie heeft Birma een traumatische post-koloniale periode beleefd, die een vruchtbare bodem is geweest voor de vestiging van een stabiele militaire junta.</p>
      <p sl="en">Sinds 1962 besturen generaals het land en gaat het Birmese volk gebukt onder ernstige schendingen van de mensenrechten. Bovendien hebben de generaals door hun incompetentie van Birma een van Azië’s armste landen gemaakt, waarin de corruptie gigantische vormen heeft aangenomen. Bovendien is Birma een kankergezwel voor de rest van de wereld geworden, omdat het land betrokken is bij grootschalige heroïnehandel. Birma is een belangrijke exporteur van deze dodelijke drug.</p>
      <p sl="en">De sterke man in Birma is op dit moment generaal Than Shwe, een man met een dubieuze psychische stabiliteit, van wie wordt gezegd dat hij op een kwaadaardige manier in zichzelf gekeerd en bijgelovig is en die vaak astrologen raadpleegt voordat hij belangrijke staatsbesluiten neemt. Maar Birma is ook een land met een ongeëvenaarde natuurlijke schoonheid en met een uitzonderlijk vruchtbare grond, dat rijk is aan minerale hulpbronnen en over belangrijke olie- en gasvoorraden beschikt. Dit heeft altijd veel buitenlandse investeerders aangetrokken. Maar helaas hebben de opbrengsten van die investeringen het Birmese volk nooit bereikt en zijn deze grotendeels in de zakken van de dictators en hun medewerkers beland.</p>
      <p sl="en">In 1990, toen de Nationale Liga voor Democratie (NLD) de nationale verkiezingen won, ontstond er hoop voor een terugkeer naar de democratie. Maar de generaal onderdrukte alle pogingen tot democratisering en de leider van de NLD, Aung San Suu Kyi, werd niet alleen verhinderd om de macht over te nemen, maar werd ondanks internationale protesten ook onder huisarrest geplaatst.</p>
      <p sl="en">Dit Huis heeft in het verleden verschillende resoluties over de mensenrechtensituatie in Birma aangenomen en er zijn al jaren sancties van kracht. Maar dat is allemaal tevergeefs geweest, vooral omdat het Birmese regime de steun van China geniet. De waarheid is dat als we echt democratische veranderingen teweeg willen brengen in Birma, we onze pijlen rechtstreeks op de Chinese regering moeten richten. We kunnen druk uitoefenen op de Chinezen, bijvoorbeeld door China te dreigen met handelssancties en een investeringsembargo. Als we daar de moed voor kunnen opbrengen, hebben we een kans om de situatie in Birma ten goede te veranderen. Zo niet, dan vrees ik dat deze resolutie, zoals alle vorige, in de prullenbak van generaal Than Shwe zal belanden.</p>
    </intervention>
    <intervention id="4-120" speaker_id="24087" name="Marcin Libicki" is_mep="True" mode="spoken">
      <p sl="pl">auteur . – Mijnheer de Voorzitter, zoals gewoonlijk debatteren we op donderdagmiddag weer over mensenrechtenschendingen overal ter wereld. Als we een lijst zouden maken van alle landen, samenlevingen en naties die de mensenrechten hebben geschonden en als gevolg daarvan onderwerp van onze debatten zijn, zouden die een substantieel deel van onze planeet beslaan. Opgemerkt moet worden dat mensenrechtenschendingen niet alleen in arme landen plaatsvinden, maar vaak ook in landen die weliswaar niet heel welvarend zijn, maar zich gestaag ontwikkelen, zoals Rusland. Sommige van deze landen legitimeren zich zelfs middels democratische verkiezingen. Schendingen van de mensenrechten kunnen ook voorkomen in landen als China, dat snel aan het stijgen is op de ranglijst van welvarende landen. Tegelijkertijd hebben we ook te maken met de armste landen.</p>
      <p sl="pl">Mijnheer de Voorzitter, ik denk dat we moeten overwegen of we ons debat niet voor één keer moeten laten schieten en de Europese Commissie moeten vragen om ideeën te presenteren voor het aanpakken van mensenrechtenschendingen overal ter wereld. Ik doe dit voorstel omdat we deze schendingen bijna elke donderdag bespreken en ze altijd aan de kaak stellen, maar het de vraag is wat daar van komt. Mensenrechtenschendingen leiden uiteraard tot een ingewikkeld web van gevolgen. Een van die gevolgen heeft betrekking op de samenwerking tussen diverse grote financiële en economische instellingen, die over het algemeen volkomen legaal zijn, en de criminele regimes die in de betrokken landen aan de macht zijn.</p>
      <p sl="pl">Het is duidelijk geworden dat er grote financiële instellingen bestaan die samenwerken met verschillende hooggeplaatste functionarissen en plaatselijke dictators bij het onderdrukken van de bevolking. Verdrietig genoeg waren deze landen vaak beter af in de tijd van het kolonialisme. Ze werden toen weliswaar geregeerd door koloniale machten, maar criminele banden tussen grote buitenlandse financiële instellingen en plaatselijke regimes waren in die tijd minder gebruikelijk. Zoals de heer Matsakis terecht heeft gezegd, zijn in Birma, om maar één voorbeeld te noemen, dit soort verbanden aanwezig. Moeten we daar niet iets tegen doen?</p>
    </intervention>
    <intervention id="4-121" speaker_id="28418" name="Sepp Kusstatscher" is_mep="True" mode="spoken">
      <p sl="de">auteur . – Mijnheer de Voorzitter, we houden ons vanmiddag bezig met drie landen – Birma, Sierra Leone en Bangladesh – die tot de armste landen ter wereld behoren, dat wil zeggen: niet de landen, maar hun bevolking. De oorzaak daarvan is gelegen in het gebrek aan democratie – al is de situatie in de drie landen in dit opzicht nogal verschillend –, in de uitbuiting van de bevolking en vooral in alle soorten van mensenrechtenschendingen. Ernstig is met name wat er in de overwegingen bij deze eerste ontwerpresolutie over Birma is opgenomen. Dat is eigenlijk tenhemelschreiend en zou ons als bevoorrechte Europeanen wakker moeten schudden. Wat dit militaire regime zich tegenover individuen niet allemaal permitteert, vooral tegenover leden van de verschillende minderheden – ik noem in het bijzonder de Karen – is verschrikkelijk. Daarvoor kunnen we niet eenvoudig de ogen sluiten.</p>
      <p sl="de">Ik zou nog iets willen aanvullen wat in deze ontwerpresolutie is onderbelicht. Als Groenen steunen wij graag de inhoud van deze ontwerpresolutie, omdat die in sociaal-economisch opzicht en vanuit de optiek van de mensenrechten absoluut gerechtvaardigd is. Ik vind echter dat er wat meer aandacht had moeten worden besteed aan de ecologische ramp die door dit militaire regime wordt veroorzaakt. Om een voorbeeld te noemen: men wil een reusachtige dam bouwen, waarvoor tien miljoen mensen – u moet dat aantal even tot u laten doordringen – moeten worden geëvacueerd. Wat het militaire regime daar aanricht, kan slechts worden tegengegaan doordat de EU, de Verenigde Naties en de volkeren in de wereld gezamenlijk de scherpst mogelijke maatregelen nemen.</p>
    </intervention>
    <intervention id="4-122" speaker_id="38724" name="Colm Burke" is_mep="True" mode="spoken">
      <p sl="ga">namens de PPE-DE-Fractie . – Mijnheer te Voorzitter, ik prijs mij gelukkig dat ik hier voor het eerst het woord mag voeren over een belangrijk onderwerp als mensenrechten.</p>
      <p sl="en">Opnieuw bevinden we ons in een situatie dat we een krachtige reactie moeten laten horen op de onaanvaardbare acties van de militaire junta in Birma. Onze laatste dringende resolutie dateert nog maar uit juni. Het recente optreden tegen vreedzame betogers, die demonstreerden voor hun recht op vereniging, verdient het ook weer te worden veroordeeld door het Europees Parlement. De minachting van de Raad voor vrede en ontwikkeling voor zijn eigen bevolking is eens te meer gebleken uit de recente verhoging van de brandstofprijzen met 500 procent. De Nationale Raad voor vrede en ontwikkeling wil de bevolking duidelijk nog armer maken. Maar de Birmese burgers hebben een ongebreidelde moed aan de dag gelegd door de straat op te gaan en te demonstreren. Niet alleen werd de demonstratie hardhandig neergeslagen door de politie, maar ook werden vele demonstranten gearresteerd en leden van de Studenten van de Generatie ‘88 weer in de gevangenis geworpen. Ik roep op tot de onmiddellijke en onvoorwaardelijke vrijlating van iedereen die sinds het begin van de protesten is gearresteerd en van Aung San Suu Kyi, waarschijnlijk ‘s werelds bekendste gevangen gehouden democratische leider. Bovendien is de nieuwe grondwet, die onlangs is opgesteld door de Nationale Vergadering van Birma, je reinste volksverlakkerij, om de eenvoudig reden dat er geen democratisch gekozen leden van de oppositie bij betrokken zijn geweest. Dit Parlement neemt nu het initiatief om aan te dringen op een spoedvergadering van de Veiligheidsraad van de Verenigde Naties om de recente gebeurtenissen in Birma te bespreken. We hebben een krachtige en bindende resolutie op het niveau van de Verenigde Naties nodig, omdat deze crisis nu van invloed begint te worden op algehele veiligheidssituatie in de regio. Landen als China en Rusland, die dit jaar de aanneming van de laatste resolutie van de VN-Veiligheidsraad over Birma en China hebben tegengehouden, moeten meer verantwoordelijk tonen en hun steun geven aan een toekomstige VN-resolutie.</p>
      <p sl="en">Als de goeden niets doen, zal het kwaad overwinnen. De internationale gemeenschap doet weinig, terwijl de Birmese junta verschrikkelijke wreedheden begaat tegen haar eigen bevolking. Hoe lang kunnen we nog rechtvaardigen dat we toestaan dat dit kwaad aan de macht blijft?</p>
    </intervention>
    <intervention id="4-124" speaker_id="1413" name="Glyn Ford" is_mep="True" mode="spoken">
      <p sl="en">namens de PSE-Fractie . – Mijnheer de Voorzitter, ik heb bijna tien jaar geleden het voorrecht gehad om Aung San Suu Kyi te bezoeken terwijl ze onder huisarrest stond in Rangoon. Ze maakte het bij die gelegenheid volkomen duidelijk dat er wat haar betreft voor Birma maar één weg vooruit bestond: rigoureuze sancties van de EU tegen het regime. Tien jaar later is er weinig veranderd. Onze sancties zijn niet effectief. Ze wordt nog steeds vastgehouden en met de economie gaat het, zoals we hebben gezien, nog steeds bergafwaarts.</p>
      <p sl="en">Ik verwelkom de verklaring die Gordon Brown vorige week heeft afgelegd dat hij het voortouw zal nemen bij het ondernemen van actie tegen Birma en ik verwelkom punt 10 van onze resolutie, waarin de belangrijke rol wordt erkend die de ASEAN nu op zich heeft genomen ten aanzien van Birma, punt 14, waarin er bij China, Rusland en India op aangedrongen wordt om al hun invloed op het Birmese regime aan te wenden, en punt 20, waarin wordt opgeroepen tot een nieuwe resolutie van de VN-Veiligheidsraad. Dat is de enige manier waarop we de mondiale reactie kunnen versterken om zodanige druk op het regime uit te oefenen dat het eindelijk zal buigen en barsten.</p>
    </intervention>
    <intervention id="4-125" speaker_id="28334" name="Urszula Krupa" is_mep="True" mode="spoken">
      <p sl="pl">namens de IND/DEM-Fractie . – Mijnheer de Voorzitter, dit is al de derde keer in deze zittingsperiode dat ik hier tijdens een debat over mensenrechten spreek over de sociale en politieke situatie in Birma. De mensenrechten worden al vele jaren geschonden in dat land. Er vinden grootschalige vervolgingen plaats, niet alleen van activisten die zich inzetten voor democratie, maar ook van de rest van de bevolking, waarvan dertig procent op de rand van armoede leeft. Mensen moeten dwangarbeid verrichten en worden gedwongen om zich in andere gebieden te vestigen.</p>
      <p sl="pl">Deze keer zijn de protesten en de vervolgingen heviger, nadat de brandstofprijzen met vijfhonderd procent waren gestegen omdat de regering de subsidie had afgeschaft. Mensenrechtenorganisaties zenden alarmerende berichten de wereld in over de arrestatie van ongeveer honderd activisten en het weer een jaar illegaal onder huisarrest plaatsen van mevrouw Aung San Suu Kyi, winnares van de Nobel-prijs voor de vrede.</p>
      <p sl="pl">We steunen de resoluties. Ze zullen echter geen enkel effect hebben op de situatie in Birma. Het regime dat nu aan de macht is, reageert op geen enkel drukmiddel, en daarom zijn er radicalere maatregelen nodig.</p>
    </intervention>
    <intervention id="4-126" speaker_id="28280" name="Filip Kaczmarek" is_mep="True" mode="spoken">
      <p sl="pl">Mijnheer de Voorzitter, dit is niet het eerste debat over mensenrechtenschendingen, democratie en de rechtsstaat in Birma, en het zal zeker niet het laatste zijn. Toen we gisteren de resolutie van de PPE-DE-Fractie over Birma bespraken, kwamen we tot de conclusie dat het een heel goede ontwerpresolutie is, maar dat de situatie in Birma heel slecht is. Ik weet zeker dat velen van ons liever hadden gezien dat het andersom was en dat de situatie in Birma zodanig was dat we helemaal geen resolutie hoefden aan te nemen.</p>
      <p sl="pl">In Birma pacificeert het leger regio’s die worden bewoond door etnische minderheden. Het leger arresteert regelmatig activisten van de oppositie en intimideert gewone burgers die tegen de prijsstijgingen en de verdere verlaging van de al verschrikkelijk lage levensstandaard protesteren. Wat kunnen we daartegen doen? De Europese Raad moet een gedetailleerde studie naar de zwakke punten van het systeem van sancties uitvoeren om dat tot een echt nuttig en effectief wapen te maken in de strijd tegen het politieke regime in Birma.</p>
      <p sl="pl">Het is essentieel om meer druk op China en Rusland uit te oefenen, zodat de situatie in Birma uiteindelijk in de Veiligheidsraad van de Verenigde Naties kan worden besproken. Daarnaast moeten we er alles aan doen om ervoor te zorgen dat de steun van de EU, die voor de komende jaren 65 miljoen euro zal bedragen, rechtstreeks naar de burgers van Birma gaat en niet wordt gebruikt om het regime te ondersteunen.</p>
    </intervention>
    <intervention id="4-127" speaker_id="4242" name="Karin Scheele" is_mep="True" mode="spoken">
      <p sl="de">Mijnheer de Voorzitter, de militaire dictatuur in Birma staat vanwege de ernstige en flagrante mensenrechtenschendingen regelmatig op de agenda van het Europees Parlement. Wij betreuren evenals alle vorige sprekers het feit dat de vreedzame demonstraties tegen de drastische verhoging van de brandstofprijzen werden neergeslagen. Het verhogen van de brandstofprijzen met 500 procent leidde tot een verdubbeling van de transportkosten en tot een enorme stijging van de prijzen voor goederen en diensten, en dat terwijl de sociale situatie in het land rampzalig is. Van de bevolking leeft 90 procent onder de armoedegrens; mensen leven van minder dan een dollar per dag en een op de drie kinderen onder de vijf jaar lijdt aan ernstige ondervoeding.</p>
      <p sl="de">Wij betreuren het geweld tegen burgers, het uiterst brute geweld tegen vrouwen en de arrestatie van meer dan honderd mensen. Wij vragen om hun onmiddellijke en onvoorwaardelijke vrijlating, ook van de studentenleiders van Generatie 88. Ik wil onderstrepen dat we ook de druk op China, India en Rusland moeten opvoeren opdat deze landen hun invloed op de Birmese regering aanwenden en de wapenleveranties stopzetten. Alleen dan kunnen substantiële verbeteringen worden bereikt.</p>
    </intervention>
    <intervention id="4-128" speaker_id="28119" name="Kathy Sinnott" is_mep="True" mode="spoken">
      <p sl="en">Mijnheer de Voorzitter, opnieuw ligt er een resolutie waarin wordt gewezen op de afschuwelijke schendingen van de mensenrechten die blijven plaatsvinden in Birma. Deze laatste verlenging van het illegale huisarrest van een onschuldige vrouw is onaanvaardbaar. Birma is als land in feite één grote gevangenis die zucht onder een repressief systeem van een militair bewind.</p>
      <p sl="en">Birma is door de Verenigde Staten aangemerkt als een land dat speciaal zorgen baart vanwege de schending van de vrijheid van godsdienst. Het Birmese militaire regime houdt nauwlettend toezicht en legt beperkingen op aan alle religieuze organisaties, activiteiten en uitingen, omdat die worden gezien als een bedreiging voor de zogenoemde “nationale eenheid”. Vooral christenen worden in Birma uitgebreid en stelselmatig vervolgd. Christenen worden bewust gediscrimineerd op hun werk, er worden beperkingen opgelegd aan hun kerken, bijeenkomsten en boeken worden verboden, en pastorale werkers en andere kerkfunctionarissen worden gearresteerd, gemarteld en gevangengezet.</p>
      <p sl="en">Deze mensenrechtenschendingen mogen niet doorgaan. Wij in Europa moeten opstaan tegen militaire machten als Birma, ongeacht de handelsvoordelen die we mogen hebben met Birma of met zijn beschermheren, zoals China; anders zal onze resolutie geen effect sorteren.</p>
    </intervention>
    <intervention id="4-129" speaker_id="photo_generic" name="Viviane Reding" is_mep="True" mode="spoken">
      <p sl="en">lid van de Commissie . − Mijnheer de Voorzitter, het neerslaan van de vreedzame demonstranten op de laatste dag van augustus heeft opnieuw de schandalige mensenrechtensituatie in Birma voor het voetlicht gebracht, en de Commissie blijft zich hierover ernstig zorgen maken. Wij zijn van mening dat het militaire regime een bedreiging voor de regio is, en vooral voor het land en de bevolking van Birma.</p>
      <p sl="en">Een groot deel van de bevolking van 52 miljoen mensen leeft in angst en armoede als gevolg van slecht bestuur, in zowel politiek als economisch opzicht.</p>
      <p sl="en">In een omgeving van politieke, sociale en economische onzekerheid raken de mensenrechten helaas op de achtergrond, en de recente aanhouding van politieke activisten is daar een voorbeeld van.</p>
      <p sl="en">Het is duidelijk wat de grootste uitdagingen voor de regering zijn – nationale verzoening en economische ontwikkeling. Maar voor de internationale gemeenschap moet bijdragen aan de overgang van Birma naar een meer open en meer ontwikkelde samenleving, die moet worden geleid door een wettige burgerregering, het voornaamste doel blijven.</p>
      <p sl="en">De bijeenkomst van de Nationale Vergadering, die kort geleden is afgelopen, was een formele procedure om de macht van het huidige regime te verstevigen. Dit was zeker geen echte vergadering om een nieuwe grondwet op te stellen en de bijeenkomst was allesbehalve inclusief. Daarom deelt de Commissie volledig de visie van de secretaris-generaal van de Verenigde Naties, Ban Ki-moon, die de regering gevraagd heeft om een inclusief, op participatie gericht, transparant proces in gang te zetten om alle partijen in het nationale verzoeningsproces van Myanmar in staat te stellen volledig deel te nemen aan het bepalen van de toekomst van het land.</p>
      <p sl="en">Ook verwelkomen we het werk van Ibrahim Gambari als speciale afgezant van de secretaris-generaal van de Verenigde Naties voor Myanmar. We hopen dat de Verenigde Naties hun goede werk zullen voortzetten. Professor Gambari zal Myanmar binnenkort bezoeken.</p>
      <p sl="en">We hebben specifiek kritiek op de omstandigheden waaronder het Rode Kruis zijn werk moet doen in Myanmar. De regering moet, in zijn eigen belang en uit respect voor het internationale humanitaire recht, de Internationale Commissie van het Rode Kruis in staat stellen om haar missie te kunnen blijven vervullen.</p>
      <p sl="en">Tegelijkertijd moeten we ook opmerken dat er enkele bemoedigende signalen zijn. De Commissie hoopt dat de recente afspraken tussen de regering van Myanmar en de Internationale Arbeidsorganisatie (ILO) met betrekking tot de klachten over dwangarbeid de slachtoffers zullen helpen. We erkennen dat de regering begin augustus met zijn partners van de ASEAN is overeengekomen om een mensenrechtencommissie op te nemen in het geplande handvest van de ASEAN, het constitutionele document.</p>
      <p sl="en">Wat kan de EU doen? Een doelmatig beleid moet gericht zijn op het terugleiden van het land naar de internationale gemeenschap, waardoor politieke, sociale en economische ontwikkeling mogelijk wordt. Het gemeenschappelijke standpunt van de EU weerspiegelt deze noodzaak; het is een evenwichtig document, waarin onze kritiek gedetailleerd wordt weergegeven en de regering tegelijkertijd op zijn verantwoordelijkheden wordt gewezen. Ook wordt er hulp aan de bevolking aangeboden.</p>
      <p sl="en">Wat betreft de betrekkingen met het regime is er consensus dat er meer moet worden gedaan. Wanneer we het land isoleren zal de bevolking alleen maar een nog grotere prijs moeten betalen. De Commissie houdt eraan vast dat de communicatiekanalen met de regering moeten worden open gehouden, vooral om onze zorgen over de mensenrechten te kunnen overbrengen, en in dit verband zal de Commissie elke geschikte gelegenheid aangrijpen, zoals de Azië-Europa-bijeenkomsten (ASEM) en de bijeenkomsten tussen de EU en de ASEAN, om te wijzen op de noodzaak van een inclusieve dialoog tussen alle belanghebbenden. We dringen regelmatig aan op nationale verzoening en de vrijlating van politieke gevangenen.</p>
      <p sl="en">Om de bevolking van Myanmar te helpen, en in het bijzonder de meest kwetsbare bevolkingsgroepen, is de Commissie haar hulpprogramma’s zowel in kwantitatief als in kwalitatief opzicht aan het versterken. Een nieuwe landenstrategie voorziet in steun aan de gezondheidszorg en het basisonderwijs. Het Wereldfonds voor de bestrijding van hiv/aids, tuberculose en malaria, dat wordt gesteund door de EU en haar partner, levert al goed werk bij de bestrijding van deze drie ziekten. Dit komt bovenop onze aanzienlijke humanitaire hulp.</p>
      <p sl="en">In het bijzonder wil de Europese Unie, zoals ook tot uiting komt in ons gemeenschappelijke standpunt, een kritische dialoog met de regering op gang brengen over de verantwoordelijkheid van de regering om de millenniumontwikkelingsdoelen te verwezenlijken, en de Commissie hoopt dat de regering bereid is om de bestaande dialoog over onder andere gezondheidszorg en onderwijs te intensiveren. Helaas denken we niet dat beperkende maatregelen de regering in de gewenste richting zal duwen of het lijden van de bevolking zal verzachten.</p>
    </intervention>
    <intervention id="4-130" speaker_id="1838" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt na afloop van de debatten van vanmiddag plaats.</p>
      <p sl="nl">Schriftelijke verklaringen (artikel 142)</p>
    </intervention>
    <intervention id="4-131" speaker_id="4260" name="Eija-Riitta Korhola" is_mep="True" mode="written">
      <p sl="fi">Mijnheer de Voorzitter, in 1990 won de Nationale Liga voor Democratie de democratische verkiezingen in Birma. Een militaire junta plaatste de leider van de partij, Aung San Suu Kyi, onder huisarrest. In 2007 gaat de Raad voor vrede en ontwikkeling van Myanmar nog steeds door met het onderdrukken van de bevolking. Aung San Suu, die bij de verkiezingen tot de leider van Birma was gekozen, heeft nog steeds huisarrest.</p>
      <p sl="fi">Birma is een voorbeeld van hoe de samenleving lijdt wanneer de wil van de bevolking wordt onderdrukt door het opleggen van huisarrest en het arresteren van mensen. De mensenrechten en de rechtsstaat worden niet gerespecteerd. Negentig procent van de bevolking leeft onder de armoedegrens. De krimpende economie van het land en de slechte prestaties op humanitair gebied zijn dit jaar nog verder verslechterd toen de junta van Myanmar in augustus de brandstofprijzen verhoogde.</p>
      <p sl="fi">In de zoektocht naar een oplossing speelt de EU een prominente rol in de Veiligheidsraad van de Verenigde Naties. De Europese lidstaten moeten voor een krachtige opstelling kiezen en de verantwoordelijkheid nemen voor de hopeloze situatie van het Birmese volk.</p>
      <p sl="fi">De sleutels tot de oplossing liggen echter voornamelijk in de handen van China, Rusland en India. China heeft zijn vetorecht in de Veiligheidsraad al gebruikt om een resolutie over Birma te blokkeren. Een hooggewaardeerd lid van de internationale gemeenschap word je niet zomaar. Dat moet je verdienen.</p>
      <p sl="fi">De pogingen door het Westen om een snelle democratisering van despotische regimes af te dwingen zijn mislukt. Er is al gezegd dat democratie geen product is dat je kunt exporteren. Dat is ook wel “de illusie van de blanken” genoemd. Er zijn ook mensen die de vraag hebben gesteld of een regering van het volk wel de beste manier is om een land te besturen. Is democratie overal een geschikte oplossing?</p>
      <p sl="fi">Het probleem van de wereld is echter niet dat democratie te vuur en te zwaard moet worden bevochten. Het probleem is dat de democratie te vuur en te zwaard wordt onderdrukt.</p>
    </intervention>
  </section>
  <section id="creitem18" title="10.2. Bangladesh">
    <intervention id="4-133" speaker_id="1838" name="De Voorzitter" is_mep="True" mode="spoken">
      <p sl="nl">Aan de orde is het debat over zes ontwerpresoluties over Bangladesh .</p>
    </intervention>
    <intervention id="4-134" speaker_id="2099" name="Robert Evans" is_mep="True" mode="spoken">
      <p sl="en">auteur . – Mijnheer de Voorzitter, Bangladesh is een land dat ik vele malen heb bezocht en dat mij erg dierbaar is geworden. Ik heb veel vrienden van Bangladeshi afkomst in Londen en ik volg de politieke situatie daar op de voet.</p>
      <p sl="en">In deze resolutie wordt erkend dat de situatie in de afgelopen maanden zodanig is verslechterd dat er nu ernstige zorgen bestaan over de rechtsstaat, de mensenrechten en zelfs het voortbestaan van de democratie in dat land, wat in de hele tekst van deze revolutie tot uiting komt.</p>
      <p sl="en">Ik denk dat toen het electorale proces in januari werd opgeschort, de meesten van ons hoopten dat het een kwestie van weken zou zijn voordat de verkiezingen zouden worden gehouden, maar de weken werden maanden, en de maanden zijn nu jaren geworden, want zolang kan het duren voordat er een nieuwe, democratisch gekozen regering kan worden geïnstalleerd.</p>
      <p sl="en">Ondertussen hebben we te maken met een ongrondwettelijke en onbevredigende situatie waarin een overgangsregering – een burgerregering – met steun van de militairen probeert de orde te handhaven in een klimaat van groeiende wanhoop en toenemend geweld. Twee voormalige eerste ministers zitten gevangen. Er zijn rellen geweest op de universiteit, waarbij honderden mensen zijn gearresteerd (waaronder academici) en er zijn aantijgingen van aanranding en marteling.</p>
      <p sl="en">Dit kan niet de weg vooruit zijn, en zoals duidelijk blijkt uit punt 11, ben ik er zeker van dat wij in het Europees Parlement klaar staan om Bangladesh te helpen om zo snel mogelijk terug te keren naar de democratie.</p>
    </intervention>
    <intervention id="4-135" speaker_id="23881" name="Marios Matsakis" is_mep="True" mode="spoken">
      <p sl="en">auteur . – Mijnheer de Voorzitter, Bangladesh is ongeveer even groot als Griekenland, maar heeft een bevolking die bijna twee maal zo groot is als de bevolking van Duitsland. Het land is pas in 1971 onafhankelijk geworden, na jaren van burgeroorlog waarbij zowel het nabijgelegen Pakistan als buurland India, allebei voormalige Britse kolonies, betrokken waren. Bangladesh heeft vijftien jaar gezucht onder een militair bewind en hoewel er sinds 1990 weer een burgerregering is, heeft het land nog lang geen echte democratie.</p>
      <p sl="en">Op dit moment is Bangladesh een zeer arm land dat gebukt gaat onder wijdverspreide corruptie, inmenging van de militairen in de politiek, ernstige mensenrechtenschendingen, discriminatie van vrouwen, religieus extremisme en een lange lijst van andere kwaden, waarvan er enkele in de resolutie worden genoemd. Toch staat er heel duidelijk in overweging N: “overwegende dat de EU en Bangladesh reeds lang goede betrekkingen onderhouden en belangrijke economische partners zijn”. Dat is waar, maar een mooie vriend en partner hebben we dan uitgekozen, en wat hebben we dan goed werk afgeleverd bij het verhogen van de welvaart en het versterken van de democratie en de rechtsorde in dat bevriende land!</p>
      <p sl="en">In alle eerlijkheid, de EU heeft geprobeerd om dingen te verbeteren, maar heeft ze dat hard genoeg geprobeerd? Is de hulp die aan Bangladesh is gegeven op een goede manier besteed om de productie-infrastructuur van het land te verbeteren, of is die hulp in de zakken van corrupte ambtenaren verdwenen? Is de druk op de militairen om zich niet meer met het nationale politieke leven te bemoeien voldoende zwaar en vastberaden geweest, of is die druk zwak en ineffectief geweest?</p>
      <p sl="en">Iedereen kan voor zichzelf antwoord geven op die vragen. Mijn opvatting is echter dat we bij lange na niet doen wat er nodig is; er bestaat een dringende noodzaak om ons beleid inzake Bangladesh te herzien, waarbij het opleggen van sancties niet moet worden uitgesloten en Pakistan en India zeker ernstig moeten worden gewaarschuwd dat ze de verleiding moeten weerstaan om zich met de interne aangelegenheden van Bangladesh te bemoeien.</p>
    </intervention>
    <intervention id="4-136" speaker_id="4521" name="Charles Tannock" is_mep="True" mode="spoken">
      <p sl="en">auteur . – Mijnheer de Voorzitter, net als mijn collega Evans vertegenwoordig ik meer dan 150.000 kiezers van Bangladeshi afkomst in Londen, onze regio.</p>
      <p sl="en">Bangladesh is een groot en strategisch belangrijk land in Zuidoost-Azië en is helaas weer in het nieuws vanwege de studentenprotesten van augustus en de arrestatie van drie voormalige premiers in een proces dat gericht is op het bestrijden van de corruptie, maar dat helaas, naar het zich laat aanzien, en op perverse wijze, een poging lijkt om de democratische, zij het ernstig verdeelde politieke klasse, de mond te snoeren.</p>
      <p sl="en">De overgangsregering heeft de EU en de Verenigde Staten verzekerd dat er eind 2008 democratische verkiezingen zullen worden gehouden, zodra het registratieproces voor de verkiezingen klaar is en bestand is tegen verkiezingsfraude. Het tijdschema lijkt echter erg ruim en er bestaan vermoedens dat de militairen, die in de afgelopen tijd een scherper politiek profiel hebben aangenomen, eropuit zijn om het politieke landschap van Bangladesh radicaal te veranderen door de twee elkaar bestrijdende hoofdrolspelers, de voormalige premiers Sheikh Hasina en Khaleda Zia, uit de roulatie te nemen. Het is moeilijk te begrijpen waarom ze in afwachting van hun proces niet op borgtocht worden vrijgelaten, en bovendien waarom hun aanhouding in eerste instantie zo melodramatisch moest verlopen en de regels van een behoorlijk proces niet in acht zijn genomen vanwege de noodtoestand. In de resolutie wordt er terecht op aangedrongen dat de noodtoestand wordt opgeheven en worden diplomatieke waarnemers van de EU opgeroepen om het proces tegen de twee vrouwen bij te wonen.</p>
      <p sl="en">Zeker, de westerse hulpdonoren houden nauwlettend in de gaten wat er in Bangladesh gebeurt, gezien de zorgen over de verslechterende mensenrechtensituatie van de afgelopen jaren, de toenemende islamistische radicalisering van de samenleving en helaas ook het afwijken van de oorspronkelijke koers – een seculiere meerpartijendemocratie, en vanuit de EU moeten we dat model krachtig blijven steunen.</p>
    </intervention>
    <intervention id="4-137" speaker_id="24087" name="Marcin Libicki" is_mep="True" mode="spoken">
      <p sl="pl">auteur . – Mijnheer de Voorzitter, het volgende land dat we tijdens het debat van vanmiddag bespreken is Bangladesh, waar de grondrechten ook worden geschonden. Met de kennis over al deze individuele gevallen moeten we ons wel afvragen hoe deze situatie kan bestaan in een wereld die steeds verder “globaliseert”, die door economische organisaties en in nog sterkere mate door politieke organisaties steeds meer één netwerk wordt, in een wereld waarin we op ons eigen continent de oprichting van de Verenigde Naties en de Europese Unie hebben gezien en in een wereld waarin zo veel organisaties beweren dat ze mensen respecteren. We mogen onszelf wel eens afvragen waarom er geen globalisering van de fundamentele humanitaire beginselen plaatsvindt.</p>
      <p sl="pl">Het lijkt een probleem dat van grote invloed is op de tijd waarin we leven en op onze organisaties. Iedereen is geïnteresseerd in politiek en economie, maar wanneer het erop aankomt om de politiek en de economie een menselijke dimensie te geven, zodat eenvoudige, gewone mensen verder geen kwaad wordt gedaan, lijken we machteloos te zijn.</p>
      <p sl="pl">Commissaris Reding zei zojuist, toen we het over Birma hadden, dat het gevaar bestaat dat we weer machteloos moeten toezien en niet op dit onrecht reageren. We moeten echter begrijpen dat er bepaalde stappen moeten worden genomen en dat de schaal van onze politieke activiteiten, onze economische activiteiten en de mate waarin de standaardgrondrechten worden nageleefd niet met elkaar in evenwicht zijn.</p>
      <p sl="pl">Ik wil ook uw aandacht vragen voor een andere kwestie. In de verklaring wordt onder andere de toenemende vervolging om religieuze redenen genoemd. Ik wil erop wijzen dat vervolging om religieuze redenen over het algemeen, hoewel niet altijd, is gericht tegen christenen, met name katholieken. Katholieken zijn op mondiaal niveau de groep die het meest vervolgd wordt en worden het vaakst vermoord vanwege hun geloof. We moeten ons aan de feiten houden en wanneer we het over vervolging hebben, moeten we niet vergeten wie wie vervolgt.</p>
    </intervention>
    <intervention id="4-138" speaker_id="28139" name="Carl Schlyter" is_mep="True" mode="spoken">
      <p sl="sv">auteur . – Mijnheer de Voorzitter, ik denk dat Bangladesh een land was van grote hoop. Het heeft vrijheid van godsdienst, vrouwen in rurale gebieden hebben toegang tot microkredieten en we konden zien hoe een lokale economie zich begon te ontwikkelen.</p>
      <p sl="sv">Deze positieve trends zijn echter snel omgeslagen, in een land waarin de terreur zich verspreidt. Journalisten, advocaten, politici en activistische studenten worden gevangen gezet, volgens de regering om de corruptie aan te pakken. Ik zou willen zeggen: iedereen in de gevangenis gooien is geen goede manier om de corruptie te bestrijden, om het zwak uit te drukken. We beloven dat we Bangladesh zullen helpen op het pad naar democratie en de regering moet de politieke wil hebben.</p>
      <p sl="sv">Voordat ik afsluit wil ik een opmerking maken over iets dat in de resolutie staat, maar waarover misschien niet veel gesproken zal worden en waarvan ik denk dat het belangrijk is, omdat ik veel tijd heb doorgebracht bij mensen in sloppenwijken. Mensen van het oude regime, van de heersende klasse, hebben land ingepikt, maar toen de regering dat land weer in handen probeerde te krijgen, zijn miljoenen arme mensen, arme boeren en arme bewoners van sloppenwijken, uit hun huizen verdreven. Zo verloren ze het laatste beetje hoop om te kunnen overleven, dat ze hadden omdat ze een klein stukje land hadden. Wanneer we voor de democratie in Bangladesh vechten, moeten we ook aan deze mensen denken, omdat zij het minst van iedereen een stem hebben. Ze hebben de minste macht van iedereen.</p>
    </intervention>
    <intervention id="4-139" speaker_id="28299" name="Bogusław Sonik" is_mep="True" mode="spoken">
      <p sl="pl">namens de PPE-DE-Fractie . – Mijnheer de Voorzitter, de situatie in Bangladesh is zeker zorgwekkend. Er is echter actie ondernomen om de verkiezingen op de afgesproken datum te laten plaatsvinden. Desondanks maken we ons zorgen dat het werkprogramma van de kiescommissie, dat in juli 2007 is gepresenteerd, niet op tijd zal worden afgerond. Laten we niet vergeten dat de waarnemingsmissie van de Europese Unie op 22 januari haar werkzaamheden heeft gestaakt, toen ook de Verenigde Naties hun steun introkken.</p>
      <p sl="pl">We mogen Bangladesh in deze fase niet in de steek laten. We moeten waarnemers sturen met een brede opdracht. Die waarnemers moeten ook lopende strafrechtelijke procedures en aanhoudingen van gewone burgers monitoren. Het is vooral belangrijk dat er druk op de autoriteiten wordt uitgeoefend om de studenten die tijdens de protesten van 28 augustus 2007 zijn gearresteerd weer vrij te laten. We moeten snel reageren en breed opgezette hulp geven; als we dat niet doen, kunnen we niet verwachten dat de verkiezingen op de afgesproken datum zullen plaatsvinden.</p>
    </intervention>
    <intervention id="4-140" speaker_id="28377" name="Lidia Joanna Geringer de Oedenberg" is_mep="True" mode="spoken">
      <p sl="pl">namens de PSE-Fractie . – Mijnheer de Voorzitter, het is een jaar geleden dat het Europees Parlement zijn vorige resolutie over Bangladesh aannam. Ondanks onze hoge verwachtingen is de situatie in het land verslechterd. De verkiezingen die voor januari van dit jaar stonden gepland, hebben niet plaatsgevonden en zijn uitgesteld tot eind 2008. De interimregering heeft met steun van het leger de noodtoestand uitgeroepen.</p>
      <p sl="pl">Het huidige leiderschap beperkt openlijk alle politieke activiteit en de vrijheid van de pers en andere media. Onder de gearresteerde personen bevinden zich twee voormalige premiers, 160 leidende politici en meer dan honderdduizend burgers. Het meedogenloze neerslaan van de studentenprotesten tegen het leger op de universiteit van Dhaka in augustus van dit jaar heeft op internationaal niveau tot grote bezorgdheid geleid.</p>
      <p sl="pl">Gezien de genoemde gebeurtenissen moeten de Raad en de Europese Commissie de situatie nauwlettend volgen. In de eerste plaats moeten ze erop aandringen dat onafhankelijke instellingen en politieke partijen in Bangladesh hun activiteiten weer kunnen hervatten. Het is essentieel dat we een nieuwe waarnemingsmissie sturen en technische bijstand geven, wat een positieve bijdrage kan leveren aan de voorbereidingen van vrije, democratische verkiezingen. Alleen als alle belanghebbende partijen samenwerken zal het mogelijk zijn om de situatie in Bangladesh effectief te stabiliseren.</p>
    </intervention>
    <intervention id="4-141" speaker_id="24029" name="Koenraad Dillen" is_mep="True" mode="spoken">
      <p sl="nl">namens de ITS-Fractie. – Mijnheer de Voorzitter, vanzelfsprekend is het een goede zaak dat in dit halfrond de mensenrechtensituatie in Bangladesh aan de kaak wordt gesteld. We zien immers dat de huidige regering tracht het legitieme politieke protest van studenten en journalisten door middel van arbitraire arrestaties en opsluitingen de mond te snoeren. Sinds de nieuwe regering het roer overnam in januari 2007 zijn reeds meer dan 250.000 mensen opgesloten. Sinds de uitroeping van de noodtoestand is het leger verantwoordelijk voor talloze folteringen en moorden.</p>
      <p sl="nl">Maar ik zou graag nog een ander punt belichten: een kwestie die inherent is aan deze staat en die voortduurt ongeacht de wisseling van de macht. Het is iets dat dikwijls onderbelicht wordt door allerhande mensenrechtenorganisaties omdat het blijkbaar nu eenmaal niet mag gezegd worden. Ik heb het over de massale en systematische groepsverkrachtingen in Bangladesh. Het geweld tegen vrouwen en jonge meisjes vormt een van de meest gruwelijke schendingen van mensenrechten in deze islamitische staat. Dit soort geweld omvat seksueel en huiselijk geweld, groepsverkrachtingen, het gooien van bijtend zuur en eremoorden. Of men het nu graag hoort of niet, het is ontegensprekelijk zo dat door middel van deze gruweldaden extremistische moslims Bangladesh willen zuiveren van zijn religieuze minderheden om zo het land te veranderen in een monolithische, islamitische staat. Elke regering van Bangladesh blijft passief en dit is een regelrechte schande. In 1984 bekrachtigde Bangladesh het VN-Verdrag aangaande het beëindigen van alle vormen van discriminatie tegen vrouwen. Het is de hoogste tijd dat dit Parlement een zeer duidelijk signaal geeft en de regering van Bangladesh op haar verantwoordelijkheid wijst.</p>
    </intervention>
    <intervention id="4-142" speaker_id="28421" name="Marianne Mikko" is_mep="True" mode="spoken">
      <p sl="et">Dames en heren, noch de Europese Unie, noch de VN schort een waarnemingsmissie bij verkiezingen zomaar op; helaas hebben we dat in Bangladesh moeten doen. In januari werd, met steun van het leger, de democratie opgeschort in een land waarin – en dat is uniek in de wereld – de twee belangrijkste partijen worden geleid door vrouwen.</p>
      <p sl="et">Ik erken dat het bestrijden van dwang en corruptie belangrijk is om de economie en de politiek doelmatig te laten functioneren, maar vuile methoden als het neerslaan van demonstraties, het muilkorven van de pers en het ondermijnen van een eerlijke rechtsgang mogen voor dit doel natuurlijk niet worden gebruikt. Bijna vijfentwintig jaar lang is Bangladesh op weg geweest naar het Europese model. Secularisme, hand in hand met tolerantie op het gebied van religie, mensenrechten en vrijheid van meningsuiting zijn waarden die ons Parlement met alle mogelijke middelen ondersteunt.</p>
      <p sl="et">Daarom moeten we doen wat we kunnen om Bangladesh terug te leiden naar de weg van de democratie. Het geven van technische bijstand voor de organisatie van de verkiezingen en het werk in de bipartiete werkgroepen zijn het minste wat de Europese Unie kan doen. We eisen dat er onmiddellijk een einde wordt gemaakt aan de noodtoestand en de inmenging door de militairen.</p>
    </intervention>
    <intervention id="4-143" speaker_id="photo_generic" name="Viviane Reding" is_mep="True" mode="spoken">
      <p sl="en">lid van de Commissie . − Mijnheer de Voorzitter, de Europese Commissie deelt de zorgen over de mensenrechtensituatie in Bangladesh zoals deze worden verwoord in de ontwerpresolutie van het Europees Parlement. De Europese Unie heeft overigens een prijzenswaardig verleden van constructieve betrokkenheid bij de mensenrechten en de democratie in Bangladesh, en het besluit om een waarnemingsmissie van de EU naar de afgelaste verkiezingen van 2007 te sturen en de missie op te schorten naar aanleiding van de boycot van de verkiezingen door de Awami Liga en overtuigend bewijs van pogingen om de uitslag te manipuleren, is een voorbeeld van die betrokkenheid.</p>
      <p sl="en">Na de vorming van de door de militairen gesteunde overgangsregering en de uitroeping van de noodtoestand in januari 2007 heeft de EU geprobeerd een evenwicht te vinden tussen krachtige steun voor een terugkeer naar de democratie in 2008 en streng toezicht op de mensenrechtensituatie. Dit komt tot uiting in de intentie van de Europese Commissie om substantiële steun aan te bieden, samen met acht andere internationale ontwikkelingspartners, voor de ontwikkeling van een kieslijst met foto’s. Het Parlement zal zich herinneren dat grote twijfels over de lijst die voor 2007 was opgesteld een belangrijke factor waren bij het uitstellen van de verkiezingen.</p>
      <p sl="en">De delegatie van de Europese Commissie in Dhaka volgt het proefproject met de kiezerslijst van nabij en heeft zeer positieve feedback over het proces gegeven. De EU heeft echter consequent de duidelijke lijn gevolgd dat de vooruitgang bij de technische voorbereidingen voor de verkiezingen gepaard moet gaan met vooruitgang op het gebied van politieke hervormingen, en zoals de trojka van de EU tijdens haar bezoek aan Dhaka in juni heeft beklemtoond, moeten de politieke partijen zo snel mogelijk bij dat hervormingsproces worden betrokken.</p>
      <p sl="en">Het is een bemoedigende stap dat de verkiezingscommissie van Bangladesh nu een tijdschema voor de raadpleging van de vijftien belangrijkste partijen van het land bekend heeft gemaakt.</p>
      <p sl="en">De EU heeft er bij de regering van Bangladesh en bij de militairen krachtig op aangedrongen dat de mensenrechten en de regels voor een behoorlijke procesgang moeten worden gerespecteerd, het meest recent tijdens een diplomatiek bezoek op 8 augustus van een trojka van regionale directeuren van de EU aan de adviseurs op het gebied van Buitenlandse Zaken. Dat bezoek bood ook de gelegenheid om zeven individuele gevallen van mensenrechtenschendingen aan de orde te stellen.</p>
      <p sl="en">In enkele van deze gevallen heeft de regering gedetailleerde antwoorden gegeven. De missiehoofden van de EU zullen onze zorgen over de mensenrechten blijven aankaarten bij de autoriteiten, zodat de schuldigen kunnen worden gestraft en de anderen kunnen worden vrijgelaten. Wat betreft het specifieke geval van de speciale rapporteur van de Verenigde Naties, Sigma Huda, heeft het hoofd van de delegatie van de Europese Commissie in Dhaka onze zorgen over haar medische situatie en behandeling overgebracht aan het ministerie van Buitenlandse Zaken. Ik begrijp dat mevrouw Suda beroep heeft aangetekend tegen het besluit van de rechtbank, en de Europese Commissie zal de zaak zeer nauwlettend volgen.</p>
      <p sl="en">Steun voor de mensenrechten en goed bestuur is ook een van de drie prioriteiten die de Europese Commissie heeft gesteld als voorwaarde voor het geven van financiële bijstand aan Bangladesh in het kader van de landenstrategie 2007-2013, samen met menselijke en sociale ontwikkeling en economische en handelsontwikkeling. Voor de periode 2007-2010 is er 55 miljoen euro geoormerkt voor acties in het kader van die prioriteit.</p>
      <p sl="en">Concluderend blijft de Europese Commissie optimistisch dat Bangladesh op koers ligt om geloofwaardige parlementsverkiezingen te houden in 2008. We bieden daarvoor substantiële politieke en financiële steun aan, terwijl we ondertussen – en ik wil dit beklemtonen – zeer alert blijven op mensenrechtenschendingen en andere problemen.</p>
    </intervention>
    <intervention id="4-144" speaker_id="1838" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt na afloop van de debatten van vanmiddag plaats.</p>
    </intervention>
  </section>
  <section id="creitem19" title="10.3. Financiering van het Speciaal Tribunaal voor Sierra Leone">
    <intervention id="4-146" speaker_id="1838" name="De Voorzitter" is_mep="True" mode="spoken">
      <p sl="nl">Aan de orde is het debat over zes ontwerpresoluties over de financiering van het Speciaal Tribunaal voor Sierra Leone .</p>
      <p sl="nl">Ik moet er hier op wijzen dat enkele van onze collega’s momenteel in Sierra Leone zijn als verkiezingswaarnemers.</p>
    </intervention>
    <intervention id="4-147" speaker_id="28392" name="Józef Pinior" is_mep="True" mode="spoken">
      <p sl="pl">auteur . – Mijnheer de Voorzitter, de ontwikkeling van het internationaal humanitair recht, samen met de oprichting van rechtbanken om de plegers van oorlogsmisdadigers en misdaden tegen de menselijkheid te berechten, waren na de Tweede Wereldoorlog belangrijke wapenfeiten van de internationale gemeenschap. De rol van genoemde instellingen heeft zich verder ontwikkeld in het tijdperk van de globalisering, vooral in gebieden waar het nationale leiders niet lukt om op basis van de rechtsstaat de centrale autoriteit van de regering te vestigen en voor de fundamentele veiligheid van de betrokken inwoners te zorgen.</p>
      <p sl="pl">Het Speciale Tribunaal voor Sierra Leone levert een belangrijke bijdrage aan het bereiken van het doel van vrede en gerechtigheid in de regio rond de rivier de Mano in West-Afrika. Ik wil wijzen op het programma van het Tribunaal om documenten die betrekking hebben op het werk van het Tribunaal te archiveren en te vertalen. Ik wil ook de programma’s noemen die het Tribunaal heeft opgezet voor de bescherming van slachtoffers. Dit soort activiteiten is op de lange termijn cruciaal voor de vestiging van regeringen die zijn gefundeerd op de rechtsstaat in West-Afrika.</p>
      <p sl="pl">In de resolutie van vandaag over de financiering van het Speciale Tribunaal voor Sierrra Leone roept het Europees Parlement de Commissie en alle instellingen van de EU en de lidstaten op om de financiële basis te garanderen teneinde het Tribunaal in staat te stellen om op een zorgvuldige en verantwoordelijke manier zijn werk af te maken.</p>
    </intervention>
    <intervention id="4-148" speaker_id="28372" name="Ryszard Czarnecki" is_mep="True" mode="spoken">
      <p sl="pl">auteur . – Mijnheer de Voorzitter, het feit wil dat de volgende ronde van de parlementaire verkiezingen in Sierra Leone komend weekend zal plaatsvinden. Ik kan het slechts betreuren dat de delegatie van het Europees Parlement daar niet bij aanwezig zal zijn, zoals eerder was gepland.</p>
      <p sl="pl">Het is goed om ons af te vragen waarom het Speciale Tribunaal voor Sierra Leone zo belangrijk is. Het gaat hier niet om gewoon weer een Afrikaans land met een geschiedenis van verkrachtingen en moorden. Het gaat hier om het prestige en de ontwikkeling van de internationale rechtspraak op het gebied van het strafrecht.</p>
      <p sl="pl">We hebben ditzelfde systeem recentelijk twee keer spectaculair zien falen, en we moeten eerlijk zijn tegenover onszelf en erkennen dat dat zo is. Ik doel op de mislukte poging om Slobodan Milošević te berechten en de buitengewoon controversiële omstandigheden rondom de dood van Saddam Hussein. Als ook dit weer op een fiasco uitloopt, na deze met veel publiciteit omgeven gebeurtenissen, dat wil zeggen als het Tribunaal zijn activiteiten moet staken vanwege een gebrek aan financiële middelen, zou dat de genadeslag voor de internationale rechtspraak op het gebied van het strafrecht zijn</p>
      <p sl="pl">Het gaat hier, om precies te zijn, om de toewijzing van minder dan negentig miljoen dollar voor de komende twee en een kwart jaar, waarbij meer dan een derde deel van het totale bedrag dit jaar moet worden overgeboekt. Dat is nodig om te waarborgen dat het Tribunaal kan blijven functioneren. Het prestige van de grensoverschrijdende rechtspraak hangt echt af van de veroordeling van Charles Taylor, de vroegere president van Liberia, door het Speciale Tribunaal voor Sierra Leone, en van het onderzoek door het Tribunaal van zeventien vermeende misdaden tegen de menselijkheid en oorlogsmisdaden, waaronder moorden en seksuele delicten.</p>
      <p sl="pl">Ik wil vanuit dit Huis publiekelijk twee landen bedanken, namelijk het Verenigd Koninkrijk en Nederland, die aanzienlijke financiële steun hebben gegeven voor de activiteiten van het Tribunaal. De Verenigde Naties hebben ook een belangrijke rol te spelen. De Verenigde Naties kunnen in deze zaak niet doen als Pontius Pilatus en hun handen wassen in onschuld. Ik ben blij dat het Parlement over deze kwestie met één stem zal spreken.</p>
    </intervention>
    <intervention id="4-149" speaker_id="23881" name="Marios Matsakis" is_mep="True" mode="spoken">
      <p sl="en">auteur . – Mijnheer de Voorzitter, degenen die respect voor de mensenrechten hoog in hun vaandel dragen – met inbegrip van de leden van dit Huis – hebben hard gevochten voor de instelling van het Speciale Tribunaal voor Sierra Leone om notoire moordenaars als Charles Taylor en zijn criminele bende te berechten en te bestraffen. Diezelfde mensen zien nu vol ongeloof dat de inspanningen om Charles Taylor rekenschap van zijn daden te laten afleggen mogelijk op een farce zal uitlopen omdat het geld van het Speciale Tribunaal in Den Haag halverwege het proces op is. Als dit akelige vooruitzicht werkelijkheid wordt, zal dat ongetwijfeld een zware klap zijn voor het internationale recht en zullen onze burgers ieder vertrouwen in de loop van het recht verliezen. Bovendien zal dat een aanmoediging vormen voor criminelen overal ter wereld om zonder angst genocide en andere verachtelijke en kwaadaardige misdrijven tegen de menselijkheid te plegen.</p>
      <p sl="en">Ongeacht het resultaat van de pleidooien om dit Speciale Tribunaal voor Sierra Leone op een of andere manier in leven te houden en te laten blijven functioneren, komen de volgende vragen onvermijdelijk bij een mens op.</p>
      <p sl="en">Ten eerste vormen de 89 miljoen dollar die het Tribunaal voor de afronding van het proces heeft gevraagd een enorm bedrag. Hoe kan het dat dit bedrag zo hoog is? We weten allemaal dat advocaten een bom geld verdienen, maar toch geen nucleaire bom? Kan zo’n Tribunaal niet wat efficiënter en zuiniger werken? Is er misschien sprake van extravagante uitgaven en ernstige inefficiëntie, waardoor er grote hoeveelheden geld over de balk worden gesmeten?</p>
      <p sl="en">Ten tweede, hoeveel heeft het een zeer vergelijkbaar Tribunaal in Den Haag gekost om, in de mate waarin dat is gebeurd, Slobodan Milošević te berechten? Waren er toen geen beperkingen aan de begroting gesteld, en zo nee, waarom niet? Is het misschien iets anders om in Europa een misdrijf tegen de menselijkheid te plegen dan in Afrika?</p>
      <p sl="en">Deze vragen behoeven een antwoord, maar ik weet uit ervaring dat ik die in dit Huis niet ga krijgen, en onze burgers moeten zich er mogelijk maar bij neerleggen dat niet het recht zegeviert, maar dat het recht ondergeschikt is aan geld.</p>
    </intervention>
    <intervention id="4-150" speaker_id="2229" name="Bernd Posselt" is_mep="True" mode="spoken">
      <p sl="de">auteur . – Mijnheer de Voorzitter, West-Afrika gold ooit als een regio met veel positieve ontwikkelingen. Thans is Sierra Leone synoniem met de vreselijke verschrikkingen waarmee we de afgelopen jaren in Afrika zijn geconfronteerd. Daarom is het onze plicht ervoor te zorgen dat bij de komende verkiezingen niet alleen de democratie wordt hersteld, maar – nog veel belangrijker – ook het justitiële apparaat en de rechtsstaat. Daartoe behoort ook de berechting van de afschuwelijke misdaden die in dit land hebben plaatsgevonden. Het waren niet in de laatste plaats ook Europeanen die zich met behulp van de heer Taylor ten koste van dit land en ook in dit land hebben verrijkt.</p>
      <p sl="de">Ik vind dan ook dat de berechting van deze misdaden in geen geval door geldgebrek mag mislukken. Wij hebben als Europeanen een verplichting op dit punt. Toch vind ik de vragen die hierover zijn gesteld, wel terecht. Het geeft aan dat wij het op den duur niet zullen redden met ad-hoctribunalen. Het geeft aan dat wij op den duur een gemeenschappelijke, universele rechtbank voor zulke misdadige dictaturen nodig hebben. Daarmee schieten we echter op dit moment niets op. We moeten er nu eerst voor zorgen dat er vaart wordt gezet achter de processen die zijn begonnen en vooral achter de berechting van de heer Taylor. Dat is immers een waarschuwing aan het adres van misdadigers die nu en wellicht in de toekomst misdaden tegen de menselijkheid begaan. Ik noem in dit verband bijvoorbeeld de heer Mugabe, de dictator van Zimbabwe. Mijnheer Mugabe moet weten wat hem te wachten staat wanneer hij doorgaat met zijn vreselijke misdaden. Om zulke grove misdaden tegen te gaan hebben we uniforme maatstaven en stabiele instellingen nodig.</p>
    </intervention>
    <intervention id="4-151" speaker_id="38733" name="Mikel Irujo Amezaga" is_mep="True" mode="spoken">
      <p sl="es">auteur . – Mijnheer de Voorzitter, ik heb het geluk gehad deel te mogen uitmaken van de waarnemingsmissie bij de verkiezingen van afgelopen augustus in Sierra Leone en ik moet zeggen dat we allemaal in de eerste plaats diep onder de indruk waren van de professionaliteit waarmee de missie, onder leiding van mijn fractiegenoot mevrouw Isler Béguin, werd en wordt uitgevoerd.</p>
      <p sl="es">Ook heb ik de gelegenheid gehad om het Speciale Tribunaal in situ te bezoeken en rechtstreeks van mevrouw Mansaray, het hoofd van het register, te vernemen welk werk dit Tribunaal verricht. Tijdens ons bezoek werd ons voortdurend verteld dat er zonder gerechtigheid geen vrede mogelijk is. Precies daar ligt het belang van dit Tribunaal. Het is van fundamenteel belang voor de consolidatie van het vredesproces in Sierra Leone, zoals in deze resolutie zo vaak wordt verklaard, dat de misdaden niet ongestraft blijven.</p>
      <p sl="es">En dat heeft veel geld gekost en kost nog steeds veel geld, want het werk van deze rechtbank is titanisch; het is heel moeilijk om een terugkeer naar de strikte eerbiediging van het recht, de “rule of law ”, te bewerkstelligen in een land dat door een burgeroorlog is verwoest. De eerste taak was om getuigenverklaringen te verzamelen, en dat was bepaald niet gemakkelijk: de mensen moesten er eerst van overtuigd worden dat er geen vergeldingsacties meer zouden komen en dat ze niet meer lastig gevallen zouden worden.</p>
      <p sl="es">De tweede taak was om de bevolking ervan te overtuigen dat iedereen die bij de mensenrechtenschendingen betrokken was geweest kon worden berecht, en niet alleen de leiders van de guerrillastrijders. Daarnaast wil ik benadrukken dat het recht van de verdachten op verdediging zorgvuldig in acht is genomen. Bovendien heeft dit Tribunaal in 2004 een historisch besluit genomen door een nationale amnestie niet van toepassing te verklaren op plegers van oorlogsmisdaden en misdaden tegen de menselijkheid.</p>
      <p sl="es">Zonder gerechtigheid dus geen vrede. Daarom is het zo belangrijk om bij te dragen aan de financiering van dit Tribunaal. We hebben de plicht om bij te dragen aan de pacificatie en stabiliteit van de regio rond de rivier de Mano. Tegelijkertijd is het Speciale Tribunaal een voorbeeld voor de hervorming van het rechtssysteem van Sierra Leone, en misschien mag ik van de aanwezigheid van de Commissie gebruik maken om te verzoeken of de Commissie de mogelijkheid wil onderzoeken om een begrotingspost te creëren voor steun aan de projecten voor de hervorming van het rechtssysteem van Sierra Leone die de Verenigde Naties aan het uitvoeren zijn.</p>
    </intervention>
    <intervention id="4-152" speaker_id="28301" name="Tadeusz Zwiefka" is_mep="True" mode="spoken">
      <p sl="pl">namens de PPE-DE-Fractie . – Mijnheer de Voorzitter, het Speciale Tribunaal voor Sierra Leone moet op onze speciale aandacht kunnen rekenen, omdat het terecht wordt gepresenteerd als een nieuw en bijna perfect model voor het streven naar gerechtigheid. Bovendien heeft het aangetoond dat een internationale rechtbank die oorlogsmisdaden berecht kan worden gevestigd in het land waar die misdaden zijn gepleegd, waardoor de lokale bevolking rechtstreeks toegang tot justitie heeft. Daarnaast zien we, als we het Speciale Tribunaal voor Sierra Leone vergelijken met soortgelijke instanties in andere delen van de wereld, dat het Tribunaal door deze regeling volledig effectief kan functioneren, tegen aanmerkelijk lagere kosten.</p>
      <p sl="pl">Voor het eerst in de geschiedenis is een zittend staatshoofd van een Afrikaans land, Charles Taylor, met succes voor de rechtbank gebracht wegens misdaden tegen de menselijkheid. Ook is het mogelijk gebleken om een wettelijke definitie van de begrippen kindsoldaat en gedwongen huwelijk vast te stellen, waardoor degenen die zich schuldig hebben gemaakt aan dit soort misdaden kunnen worden veroordeeld. Helaas moet het Speciale Tribunaal voor Sierra Leone zijn activiteiten misschien staken omdat het geld op raakt. Het bedrag dat nodig is om de processen tegen de grootste misdadigers te kunnen voortzetten is minder dan negentig miljoen dollar. Ik roep alle lidstaten en de Commissie op om zo snel mogelijk middelen ter beschikking te stellen aan het Speciale Tribunaal voor Sierra Leone. De voortgang van het vredes- en verzoeningsproces in Sierra Leone en heel West-Afrika zal ernstig in gevaar komen als er geen financiering voor het Tribunaal beschikbaar zal komen.</p>
    </intervention>
    <intervention id="4-153" speaker_id="23717" name="Genowefa Grabowska" is_mep="True" mode="spoken">
      <p sl="pl">namens de PSE-Fractie . – Mijnheer de Voorzitter, ik steun iedereen die ervoor heeft gepleit dat dit werk moet worden voltooid en dat het recht wordt toegepast in Sierra Leone. Dat moet eenvoudigweg gebeuren. De plegers van misdaden mogen niet denken dat ze ongestraft zullen blijven, of ze nu in Europa, in Afrika of in welk ander deel van de wereld dan ook wonen.</p>
      <p sl="pl">Ik wil deze gelegenheid echter aangrijpen om een probleem voor het voetlicht te brengen waarvan ik denk dat het erg belangrijk is. We zijn getuige van een snelle verspreiding van door de Verenigde Naties ingestelde rechtbanken, die als paddenstoelen uit de grond schieten. Er is een internationaal strafhof opgericht in Rome. Ook is er een internationaal tribunaal opgericht voor de misdaden die zijn gepleegd in het voormalige Joegoslavië, en weer een ander tribunaal voor de misdaden die zijn gepleegd in Rwanda. Nu hebben we het Speciale Tribunaal voor Sierra Leone. Ik erken dat al deze rechtbanken nodig zijn, maar als ze worden opgericht moet de financiering ervan vanaf het begin zijn gegarandeerd. Dat is een sine qua non .</p>
      <p sl="pl">Daarom roep ik de commissaris op om de kwestie van de financiering van deze instellingen ter sprake te brengen op de komende EU-Afrika-Top, die voor het eind van het jaar zal plaatsvinden. Deze instellingen zijn nodig en moeten naar behoren worden gefinancierd. Het is gênant om over dit soort bedragen te debatteren.</p>
    </intervention>
    <intervention id="4-154" speaker_id="photo_generic" name="Viviane Reding" is_mep="True" mode="spoken">
      <p sl="en">lid van de Commissie . − Mijnheer de Voorzitter, de Europese Commissie zet zich sterk in om Sierra Leone te helpen bij de overgang van een post-conflictsituatie naar een situatie van ontwikkeling en bij het ondersteunen van de pogingen van Sierra Leone om de vrede, stabiliteit en democratie te versterken.</p>
      <p sl="en">We hebben de acties van het Tribunaal om de plegers van oorlogsmisdaden voor het gerecht te brengen altijd gesteund en zullen dat in de toekomst ook blijven doen, waarmee we het lijden van de bevolking van Sierra Leone tijdens de burgeroorlog erkennen. Het werk van het Speciale Tribunaal is een belangrijk signaal aan iedereen dat ernstige misdrijven tegen de menselijkheid, genocide en oorlogsmisdaden niet langer onbestraft zullen blijven, ongeacht waar ze zijn gepleegd.</p>
      <p sl="en">De Commissie heeft het Speciale Tribunaal sinds 2002 financieel gesteund. In 2002 is deze steun indirect toegekend, door een coalitie van niet-gouvernementele organisaties onder leiding van No Peace Without Justice met bijna 685.000 euro te steunen voor het in kaart brengen van de mensenrechtenschendingen, bewustmaking van juristen en het geven van juridische hulp aan de regering van Sierra Leone. Sinds 2003 heeft de Commissie de financiële middelen rechtstreeks aan het Speciale Tribunaal verstrekt in het kader van het Europees initiatief voor democratie en mensenrechten, zoals al is gezegd. Door middel van drie Victims’ Justice and Legacy-projecten is in totaal ongeveer 2,1 miljoen euro aan het Speciale Tribunaal toegewezen. De overkoepelende doelstelling van deze projecten was onder andere om ervoor te zorgen dat het Speciale Tribunaal bijdraagt aan het kweken van meer begrip voor gerechtigheid voor de slachtoffers van het conflict. In 2006 kwam de nadruk te liggen op de voorbereiding van het proces tegen Charles Taylor en werd de steun gericht op specifieke maatschappelijke organisaties en de bevolking van Liberia en de subregio.</p>
      <p sl="en">Het Speciale Tribunaal zal in 2008 gesteund worden door middel van het Europees instrument voor democratie en mensenrechten, dat is aangenomen in het kader van het nieuwe financiële kader voor de periode 2007-2013. In de begroting 2007 is een bedrag van zeshonderdduizend euro gereserveerd binnen het jaarlijkse actieplan. De Commissie voert besprekingen met het Speciale Tribunaal over het projectvoorstel voor de financiering over 2007. Er is verschillende malen door verschillende afgevaardigden opgemerkt dat er problemen zijn bij het vinden van voldoende middelen voor de financiering van het Speciale Tribunaal. Daarom wil de Commissie deze kwestie aanhangig maken bij de lidstaten en is de Commissie ook de mogelijkheid aan het onderzoeken om het Speciale Tribunaal en zijn outreach-activiteiten te financieren met behulp van andere financiële instrumenten.</p>
    </intervention>
    <intervention id="4-155" speaker_id="1838" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemmingen vinden na afloop van de debatten plaats, dat wil zeggen binnen enkele ogenblikken.</p>
    </intervention>
  </section>
  <section id="creitem20" title="11. Stemmingen">
    <intervention id="4-157" speaker_id="1838" name="De Voorzitter" is_mep="True" mode="spoken">
      <p sl="nl">Aan de orde zijn de stemmingen.</p>
      <a text="(Voor uitslagen en nadere bijzonderheden betreffende de stemmingen: zie notulen)"/>
    </intervention>
  </section>
  <section id="creitem21" title="11.1. Birma (stemming)">
    <intervention id="4-159" speaker_id="1838" name="Resolutie over Birma (RC-B6-0330/2007)" is_mep="True" mode="spoken"/>
  </section>
  <section id="creitem22" title="11.2. Bangladesh (stemming)">
    <intervention id="4-161" speaker_id="1838" name="Resolutie over Bangladesh (RC-B6-0333/2007)" is_mep="True" mode="spoken">
      <p sl="nl">Na de stemming over amendement 2 op overweging F:</p>
    </intervention>
    <intervention id="4-164" speaker_id="4521" name="Charles Tannock" is_mep="True" mode="spoken">
      <p sl="en">Mijnheer de Voorzitter, hebt u mijn mondelinge amendement opgenomen, waarin ik vraag om de naam van de derde voormalige premier, de heer Moudud Ahmed, toe te voegen aan de oorspronkelijke tekst? Het had als eerste in stemming moeten worden gebracht. Het betreft een technische aanpassing. Ik weet niet of de volgorde van de stemming dit uitsluit, maar het had in mijn visie als eerste in stemming moeten worden gebracht, en daarna de stemming in onderdelen.</p>
    </intervention>
    <intervention id="4-165" speaker_id="1838" name="De Voorzitter" is_mep="True" mode="spoken">
      <p sl="nl">Mijnheer Tannock, volgens de zittingsdienst zou uw mondelinge amendement in stemming worden gebracht ingeval amendement 2 zou worden verworpen. Amendement 2 is echter aangenomen. In principe vervalt uw mondelinge amendement daarmee. Dat gezegd hebbende, heb ik er geen bezwaar tegen om de naam van de heer Moudud Ahmed toe te voegen aan de lijst in overweging F, als de geachte afgevaardigden het daarmee eens kunnen zijn.</p>
      <p sl="nl">Zijn er bezwaren tegen dit mondelinge amendement?</p>
      <a text="(Het Parlement neemt het mondelinge amendement aan)"/>
    </intervention>
  </section>
  <section id="creitem23" title="11.3. Financiering van het Speciaal Tribunaal voor Sierra Leone (stemming)">
    <intervention id="4-167" speaker_id="1838" name="Resolutie over de financiering van het Speciaal Tribunaal voor Sierra Leone (RC-B6-0332/2007)" is_mep="True" mode="spoken">
      <p sl="nl">Vóór de stemming:</p>
    </intervention>
    <intervention id="4-168" speaker_id="2229" name="Bernd Posselt" is_mep="True" mode="spoken">
      <p sl="de">Mijnheer de Voorzitter, mijn fractie had besloten een hoofdelijke stemming aan te vragen. Door een technische fout van een nieuwe medewerkster schijnt dat verzoek u niet te hebben bereikt. Ik wil u vragen aan onze wens tegemoet te komen en een hoofdelijke stemming te houden. Er is technisch iets mis gegaan.</p>
    </intervention>
    <intervention id="4-169" speaker_id="1838" name="De Voorzitter" is_mep="True" mode="spoken">
      <p sl="nl">We gaan geen speciaal tribunaal voor uw medewerkster opzetten. Daarom zullen we, als het Huis er geen bezwaar tegen heeft, een hoofdelijke stemming houden tijdens de eindstemming.</p>
      <p sl="nl">Vóór de stemming over paragraaf 6:</p>
    </intervention>
    <intervention id="4-170" speaker_id="1413" name="Glyn Ford" is_mep="True" mode="spoken">
      <p sl="en">Dank u. In afwezigheid van de heer Agnoletto wil ik graag namens hem een mondeling amendement op paragraaf 6 indienen. Ik denk dat het op de stemmingslijsten staat, maar voor het geval dit niet zo is, luidt het amendement: “verzoekt de Commissie zowel de kernactiviteiten als de andere activiteiten van het Speciale Tribunaal te blijven financieren in het kader van de toekomstige nationale programma’s die met Sierra Leone zullen worden gesloten; verzoekt de autoriteiten van Sierra Leone, een overgangsjustitie en de onafhankelijkheid van het gerechtelijk apparaat als prioriteiten te beschouwen”.</p>
    </intervention>
    <intervention id="4-172" speaker_id="997" name="Francesco Enrico Speroni" is_mep="True" mode="spoken">
      <p sl="it">Mijnheer de Voorzitter, dames en heren, ik heb opgemerkt dat de figuren bij het stemmen zijn veranderd. Maar aangezien ik de indruk heb dat de figuren voor de hoofdelijke stemming alleen mannen zijn, en gelet op het feit dat er ook vrouwen stemmen, wil ik vragen of deze figuren kunnen worden aangepast aan de werkelijkheid.</p>
    </intervention>
    <intervention id="4-173" speaker_id="1838" name="De Voorzitter" is_mep="True" mode="spoken">
      <p sl="nl">Dat is een zinnige opmerking, maar omdat het om slechts drie figuren gaat, zal het moeilijk worden om iedereen tevreden te stellen. Daarom zullen we moeten nadenken over het aantal figuren.</p>
    </intervention>
  </section>
  <section id="creitem24" title="12. Rectificaties stemgedrag/voorgenomen stemgedrag: zie notulen"/>
  <section id="creitem25" title="13. Samenstelling commissies en delegaties: zie notulen"/>
  <section id="creitem26" title="14. Besluiten inzake bepaalde documenten: zie notulen"/>
  <section id="creitem27" title="15. In het register ingeschreven schriftelijke verklaringen (artikel 116 van het Reglement): zie notulen"/>
  <section id="creitem28" title="16. Verzending van de tijdens deze vergadering aangenomen teksten: zie notulen"/>
  <section id="creitem29" title="17. Rooster van de volgende vergaderingen: zie notulen"/>
  <section id="creitem30" title="18. Onderbreking van de zitting">
    <intervention id="4-181" speaker_id="1838" name="De Voorzitter" is_mep="True" mode="spoken">
      <p sl="nl">Ik verklaar de zitting van het Europees Parlement te zijn onderbroken.</p>
      <a text="(De vergadering wordt om 16.20 uur gesloten)"/>
    </intervention>
  </section>
</text>
