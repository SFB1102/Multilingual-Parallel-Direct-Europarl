<?xml version='1.0' encoding='utf-8'?>
<text id="20070116.NL" lang="nl" date="2007-01-16" place="Straatsburg" edition="Uitgave PB">
  <section id="creitem1" title="1. Opening van de vergadering"/>
  <section id="creitem2" title="2. Bekendmaking van de voordrachten voor verkiezing van de Voorzitter">
    <intervention id="2-006" speaker_id="28369" name="De Voorzitter" is_mep="True" mode="spoken">
      <p sl="nl">Ik wil onder de aandacht brengen dat de verkiezing van de Voorzitter om 10.00 uur zal beginnen, en erop wijzen dat er overeenkomstig het bepaalde in artikel 11, lid 2, van het Reglement geen punten zullen worden afgehandeld onder voorzitterschap van het oudste lid in jaren, anders dan de verkiezing van de Voorzitter of het onderzoek van de geloofsbrieven.</p>
      <p sl="nl">Ik wil u er tevens op wijzen dat, overeenkomstig het bepaalde in artikel 12, lid 1, van het Reglement, voordrachten van kandidaten voor het ambt van Voorzitter van het Europees Parlement dienen te geschieden met instemming van de betrokkenen en alleen gedaan kunnen worden door een fractie of ten minste veertig leden.</p>
      <p sl="nl">Overeenkomstig de in het Reglement gestelde voorwaarden heb ik de volgende voordrachten voor het ambt van Voorzitter van het Europees Parlement ontvangen:</p>
      <p sl="nl">De heer Jens-Peter Bonde</p>
      <p sl="nl">Mevrouw Monica Frassoni</p>
      <p sl="nl">De heer Hans-Gert Poettering</p>
      <p sl="nl">De heer Francis Wurtz</p>
      <p sl="nl">De kandidaten hebben verklaard dat zij instemmen met de respectieve voordrachten. Verder wil ik erop wijzen dat een kandidaat overeenkomstig artikel 13, lid 1, een volstrekte meerderheid van de stemmen die bij de eerste, de tweede of de derde stemming worden uitgebracht, moet behalen om gekozen te kunnen worden. Bij het tellen van de stemmen zullen blanco en ongeldige stembriefjes niet worden meegeteld.</p>
      <a text="(De Voorzitter gaat over tot de aanwijzing van de stemopnemers bij loting)"/>
      <p sl="nl">De volgende leden worden aangewezen als stemopnemers:</p>
      <p sl="nl">Mevrouw Åsa Westlund</p>
      <p sl="nl">Mevrouw Edit Herczog</p>
      <p sl="nl">De heer Mogens N.J. Camre</p>
      <p sl="nl">Mevrouw Jamila Madeira</p>
      <p sl="nl">De heer Ioannis Kasoulides</p>
      <p sl="nl">De heer Thomas Wise</p>
      <p sl="nl">Mevrouw Gitte Seeberg</p>
      <p sl="nl">De heer Dariusz Rosati</p>
      <p sl="nl">Ik ga de stemopnemers nu in alfabetische volgorde bij de verschillende stembussen indelen.</p>
      <p sl="nl">Alvorens tot de stemming over te gaan geef ik het woord aan elk van de vier kandidaten voor een toespraak die ingevolge het Reglement niet langer dan vijf minuten mag duren.</p>
    </intervention>
    <intervention id="2-007" speaker_id="1275" name="Jens-Peter Bonde" is_mep="True" mode="spoken">
      <p sl="en">Mijnheer de Voorzitter, geachte collega's, we weten al sinds 2004 dat de heer Poettering onze volgende Voorzitter zal worden, maar we kunnen een kroning nog voorkomen. De stemming van vandaag is geheim. Ik spoor al mijn collega's aan hun stem in de eerste ronde te gebruiken om de heer Poettering duidelijk te maken dat we dringend behoefte hebben aan hervormingen.</p>
      <p sl="en">Wat betreft de kwestie van één locatie, zou onze nieuwe Voorzitter tijdens de volgende bijeenkomst van de Conferentie van voorzitters een spoedig debat moeten voorstellen over onze locaties en onze agenda voor 2008. We zouden gewoon kunnen besluiten in de stad te vergaderen waar de Commissie bijeenkomt, zonder Brussel of Straatsburg te noemen, en vervolgens de voorzitter van de Commissie en de relevante commissarissen kunnen uitnodigen hun voorstellen uit de vergadering van die dag te komen uitleggen en ons politieke commentaar in ontvangst te nemen.</p>
      <p sl="en">Dit is de manier waarop een echt parlement werkt. We zouden vervolgens één vast tijdstip kunnen aanhouden waarop goedgeorganiseerde stemmingen plaatsvinden voor alle gebieden van medebeslissing, zodat we het magische aantal van 393 stemmen achter onze amendementen kunnen halen. We zouden vervolgens na de Franse presidentsverkiezingen in mei de nieuwe president van Frankrijk en de premiers van België en Luxemburg kunnen uitnodigen voor een debat over een blijvende oplossing voor alle locaties.</p>
      <p sl="en">Onze nieuwe Voorzitter zou stemmingen moeten weigeren die niet fatsoenlijk zijn voorbereid door de commissies. We moeten stemmen over echte politieke verschillen, niet over technische details. Het afgelopen jaar hebben er 5 500 stemmingen plaatsgevonden waarvan maar heel weinig leden van het Parlement nog kunnen zeggen hoe ze hebben gestemd.</p>
      <p sl="en">Dan het punt van betere wetgeving. Het Parlement heeft echte invloed in de bemiddelingscomités, maar we zijn daarvoor slecht georganiseerd. We hebben op alle gebieden gekwalificeerde juridisch deskundigen nodig als tegenwicht tegen de Commissie. We moeten ons concentreren op wetgeving, in plaats van tijd te verspillen aan debatten op gebieden waarover het Parlement niets te zeggen heeft.</p>
      <p sl="en">We moeten flexibeler zijn in het toewijzen van rapporteurschappen en functies, zodat rekening kan worden gehouden met persoonlijke kwalificaties. Het systeem-D’Hondt is gewoonweg te star. Waarom gebruiken we in plaats daarvan niet de methode-Sainte-Laguë? Ook dat is een proportioneel systeem, maar het biedt interessantere eerste keuzes voor zowel de kleinere delegaties in de grote fracties – dat wil zeggen, de meerderheid van de afgevaardigden – als de kleine fracties en onafhankelijken.</p>
      <p sl="en">De gevels van onze gebouwen hier in Straatsburg voeren nog steeds campagne voor een ja-stem voor de Grondwet die de Frans en Nederlandse stemmers hebben verworpen. Die gebouwen zijn geen eigendom van een ministerie van Propaganda; dit is een parlement. Het Parlement neemt besluiten, maar het mag als instelling geen eigen standpunt innemen. Er zijn meerderheden en minderheden, maar alle standpunten zijn evenveel waard en alle leden van het Parlement zijn gelijkwaardig, dus geef uw personeel alstublieft opdracht de institutionele propaganda voor specifieke standpunten te verwijderen van dit Huis.</p>
      <p sl="en">Dan kom ik op de vertegenwoordiging in het buitenland. De Commissie constitutionele zaken van het Parlement heeft tot nu toe 58 vertegenwoordigers gezonden om met de nationale parlementen over de Grondwet te onderhandelen. Van deze vertegenwoordigers waren er 54 voor de Grondwet en slechts 4 tegen. In zeven van de elf vergaderingen waren de tegenstanders helemaal niet vertegenwoordigd.</p>
      <p sl="en">Deze aantallen vertegenwoordigen niet proportioneel de 137 leden van het Parlement die ‘Nee’ hebben gezegd tegen de Grondwet. Onze nieuwe Voorzitter moet een eerlijke vertegenwoordiging van de verschillende standpunten waarborgen wanneer we in het buitenland worden vertegenwoordigd. De voor- en tegenstanders moeten dezelfde kans krijgen wanneer we het grondwetproces onder het Duitse voorzitterschap hervatten. Een democratie wordt ook beoordeeld op de manier waarop zij omgaat met haar minderheden.</p>
      <p sl="en">Wat het personeelsbeleid betreft zijn de meeste leidende bestuursfuncties nu verdeeld tussen de twee grote partijen. Onze volgende Voorzitter zou een nieuw systeem voor de toekomst moeten voorstellen en zou onmiddellijk opdracht moeten geven dat alle personeelsleden hun speciale banden met hun partij verbreken. Alle personeelsleden moeten politiek onpartijdig zijn en zij moeten alle leden van het Parlement gelijkelijk dienen.</p>
      <p sl="en">Wat de functie van de Voorzitter zelf betreft, zou onze volgende Voorzitter een ‘nieuwe’ oude traditie kunnen invoeren. Waarom stopt hij niet met deel te nemen aan vergaderingen van fracties en aan zichtbare stemmingen en waarom laat hij ons niet zien dat onze volgende Voorzitter de toegewijde voorzitter is van ons allemaal? Waarom voeren we deze goede oude praktijk van het eerste parlement in de wereld, het parlement van Westminster, niet in?</p>
      <p sl="en">Tot slot wil ik de heer Daul welkom heten als de nieuwe leider van de PPE-DE-Fractie. Mensen zijn onschuldig totdat het tegendeel is bewezen. Ik zou graag willen weten of dit principe naar behoren is verwoord in de PPE-DE-Fractie, toen zij de heer Daul met een zeer krappe meerderheid verkoos boven de heer Hökmark.</p>
      <a text="(Applaus)"/>
    </intervention>
    <intervention id="2-008" speaker_id="4254" name="Monica Frassoni" is_mep="True" mode="spoken">
      <p sl="it">Mijnheer de Voorzitter, dames en heren, het Europees Parlement is het enige supranationale parlement dat werkelijk wetgevende machten heeft in de wereld en dat door middel van algemene verkiezingen is verkozen en de Voorzitter is de stem en het gezicht van het Parlement. Ik stel mezelf vandaag kandidaat juist omdat ik denk dat het streven om de Europese dimensie van democratie dichterbij te brengen en het vermogen om de wil van de meerderheid te vertegenwoordigen, waarbij het eigen onafhankelijke oordeel in stand wordt gehouden en de waarde van de afzonderlijke afgevaardigden gerespecteerd wordt, de onmisbare eigenschappen moeten van de persoon die gekozen wordt om dit Parlement aan te sturen.</p>
      <p sl="it">In de komende tweeënhalf jaar zal de voorzitter, waarvan ik hoop dat het een vrouw wordt, op veel momenten aan moeten kunnen tonen dat hij of zij een instelling vertegenwoordigt die onafhankelijk van de belangen van de lidstaten en van de druk van economische lobby's opereert en dat hij of zij in staat is om een steeds verdeelder en onverschilliger publiek aan te spreken.</p>
      <p sl="fr">De Voorzitter zal moeten aantonen dat hij of zij in staat is te vechten voor de constitutionele rechten die door het Parlement verworven zijn. Wij moeten deze essentiële en legitieme rechten weten te verdedigen, als ons gezegd wordt – misschien wel door mevrouw Merkel morgen – dat het, om uit de constitutionele impasse te raken, geen zin heeft het Europees Parlement daarbij te betrekken of een publiek debat te houden, en dat een snelle onderhandelingsronde tussen de regeringen ruimschoots voldoende is: eens te meer een Intergouvernementele Conferentie achter gesloten deuren die eens te meer een ondermaats compromis zal opleveren.</p>
      <p sl="fr">In een wereld waarin zelfs de Commissie en sommige lidstaten tolereren dat de schending van individuele en collectieve rechten ondergeschikt wordt gemaakt aan economisch belang, financieel beheer en terrorismebestrijding, moeten het Europees Parlement en zijn Voorzitter stem en legitimiteit blijven geven aan al diegenen, mannen en vrouwen, die zelf niet vrijuit kunnen spreken en handelen, waar zij zich ook bevinden, en doorgaan met het openlijk verkondigen van ongemakkelijke waarheden, zoals zij eerder al hebben gedaan in het geval van Tsjetsjenië en China, de CIA-vluchten, Guantánamo, Cuba en vele andere onderwerpen.</p>
      <a text="(Applaus)"/>
      <p sl="en">De gekozen Voorzitter zal moeten bewerkstelligen dat de kwestie van de locatie niet voortdurend door de grote fracties onder het tapijt wordt geveegd. Meer dan één miljoen burgers hebben het verzoek om één locatie ondertekend, maar de twee grote fracties in dit Huis blijven elke discussie over de locatie van het Parlement uit de weg gaan. Deze kwestie is belangrijk geworden voor de geloofwaardigheid van onze instelling, of we dit nu leuk vinden of niet. Wat we ook besluiten, we moeten een duidelijk standpunt innemen, en dit betekent dat we minstens een debat zullen moeten houden over deze kwestie.</p>
      <p sl="en">De gekozen Voorzitter moet ook prioriteit geven aan interne hervormingen die te lang zijn geblokkeerd. Onze debatten moeten interessanter en relevanter worden, en dit betekent zeker dat ze flexibeler moeten worden. De nieuwe Voorzitter zal evenwel de strijd moeten aangaan met de Raad en de Commissie om deze aan te moedigen de kwaliteit van hun antwoorden tijdens het Vragenuur en de verklaringen te verbeteren. Ervoor zorgen dat antwoorden meer zijn dan diplomatieke gebakken lucht is ook een manier om de leden van dit Parlement te motiveren aanwezig te zijn tijdens de plenaire vergaderingen in dit Huis.</p>
      <a text="(Applaus)"/>
      <p sl="en">De huidige trend van een steeds duidelijker politieke invulling van ons ambtelijk apparaat en een afgetekende verdeling van posten tussen PPE-DE en PSE dient omgebogen te worden, want die is vernederend voor veel van onze ambtenaren en verzwakt ons instituut.</p>
      <p sl="en">Geachte collega’s, ik vraag u vandaag om uw steun, omdat ik ervan overtuigd ben dat we over het hele politieke spectrum met elkaar een diepe bezorgdheid delen over het risico en het gevaar dat dit Parlement te rustig en gehoorzaam wordt. We kunnen en moeten deze trend omkeren. En wat de uitkomst van deze verkiezing ook wordt, ik beloof enthousiast te werken aan de moeilijke taak een coalitie voor verandering tot stand te brengen.</p>
      <a text="(Levendig en langdurig applaus van de Verts/ALE-Fractie)"/>
    </intervention>
    <intervention id="2-014" speaker_id="1253" name="Hans-Gert Poettering" is_mep="True" mode="spoken">
      <p sl="de">Mijnheer de Voorzitter, geachte collega’s, vandaag stel ik mij kandidaat voor het ambt van Voorzitter van het Europees Parlement om samen met u de burgers van de Europese Unie, het recht en de solidariteit tussen onze volkeren te dienen.</p>
      <p sl="de">De grond voor mijn kandidatuur is het werk dat ik vanaf de eerste rechtstreekse verkiezing in 1979 hier in het Europees Parlement gedaan heb. In de Commissie regionale ontwikkeling, waar ik als coördinator voor mijn fractie begonnen ben, heb ik de zorgen van alle gebieden met een zwakke economische structuur leren kennen. Ik ben tien jaar lang voorzitter van de Subcommissie veiligheid en ontwapening geweest, in een tijd toen je nog meewarig aangekeken werd als je je voor dergelijke zaken inspande. Vooral aan de uitstekende samenwerking met Klaus Hänsch, onze vroegere voorzitter, heb ik levendige herinneringen.</p>
      <p sl="de">Als plaatsvervangend fractievoorzitter – en dat is iets waar ik zeer trots op ben – was ik voor onze fractie en onze politieke gezindte verantwoordelijk voor het Verdrag van Amsterdam, dat het Europees Parlement aan een doorbraak in de wetgeving geholpen heeft. Vervolgens ben ik belast geweest met uitbreidingsvraagstukken. Iedereen die daarbij betrokken was, weet dat ik mij er van meet af aan voor ingezet heb dat alle landen van Midden-Europa die nu lid van de Europese Unie zijn gelijk behandeld werden bij de onderhandelingen. Ik ben blij dat de landen van Midden-Europa nu deel uitmaken van de waardegemeenschap die de Europese Unie is.</p>
      <a text="(Applaus)"/>
      <p sl="de">Als fractievoorzitter heb ik in deze zaal een kritisch oordeel uitgesproken over het Verdrag van Nice. Ik heb toen, december 2000, gezegd: “We hebben een verdergaande hervorming nodig. We hebben een grote conventie nodig die zich over de toekomst van Europa buigt.” Ik ben blij dat deze mening gedeeld werd door onze fractie en vervolgens ook daar bijna het voltallige Parlement.</p>
      <p sl="de">Hierop voortbouwend zou ik met u het volgende willen bereiken, namelijk dat Europa het Europa van de burgers wordt. Het is onze gezamenlijke taak om overtuigend werk af te leveren en zo de mensen te winnen voor het geweldige project van een verenigd werelddeel, waarin de identiteit van de verschillende volkeren gewaarborgd blijft. Daarvoor is een nog betere samenwerking met de nationale parlementen nodig, meer nog – ook de regio’s en de gemeenten vormen de basis van ons aller Europa. Op al die plekken hebben we samenwerking en wederzijds vertrouwen nodig. We zijn geen tegenstanders, we werken juist aan een gemeenschappelijk doel: de eenheid van ons werelddeel.</p>
      <p sl="de">Ik zou het mijne willen doen om de kern van het Grondwettelijk Verdrag te verwezenlijken. Deze Europese Unie met haar 500 miljoen inwoners heeft hervormingen nodig. We moeten er met vreedzame middelen voor strijden dat deze hervormingen werkelijkheid worden. Ik voeg daar aan toe: dit Europa heeft alleen dan een toekomst als we voor onze waarden uitkomen. Daarom zijn de waarden die we in Deel II van de Grondwet hebben beschreven belangrijk en moeten we ze gezamenlijk in praktijk brengen.</p>
      <p sl="de">Tot slot zou ik samen met u een bijdrage willen leveren aan de interculturele dialoog, in het bijzonder met de Arabische en islamitische wereld. Ik heb de laatste vijf, zes jaar zestien Arabische landen bezocht en ben ervan overtuigd geraakt dat we beter samen moeten werken. We willen partnerschap en – als het gaat – vriendschap met de Arabische en islamitische wereld, gebaseerd op onze overtuigingen. We respecteren andere overtuigingen, maar de weg naar de toekomst dienen we vreedzaam af te leggen.</p>
      <p sl="de">Ik was en blijf altijd een voorvechter van de mensenrechten. Keer op keer hebben we kritiek geuit op Tsjetsjenië en de slachtpartijen daar. En ook als vriend van Verenigde Staten zeg ik dat Guantánamo zich niet laat verenigen met onze Europese rechtsorde.</p>
      <a text="(Applaus)"/>
      <p sl="de">Ik zou de PPE-DE-Fractie en haar voorzitter Joseph Daul hartelijk willen danken en voor de mij geboden steun dank ik verder de sociaal-democratische fractie en haar voorzitter Martin Schulz, de liberale en democratische fractie met haar voorzitter Graham Watson, de UEN-fractie met haar voorzitter Brian Cowley evenals een aantal overige collega’s.</p>
      <p sl="de">Ik spreek mijn respect uit voor mijn medekandidaten, die zich als fractievoorzitter kandidaat stellen. Samen met u, geachte collega’s, zou ik met dezelfde grote inzet die ik sinds 1979 getoond heb willen werken aan de eenwording van ons Europese continent. Ik beloof u dat ik een eerlijk en onpartijdig voorzitter van het Europees Parlement zal zijn en vraag u om uw vertrouwen.</p>
      <a text="(Applaus)"/>
    </intervention>
    <intervention id="2-015" speaker_id="1018" name="Francis Wurtz" is_mep="True" mode="spoken">
      <p sl="fr">Mijnheer de Voorzitter, geachte collega’s, mijn voltallige fractie, met inbegrip van de collega’s die vandaag om dwingende redenen niet aanwezig konden zijn, heeft zich vóór mijn kandidatuur uitgesproken. Waarom? Wij hebben de verkiezing van de Voorzitter van het Parlement altijd beschouwd als een politieke daad van gewicht en, als zodanig, als een gelegenheid om de onderlinge politieke verschillen niet af te zwakken, maar deze juist ondubbelzinnig te bevestigen; in ieder geval tijdens de eerste ronde, als er sprake mocht zijn van meerdere ronden. Volgens ons gaat dat ditmaal des te meer op, daar de tweede helft van deze zittingsperiode in het teken zal staan van het debat over de toekomst van Europa. In dit verband pleit de heer Poettering – op standvastige en ondubbelzinnige wijze – voor een bepaalde visie van Europa waarin de meeste conservatieve en liberale afgevaardigden en leden van de Fractie van de Europese Volkspartij (Christen democraten) en Europese Democraten en van de Fractie Unie voor een Europa van Nationale Staten zich zonder problemen kunnen herkennen.</p>
      <p sl="fr">Wat mijzelf betreft, zult u ongetwijfeld beamen dat ik in dit Huis – op dezelfde standvastige en ondubbelzinnige wijze als de heer Poettering – een andere visie van Europa verdedig, laten we zeggen een alternatieve visie voor dat wat wij het liberale Europa noemen.</p>
      <p sl="fr">Als ik deze visie in grote lijnen moest omschrijven, dan zou ik naar vijf aspecten willen verwijzen. Allereerst is er de sociale dimensie. Wij moeten ermee ophouden om sociale modellen tegen elkaar uit te spelen – modellen waarin de sociale verworvenheden van verscheidene generaties systematisch naar beneden worden bijgesteld. Vervolgens is er de ecologische dimensie. Wij moeten weerstand bieden aan de steeds sterker wordende verleiding om te snijden in onze ambities, uit naam van het concurrentievermogen in een open economie. Er is ook de dimensie van de solidariteit. Wij moeten iedere vorm van uitsluiting uitbannen, al onze hulpmiddelen inzetten om ongelijke ontwikkeling te bestrijden, en het idee van een “Fort Europa” de rug toekeren. Bovenal is er de democratische dimensie. Wij moeten de kritische geest stimuleren, burgers aan het woord durven laten en accepteren dat zaken ter discussie moeten worden gesteld. Tot slot is er de mondiale dimensie. Wij moeten al ons gewicht in de schaal leggen om de internationale betrekkingen te veranderen. Wij moeten ons inzetten tegen de oorlog in Irak, vóór een rechtvaardige vrede in Palestina en vóór een waarachtig partnerschap met Afrika. In onze betrekkingen met de Verenigde Staten moet het principe “bondgenoten, ja; gebonden, nee” de boventoon voeren.</p>
      <p sl="fr">Met mijn kandidatuur beoog ik niets meer en niets minder dan collega’s die zich herkennen in dit verlangen naar verandering en in deze behoefte aan een kritische evaluatie van het huidige sociale model, de kans te bieden uiting te geven aan hun overtuiging. Democratie betekent de keuze van de meerderheid aanvaarden, en het lijdt geen twijfel dat de heer Poettering de volgende Voorzitter van het Europees Parlement zal zijn, een Voorzitter die ons allen vertegenwoordigt. Democratie betekent ook mensen respecteren. Ik wil hier nog eens herhalen dat ik mij alleen maar gelukkig kan prijzen met de loyaliteit van en de samenwerking met de heer Poettering binnen de Conferentie van voorzitters, waarin wij samen zeveneenhalf jaar zitting hebben gehad.</p>
      <p sl="fr">Democratie is echter in de eerste plaats het ideeëndebat, en dat zal zo dadelijk plaatsvinden in de vorm van een duidelijke, ondubbelzinnige stemming die onze overtuigingen weergeeft. Wij dragen allen politieke verantwoordelijkheid. Daarom heb ik persoonlijk niet de behoefte gehad om een of andere verkiezingscampagne te voeren. Het is aan ieder van ons om naar eer en geweten zijn of haar verantwoordelijkheid te nemen.</p>
    </intervention>
    <intervention id="2-016" speaker_id="28369" name="De Voorzitter" is_mep="True" mode="spoken">
      <p sl="nl">Ik wil de vier sprekers bedanken voor hun toespraak en voor het feit dat zij zich aan hun spreektijd hebben gehouden.</p>
    </intervention>
  </section>
  <section id="creitem3" title="3. Verkiezing van de Voorzitter van het Europees Parlement">
    <intervention id="2-018" speaker_id="28369" name="De Voorzitter" is_mep="True" mode="spoken">
      <p sl="nl">Overeenkomstig het bepaalde in het Reglement gaan we nu over tot de verkiezing van de Voorzitter.</p>
      <p sl="nl">Ik verzoek de stemopnemers om hun plaats bij de stembussen in te nemen.</p>
      <p sl="nl">Ik verzoek de leden om naar de stembus te gaan op volgorde van de eerste letter van hun achternaam.</p>
      <p sl="nl">Ik verklaar de stemming te zijn geopend.</p>
      <a text="(De leden gaan tot stemmen over)"/>
      <p sl="nl">Ik verklaar de stemming te zijn beëindigd.</p>
      <a text="(De vergadering wordt om 11.05 uur onderbroken voor het tellen van de stemmen en om 12.00 uur hervat)"/>
      <p sl="nl">Ik kan de uitslag van de stemming voor de verkiezing van de Voorzitter meedelen.</p>
      <p sl="nl">Aantal deelnemers: 715</p>
      <p sl="nl">Blanco of ongeldige stembriefjes: 26</p>
      <p sl="nl">Uitgebrachte stemmen: 689</p>
      <p sl="nl">Volstrekte meerderheid voor verkiezing tijdens eerste stemming: 345</p>
      <p sl="nl">Per kandidaat zijn de stemmen als volgt uitgebracht:</p>
      <p sl="nl">De heer Jens-Peter Bonde: 46 stemmen</p>
      <p sl="nl">De heer Francis Wurtz: 48 stemmen</p>
      <p sl="nl">Mevrouw Monica Frassoni: 145 stemmen</p>
      <p sl="nl">De heer Hans-Gert Poettering: 450 stemmen</p>
      <p sl="nl">De heer Hans-Gert Poettering heeft de volstrekte meerderheid van de uitgebrachte stemmen behaald en is daarmee gekozen tot Voorzitter van het Parlement.</p>
      <a text="(Het Parlement applaudisseert staande voor de nieuwe Voorzitter)"/>
      <p sl="nl">Mijnheer Poettering, ik wens u geluk met uw verkiezing; ik nodig u uit om plaats te nemen in de voorzittersstoel, die u met recht toekomt.</p>
    </intervention>
    <intervention id="2-060" speaker_id="1253" name="De Voorzitter" is_mep="True" mode="spoken">
      <p sl="de">Geachte Giovanni Berlinguer, u als oudste lid in jaren ben ik allereerst dank verschuldigd voor de waardige en goede manier waarop u ons door deze stemming geleid hebt. Hartelijk dank daarvoor.</p>
      <a text="(Applaus)"/>
      <p sl="de">Mijnheer de voorzitter van de Europese Commissie, geachte collega’s, ik wil u allen oprecht danken voor het grote vertrouwen dat u mij zojuist geschonken hebt door mij de mooie, maar ook lastige en verantwoordelijke taak van Voorzitter van het Europees Parlement op te dragen. Ik zal alles doen wat in mijn vermogen ligt om de burgers van de Europese Unie, de democratie en het parlementarisme te dienen. Ik wil het mijne bijdragen aan een democratische, sterke en besluitvaardige Europese Unie in Europa en op het wereldtoneel. Ik zal mij daarbij laten leiden door achting voor de menselijke waardigheid, het recht en de solidariteit tussen de volkeren. Tegen de burgers van de Europese Unie zou ik willen zeggen: alleen gezamenlijk hebben onze volkeren een kans onze waarden en belangen in de wereld te verdedigen.</p>
      <a text="(Applaus)"/>
      <p sl="de">Geachte collega’s, het doet mij genoegen dat de heer Van der Linden in ons midden is. Als voorzitter van de Parlementaire Vergadering van de Raad van Europa vertegenwoordigt hij een instelling die zoveel voor de Europese waarden gedaan heeft en zal blijven doen en waar wij goed mee samen hopen te werken. Hartelijk welkom, mijnheer Van der Linden!</p>
      <p sl="de">Geachte collega’s, mijn programma zou ik dinsdag 13 februari om 10.00 uur ’s ochtends aan u voor willen stellen, als tenminste de fractievoorzitters – dat zijn machtige lieden – dienovereenkomstig besluiten. Wat dat betreft is de Voorzitter van het Europees Parlement aan hun beslissingen gebonden. Voor dat doel zal ik de voorzitters van alle instellingen van de Europese Unie uitnodigen, evenals de voormalige voorzitters van het Europees Parlement.</p>
      <p sl="de">Dat is bedoeld als uitdrukking van het feit dat we ons – los van onze politieke kleur, onze verschillende overtuigingen en idealen – verbonden weten door de vaste wil om met instandhouding van de identiteit van onze volkeren de Europese Unie tot een steeds nauwere volkerenbond te maken, zoals de Verdragen voorschrijven.</p>
      <p sl="de">Vandaag al zou ik mijn ambtsvoorganger Josep Borrell Fontelles namens ons allen oprecht willen danken voor zijn niet aflatende inzet. Ik doe dat vooral ook op persoonlijke titel. In mijn vroegere hoedanigheid als fractievoorzitter onderhield ik met Voorzitter Borrell een nauw en goed contact. Hartelijk dank, mijnheer Borrell!</p>
      <a text="(Applaus)"/>
      <p sl="de">Welnu, geachte collega’s, ik verheug mij erop om bij deze nieuwe taak met u samen te werken. Ik zal mijn best doen om te allen tijde een billijk en onpartijdig voorzitter te zijn. En om billijkheid en onpartijdigheid zou ik u ook willen vragen bij de beoordeling van mijn werk. Hartelijk dank!</p>
      <a text="(Applaus)"/>
      <p sl="de">Nu is de beurt aan de fractievoorzitters. Het woord is aan de voorzitter van de PPE-DE-Fractie, Joseph Daul, die ik hartelijk gelukwens met zijn verkiezing.</p>
    </intervention>
    <intervention id="2-022" speaker_id="4342" name="Joseph Daul" is_mep="True" mode="spoken">
      <p sl="fr">namens de PPE-DE-Fractie . – Mijnheer de Voorzitter, beste mijnheer Poettering, mijnheer de voorzitter van de Commissie, namens de Fractie van de Europese Volkspartij (Christen-democraten) en Europese Democraten en haar 277 leden, wil ik u graag bijzonder hartelijk gelukwensen met uw verkiezing tot Voorzitter van ons Parlement. Het Europees Parlement is de stem van de Europese burgers. Voortaan zal dat uw stem zijn, mijnheer de Voorzitter.</p>
      <p sl="fr">Voor onze fractie is uw verkiezing een belangrijk moment. Acht jaar lang bent u voorzitter geweest van de belangrijkste fractie in het Parlement en wij weten dat u over alle nodige kwaliteiten beschikt om uw nieuwe taken met veel moed, vastberadenheid, overtuiging en vooral menselijkheid uit te oefenen.</p>
      <p sl="fr">Ik wil graag alle collega’s bedanken die u hun vertrouwen hebben willen geven. Ik weet zeker dat zij hier geen spijt van zullen krijgen. Daarnaast wil ik de heer Bonde, mevrouw Frassoni en de heer Wurtz gelukwensen en hun zeggen hoezeer ik het hoge niveau van hun campagne heb gewaardeerd. Ook veel nationale parlementen zouden een dergelijke campagne verdienen.</p>
      <a text="(Applaus)"/>
      <p sl="fr">Mijnheer de Voorzitter, Europa is u nu al dankbaar voor uw politieke en persoonlijke inzet voor de hereniging van ons continent. Het Europees Parlement en de Europese instellingen hebben nu al profijt gehad van uw inspanningen om hun bevoegdheden te versterken. Wij weten dat u alle leden van het Europees Parlement zult laten profiteren van uw ervaring, deskundigheid en overtuiging. Wij weten dat u zich als Europees staatsman in de eerste plaats en voor alles zult toeleggen op de mens, en op de eerbiediging van diens waardigheid en vrijheid.</p>
      <p sl="fr">Gefeliciteerd! Ik wens u veel succes en sterkte om dit te verwezenlijken! Mijnheer de Voorzitter, houdt u in gedachten dat u op de onvoorwaardelijke steun van de Fractie van de Europese Volkspartij (Christen-democraten) en Europese Democraten kunt rekenen.</p>
    </intervention>
    <intervention id="2-023" speaker_id="1253" name="De Voorzitter" is_mep="True" mode="spoken">
      <p sl="nl">Ik heb begrepen dat de vorige Voorzitters hebben ervaren dat de politieke familie waaruit zij voortkwamen, het meest van hen verwachtte, en dat dat het moeilijkste was. Ik hoop dat het deze keer zal gaan zoals u hebt geschetst.</p>
    </intervention>
    <intervention id="2-024" speaker_id="1911" name="Martin Schulz" is_mep="True" mode="spoken">
      <p sl="de">namens de PSE-Fractie. – Mijnheer de Voorzitter, geachte collega’s, net als de spreker voor mij bedank ik allereerst de heer Wurtz, de heer Bonde en mevrouw Frassoni. Het was een waardige verkiezingsstrijd, een waardige krachtmeting, altijd fair en in elk opzicht collegiaal. Ik feliciteer hen alledrie met het aantal stemmen dat ze gekregen hebben. U, mijnheer de Voorzitter, feliciteer ik, met de verkiezing tot voorzitter van dit Huis.</p>
      <p sl="de">Mijnheer Poettering, de sociaal-democratische fractie in dit Huis zal loyaal met u als Voorzitter samenwerken, net zoals wij ervan uitgaan dat de Voorzitter in de volle neutraliteit die tot zijn ambt behoort een betrouwbare partner voor onze fractie zal blijken. Niemand die u, mijnheer Poettering, kent, zal in dat opzicht ook maar enige twijfel hebben. Daarom beginnen wij vol vertrouwen aan de voor ons liggende tweeënhalf jaar van samenwerking tussen ons als fractie en u als pas gekozen Voorzitter van dit Huis, een samenwerking die hopelijk bijdraagt aan het succes van de Europese eenwording.</p>
      <p sl="de">Ik behoor tot de mensen die u, mijnheer Poettering, de laatste jaren wat beter mochten leren kennen. Daarom laat ik op de felicitaties namens mijn fractie nog een persoonlijke opmerking volgen. Iedereen die u privé nader leert kennen, weet dat uw persoonlijke situatie, uw levensweg onlosmakelijk verbonden is met uw politieke instelling. U bent geboren in september 1945 en iedereen die u kent, weet dat uw vader in maart 1945, in de laatste dagen van de Tweede Wereldoorlog, gesneuveld is. U hebt hem zelf nooit gekend. Ik weet zeker dat deze ervaring van een vaderloze kindertijd en jeugd u tot de Europese politiek en de Europese eenwording gebracht heeft en dat zo’n ervaring, die in het Duitsland van uw generatie eigenlijk niet uitzonderlijk, maar juist alledaags was, u ertoe gebracht heeft om zich zo voor de Europese eenwording in te zetten als u gedaan heeft.</p>
      <p sl="de">Hier dus de eenwording waarin u een belangrijk aandeel gehad heeft, daar uw eigen persoon, handelend binnen de kaders van dit project. Uw levensweg heeft u nu tot het hoogste ambt in het Europees Parlement gevoerd. Daarom zou ik aan mijn bijdrage toe willen voegen dat ik er zeker van ben dat als de Duitse natie, het Duitse volk een andere weg had kunnen gaan dan de weg die gegaan moest worden, dat als uw vader niet gesneuveld was en mee had mogen maken waar de levensweg van zijn zoon toe leidde – dat hij dan trots op zijn zoon geweest zou zijn, net zoals uw zonen vandaag trots kunnen zijn op hún vader. Hartelijk gefeliciteerd!</p>
      <a text="(Applaus)"/>
    </intervention>
    <intervention id="2-025" speaker_id="2155" name="Graham Watson" is_mep="True" mode="spoken">
      <p sl="en">namens de ALDE-Fractie . – Mijnheer de Voorzitter, ik bied u mijn hartelijke gelukwensen aan met uw verkiezing tot Voorzitter van ons Huis. Het is de bekroning van een opmerkelijke parlementaire carrière, die is begonnen bij de eerste directe verkiezingen voor het Europees Parlement.</p>
      <p sl="en">U weet dat mijn fractie zich heeft verzet tegen de manier waarop u en de socialisten het Huis tijdens dit mandaat onderling hebben verdeeld. Toch geloof ik dat de meerderheid van mijn fractie voor u hebt gestemd, omdat ze uw ervaring erkennen, uw politieke werk in dit Huis bewonderen en ervan overtuigd zijn dat u een objectieve en eerlijke Voorzitter kunt zijn.</p>
      <p sl="en">In de vijf jaar dat ik de eer heb mijn fractie te leiden, heb ik onze coöperatieve relatie gewaardeerd. Ik weet dat dit ook geldt voor mijn voorganger, Pat Cox, die u vandaag via mij hartelijk laat groeten. Maar zoals u weet, scheelt het in de politiek maar dertig centimeter of een aureool wordt een strop. Onze reputatie hangt af van ons vermogen om steeds weer nieuwe uitdagingen het hoofd te bieden. Ik hoop dat u zult luisteren naar het aanzwellende koor in dit Huis dat pleit voor hervormingen. Terwijl de leiders van onze lidstaten eerst onze burgers voorgingen in het bevorderen van de zaak van de Europese integratie, lopen ze nu het gevaar achter te blijven. Dit Huis is in de gelegenheid een leidende rol te spelen in het opbouwen van een Europese Unie waarmee we de uitdagingen waarvoor we staan gesteld, aankunnen. Daarvoor is wel een Huis nodig dat zo is opgezet en georganiseerd, dat het die rol ook kan spelen. Ik wens u alle succes in uw termijn als Voorzitter en ik hoop dat we gedurende uw termijn samen met u dat Huis kunnen creëren.</p>
      <a text="(Applaus)"/>
    </intervention>
    <intervention id="2-026" speaker_id="1073" name="Cristiana Muscardini" is_mep="True" mode="spoken">
      <p sl="it">namens de UEN-Fractie. – Mijnheer de Voorzitter, dames en heren, onze fractie viert met uw verkiezing vandaag een belangrijk moment. We zijn er zelfs van overtuigd dat uw verkiezing, op het moment dat het parlement 27 landen vertegenwoordigt, een nieuwe impuls betekent voor een Europa waarbinnen niet alleen zachtjes gefluisterd wordt over bepaalde zaken, en een nieuwe inpuls voor een Parlement waarin duidelijkheid en openheid op een zodanige manier aanwezig zijn dat fracties en individuen meetellen op grond van hetgeen ze zeggen en van hetgeen ze doen en waarin ze niet alleen als nummers worden gezien.</p>
      <p sl="it">We hebben enkele lastige en belangrijke afspraken op de agenda staan: tijdens mijn vier zittingsperiodes in het Europees Parlement heb ik gezien hoe u te werk gaat en ik heb er daarom vertrouwen in dat deze zittingsperiode – de tweede helft van deze zittingsperiode – een route zal bewandelen waardoor het Europees Parlement zich niet meer hoeft te richten op zoveel futiele zaken, maar bepaalde grote uitdagingen op een meer serieuze manier kan aanpakken.</p>
      <p sl="it">Ik denk aan de vele keren dat we Afrika links hebben laten liggen, aan hoe we stilzwijgend voorbij gaan aan hetgeen momenteel in Nigeria gebeurt, en aan hoe de Europese Unie volledig de plank missloeg door in Somalië achter de terroristen te gaan staan in plaats van achter de wettige regering.</p>
      <p sl="it">Ik denk aan praktische zaken, aan de vertalingen die ons tot nut kunnen zijn, want zoals u vandaag al terecht opmerkte, moeten we, als we in gesprek willen raken met andere culturen en samen met ze willen groeien, ook onze eigen identiteit en eigen tradities beschermen. Met deze wens in het achterhoofd hopen we vandaag een nieuwe belangrijke pagina op te slaan, waardoor het voor ons daadwerkelijk mogelijk zal zijn om niet alleen nieuw leven in de institutionele hervormingen die nuttig voor ons kunnen zijn, in te blazen, maar ook om dichter bij onze burgers komen te staan. Veel succes!</p>
    </intervention>
    <intervention id="2-027" speaker_id="1934" name="Daniel Cohn-Bendit" is_mep="True" mode="spoken">
      <p sl="de">namens de Verts/ALE-Fractie. – Mijnheer de Voorzitter, wie had kunnen denken dat u een fan van Jimmy Cliff bent, die zong: “You can get it if you really want !” U hebt hier zo lang van gedroomd, dat ik nu niet anders kan dan u feliciteren met de droombaan die u in de wacht gesleept hebt. Alle lof! Uw tijd als Voorzitter was gekomen, dat geven wij toe.</p>
      <p sl="de">Net als anderen hebben wij niet de minste twijfel dat u een onafhankelijk Voorzitter zult zijn. Dat zal u soms zwaar vallen, bijvoorbeeld als u ons Huis moet vertegenwoordigen, terwijl u een vrouwelijke regeringsleider het liefst zou willen omarmen. Maar dat gaat niet meer, dat kunt u alleen als fractievoorzitter doen. Als Voorzitter van dit Huis moet u de Europese gedachte laten prevaleren boven uw genegenheid voor zekere regeringsleiders. Ik ben benieuwd hoe u zich daarin ontwikkelt. Morgen zult u voor het eerst op de proef gesteld worden.</p>
      <a text="(Gelach)"/>
      <p sl="de">Ten tweede zou ik u willen zeggen dat de onafhankelijkheid van een parlement zich laat aflezen aan de onafhankelijkheid van zijn ambtelijk apparaat. Ik hoop dat u goed geluisterd hebt naar de bijdrage van mevrouw Frassoni. Zo nee, dan sturen wij u wel een kopie van haar toespraak, zodat u er inspiratie voor uw programma uit kunt putten. In die bijdrage was namelijk sprake van de onafhankelijkheid van het ambtelijk apparaat. Ja, beste collega’s, we zullen met z’n allen één lijn moeten trekken om een eind te maken aan de politieke inkleuring van dat apparaat. Wij willen geen politiek gekleurd, maar een onafhankelijk Secretariaat-generaal! Daar ligt een taak voor u als onafhankelijk voorzitter, mijnheer Poettering.</p>
      <p sl="de">Eén ding wil ik daar nog aan toevoegen. Ik weet dat de discussie over Straatsburg beladen is. Alle fracties zijn er verdeeld over. Meerderheden, minderheden – alle posities zijn vertegenwoordigd. Het zou dit Parlement sieren als het deze discussie voerde, want dat zou een duidelijke meerderheid voor één zetel, twee zetels of een andere oplossing opleveren. Ik acht het beneden de waardigheid van dit Parlement dat we niet debatteren over een kwestie die overal elders besproken wordt. Laat dit Parlement tot een plaats voor debat worden! Dat is een tweede taak.</p>
      <a text="(Applaus)"/>
      <p sl="de">De derde taak die ik u zou willen meegeven: als het tot een discussie over de Grondwet komt, zou ik u willen vragen overal het standpunt te verdedigen dat geen enkele intergouvernementele conferentie dit probleem op kan lossen, maar enkel een openbaar debat. Dit parlement is de plaats voor openbare debatten – niet een of andere geheime intergouvernementele conferentie. Dat is de derde en laatste taak. Zegt u dat maar aan u lievelingsbondskanselier en aan alle regeringsleiders in de Europese Unie! Wij willen dit parlement als plaats voor debat.</p>
      <p sl="de">Van harte geluk gewenst, veel plezier met ons – wij zullen u ondersteunen!</p>
      <p sl="de">Wij als Groenen feliciteren eveneens mevrouw Frassoni met het uitstekende resultaat dat ze behaald heeft.</p>
      <a text="(Applaus)"/>
    </intervention>
    <intervention id="2-028" speaker_id="1253" name="De Voorzitter" is_mep="True" mode="spoken">
      <p sl="nl">U kunt er zeker van zijn dat ik altijd zeer, zeer aandachtig luister naar de leden van dit Parlement.</p>
    </intervention>
    <intervention id="2-029" speaker_id="1018" name="Francis Wurtz" is_mep="True" mode="spoken">
      <p sl="fr">namens de GUE/NGL-Fractie . – Mijnheer de Voorzitter, ik wil u oprecht gelukwensen met uw verkiezing tot Voorzitter van het Europees Parlement. Los van de afspraken die tussen de fracties zijn gemaakt en rekening houdend met de huidige krachtsverhoudingen binnen dit Parlement, is uw verkiezing niet alleen volstrekt legitiem, maar ook niet meer dan logisch.</p>
      <p sl="fr">U bent nu de Voorzitter van ons allen. Persoonlijk heb ik geen enkele twijfel over uw bereidheid en uw bekwaamheid om deze rol te vervullen, uiteraard zonder uw ideeën en uw engagement te verloochenen. U hebt sterke overtuigingen, die vaak aan de basis liggen van onze meningsverschillen. Daarnaast beschikt u echter over een moreel dat u een waarachtig respect oplevert, en geeft u blijk van uw gehechtheid aan pluralisme, hetgeen een goede samenwerking mogelijk maakt. Daarom hebben wij vertrouwen in u.</p>
      <p sl="fr">Mijnheer de Voorzitter, ik hoop dat u bijzonder succesvol zult zijn in de zware, maar mooie taak die voor u ligt.</p>
      <a text="(Applaus)"/>
    </intervention>
    <intervention id="2-030" speaker_id="1253" name="De Voorzitter" is_mep="True" mode="spoken">
      <p sl="nl">We maken al sinds 1979 beiden deel uit van dit Parlement, en in die tijd hebben we een ware vertrouwensband opgebouwd.</p>
    </intervention>
    <intervention id="2-031" speaker_id="1275" name="Jens-Peter Bonde" is_mep="True" mode="spoken">
      <p sl="en">namens de IND/DEM-Fractie . – Mijnheer de Voorzitter, ik feliciteer u en ik wil alle leden van het Parlement en alle vrijwilligers bedanken die ervoor hebben gezorgd dat we een verkiezingscampagne hebben gehad.</p>
      <p sl="en">Uw verkiezing is niet als een grote verrassing gekomen, aangezien we al sinds 2004 wisten wat de uitkomst van de verkiezing zou zijn. We hebben echter een kroning vermeden en we hebben een echt debat gehad. U bent nu de gekozen Voorzitter van het Europees Parlement. U bent nu de Voorzitter voor alle afgevaardigden. U bent ook mijn Voorzitter, en u kent mijn hervormingswensen: één enkele locatie, beter georganiseerde stemmingen, betere wetgeving, een eerlijke verdeling van de rapporteurschappen en functies, schone gevels in Straatsburg, een eerlijke vertegenwoordiging in het buitenland, neutraal personeel en een eerlijk voorzitterschap.</p>
      <p sl="de">Beste mijnheer Poettering, in u heb ik nu al 27 jaar lang een goede collega. U bent optimaal toegerust om een uitstekende Voorzitter te zijn en ik hoop dat u daar ook de wil en de moed toe heeft. Van harte gefeliciteerd met uw verkiezing en nog de beste wensen voor het nieuwe jaar!</p>
    </intervention>
    <intervention id="2-033" speaker_id="1164" name="Bruno Gollnisch" is_mep="True" mode="spoken">
      <p sl="fr">namens de ITS-Fractie . – Mijnheer de Voorzitter, de Fractie Identiteit, Traditie en Soevereiniteit wil u uiteraard graag feliciteren. Deze felicitaties komen u toe als persoon, in het licht van uw hoffelijkheid en andere menselijke kwaliteiten, en ook in de hoop dat u dit Parlement dat wij met elkaar vormen, op onpartijdige wijze zult leiden.</p>
      <p sl="fr">Uw verkiezing is weliswaar volkomen verdiend, aangezien u hiervoor de leider van de grootste fractie van dit Parlement was, maar wij vinden het nogal gênant dat deze verkiezing de uitkomst is van een compromis tussen de twee belangrijkste fracties die, zoals ik gisteren al heb gezegd, voor de kiezers elkaars rivalen zijn, maar die het iets te vaak naar onze zin met elkaar eens zijn, als het om het beleid van dit Parlement en de toekomst van Europa gaat.</p>
      <p sl="fr">Wij rekenen op u, mijnheer de Voorzitter, om ervoor te zorgen dat de rechten van de afgevaardigden, die voor iedereen gelijk moeten zijn, worden geëerbiedigd. Zo dient de parlementaire immuniteit van een lid dat in zijn vrijheid van meningsuiting wordt aangetast, te worden verdedigd, ongeacht of dit lid tot de heersende stroming behoort of deel uitmaakt van een minderheid. Het Reglement moet niet worden veranderd vanwege het feit dat een minderheidsfractie van deze bepalingen heeft kunnen profiteren.</p>
      <p sl="fr">Ik ben zo vrij om even terug te komen op iets wat vanmorgen gebeurde. Ik hoorde de fungerend Voorzitter, ons oudste lid in jaren, de heer Berlinguer, spreken, waarna hij zeer snel afrondde met de mededeling dat hij als oudste lid in jaren geen toespraak kon houden, aangezien het Reglement hem dit niet toestond. Het Reglement staat hem dit inderdaad niet toe, na een wijziging die het oudste lid in jaren deze mogelijkheid ontnam als hij onze sympathieën deelde. De aanleiding werd gevormd door de toespraak van Claude Autant-Lara, de belangrijkste Franse cineast. Het was na zijn toespraak – die misschien controversieel was – dat deze bepaling van het Reglement gewijzigd is. Het is spijtig dat wij door deze kleingeestigheid vervolgens geen kans meer hadden om te luisteren naar de toespraak die de heer von Habsburg had kunnen houden, of, vanmorgen, naar de toespraak die het oudste lid in jaren, de heer Berlinguer, had kunnen houden, ook al heeft hij heel andere politieke opvattingen dan ikzelf.</p>
      <p sl="fr">Tot slot, Mijnheer de Voorzitter, rekenen wij op u om ons te verdedigen en om op te komen voor de rechten en de waardigheid van de afgevaardigden. Uw voorganger, de heer Cox, heeft dit met succes gedaan toen de heer Schulz, bijvoorbeeld, werd aangevallen door de toenmalig fungerend voorzitter van de Raad. Gisteren heb ik een aantal opmerkingen over mijn fractie gehoord – onder andere van de zijde van de vertegenwoordiger van de Commissie, mevrouw Wallström – die volstrekt misplaatst waren. Deze functionaris dient erop gewezen te worden dat het het Parlement is dat de Commissie controleert, en niet andersom. Alle leden van dit Parlement zijn volwaardige afgevaardigden. Het instellen van een cordon sanitair rond bepaalde afgevaardigden zou namelijk neerkomen op een oproep tot discriminerend beleid tegenover degenen die op hen hebben gestemd, en juist daarom rekenen wij erop dat u zich verzet tegen een tendens die de uitdrukking zou zijn van een kwalijk afglijden naar totalitarisme.</p>
      <a text="(Applaus)"/>
    </intervention>
    <intervention id="2-034" speaker_id="28196" name="Irena Belohorská" is_mep="True" mode="spoken">
      <p sl="sk">Ook ik feliciteer u van harte en oprecht met uw verkiezing. Ik wens u alle sterkte toe in uw nieuwe functie en hoop dat u veel geduld zult kunnen opbrengen bij uw beslissingen.</p>
      <p sl="sk">Ik wil u een verzoek doen dat nog niemand vóór mij heeft gedaan, aangezien alle sprekers afkomstig waren uit de vijftien oude lidstaten. Wilt u eraan denken dat de Europese Unie inmiddels 27 lidstaten telt, en mag ik u ook verzoeken om respect op te brengen voor en ondersteuning te bieden aan de ambtsdragers uit de twaalf nieuwe lidstaten, waar de leden van het Europees Parlement eveneens zijn gekozen in de hoop dat hun stem hier zal worden gehoord? Ook zou ik u willen vragen een eind te maken aan de discriminatie waar de niet-ingeschreven afgevaardigden tot nu toe mee te maken hebben gehad.</p>
      <p sl="sk">Ik wens u het beste in uw nieuwe rol – ik zal voor u duimen.</p>
    </intervention>
    <intervention id="2-035" speaker_id="photo_generic" name="José Manuel Barroso" is_mep="True" mode="spoken" role="voorzitter van de Commissie">
      <p sl="en">Mijnheer de Voorzitter, namens mijzelf en namens de Europese Commissie wil ik u heel hartelijk feliciteren. Het is mij een groot genoegen u als Voorzitter van het Europees Parlement te zien.</p>
      <p sl="en">Het Europees Parlement heeft vandaag een nieuwe leider gekozen wiens kwaliteiten als persoon en als politicus hem bijzonder geschikt maken voor dit hoge ambt. Ik ken de Voorzitter als iemand met politieke visie en integriteit. Deze kwaliteiten zal hij in deze zeer uitdagende functie zeker nodig hebben.</p>
      <p sl="en">Mijnheer de Voorzitter, in de acht jaar dat u uw fractie hebt geleid, hebt u uw visie van een politiek Europa als de enige garantie voor een vredig en welvarend Europa nagestreefd. Uw gehechtheid aan de kernwaarden van de rechtstaat, de mensenrechten en de menselijke waardigheid is al die jaren het kenmerk van uw werk geweest.</p>
      <p sl="en">Ik haal ook uw eerlijkheid naar voren, van uw eis dat iedereen in dit Parlement gelijkelijk wordt behandeld, tot uw mening dat geen enkel land in de Europese Unie groter is dan een ander. We waarderen allemaal uw eerlijkheid en transparantie: met de heer Poettering weet je dat een gedane zaak een gedane zaak is, een zaak die hij in ere zal houden en zal respecteren. Zijn ervaring als een van de langstzittende leden van dit Huis zal van onschatbare waarde zijn voor ons allemaal. Niemand kent dit Huis en zijn gebruiken beter dan hij.</p>
      <p sl="en">Mijnheer de Voorzitter, u hebt, als vurig verdediger van de belangen van Europa en zijn burgers, dit Huis altijd voortreffelijk gediend en u hebt zo de status van het Europees Parlement vergroot.</p>
      <p sl="en">Mijnheer de Voorzitter, ik wil ook onder de aandacht brengen wat volgens mij een speciale verantwoordelijk zal zijn van uw mandaat. U bent de eerste Voorzitter die in dit Parlement is gekozen na de laatste grote uitbreiding van de Europese Unie. U pakt uw functie op onmiddellijk na de voltooiing van de vijfde uitbreiding van de Europese Unie met de toetreding van Bulgarije en Roemenië. Daarom is dit een waarlijk historisch moment: de eerste Voorzitter die is gekozen door een Parlement dat de burgers van 27 landen vertegenwoordigt. Geen ander parlement in de wereld is daarmee te vergelijken.</p>
      <p sl="en">Ik wil graag een persoonlijke opmerking maken. Gisteren was ik in Ljubljana in Slovenië, samen met de huidige voorzitter van de Raad, kanselier Merkel, en veel collega's van de Europese Raad. Ik was echt geroerd door het enthousiasme van de Sloveense burgers, die zich nu bij de eurozone hebben aangesloten. Ik was ook geroerd door het enthousiasme en de dynamiek die de nieuwe leden van de Europese Unie onze Unie brengen. Dat is ook de reden waarom ik geloof dat het onze gezamenlijke taak is alle Europeanen te verenigen, zonder eersterangs en tweederangs landen, zonder eersterangs en tweederangs burgers. U kunt op onze medewerking rekenen om dit doel te verwezenlijken.</p>
      <p sl="en">Ik kan u geen advies geven, want u bent langer bij de Europese politiek betrokken dan ik; u ziet er misschien wel jonger uit, maar u bent niet meer zo jong!</p>
      <a text="(Gelach)"/>
      <p sl="en">Laat ik echter mijn ervaring als voorzitter van een andere Europese instelling, de Europese Commissie, gebruiken om een persoonlijke opmerking te maken. De Unie van vandaag heeft meer dan ooit een geest van partnerschap onder alle Europese instellingen nodig. Deze Unie is veel complexer dan voorheen. Het kost tijd en geduld om de noodzakelijke consensus te vinden. Het is soms moeilijk, soms controversieel en soms zelfs pijnlijk. We hebben deze geest van partnerschap meer dan ooit nodig.</p>
      <p sl="en">Geen enkele Europese instelling kan haar prestige en status vergroten ten koste van een andere instelling. Het is in het algemeen belang van alle Europese instellingen dat zij elkaar versterken in de dienstverlening aan het Europese project. Dit geldt met name voor de betrekkingen tussen het Europees Parlement en de Europese Commissie, want we weten dat de zaak van verdergaande en diepere Europese integratie alleen vorderingen maakt wanneer tussen onze instellingen deze geest van samenwerking heerst.</p>
      <p sl="en">Ik roep daarom op tot een grote coalitie van al degenen die staan voor Europa en zijn waarden, natuurlijk met mensen aan de linkerzijde, aan de rechterzijde en in het midden, van wie de ideologische verschillen bijdragen aan de rijkdom van Europa als politiek systeem, maar die ook over deze ideologische verschillen heen kunnen stappen en kunnen delen wat volgens mij ons gemeenschappelijke doel is: een sterk en verenigd Europa voor vrede, democratie en mensenrechten.</p>
      <a text="(Applaus)"/>
    </intervention>
    <intervention id="2-036" speaker_id="1253" name="De Voorzitter" is_mep="True" mode="spoken">
      <p sl="nl">Mijnheer de voorzitter van de Commissie, ik dank u voor uw opmerkingen. U kunt inderdaad altijd op ons rekenen als betrouwbare partner, op de Voorzitter van het Europees Parlement, maar ook op het gehele Europees Parlement. We vervullen verschillende rollen maar hebben dezelfde ambitie: Europa één maken, zodat we onze waarden en belangen kunnen verdedigen.</p>
      <p sl="nl">Verschillende leden hebben het in hun toespraak gehad over de gelijke positie van de grote en kleine lidstaten van de Europese Unie. Donderdagmiddag, op de terugweg van Straatsburg naar Osnabrück in Nedersaksen, zal ik mijn eerste bezoek aan Luxemburg brengen, waarbij ik niet alleen de gelijkheid van alle lidstaten zal benadrukken, maar ook de grote toewijding van Luxemburg aan Europa. Zijn burgers hebben ‘ja’ gezegd tegen het grondwettelijk verdrag, en we mogen de landen die dat gedaan hebben, nooit vergeten. Nu moeten we degenen die nog geen beslissing hebben genomen en degenen die ‘nee’ hebben gezegd, overtuigen. Dat is de taak waar we nu met zijn allen voor staan.</p>
    </intervention>
  </section>
  <section id="creitem4" title="4. Verkiezing van de ondervoorzitters van het Europees Parlement (termijn voor de indiening van voordrachten): zie notulen"/>
  <section id="creitem5" title="5. Verkiezing van de ondervoorzitters van het Europees Parlement">
    <intervention id="2-041" speaker_id="1253" name="De Voorzitter" is_mep="True" mode="spoken">
      <p sl="nl">Aan de orde is de verkiezing van de ondervoorzitters van het Europees Parlement.</p>
      <p sl="nl">Ik heb de volgende voordrachten ontvangen:</p>
      <p sl="nl">Adam Bielan</p>
      <p sl="nl">Luigi Cocilovo</p>
      <p sl="nl">Rodi Kratsa-Tsagaropoulou</p>
      <p sl="nl">Mario Mauro</p>
      <p sl="nl">Edward McMillan-Scott</p>
      <p sl="nl">Luisa Morgantini</p>
      <p sl="nl">Pierre Moscovici</p>
      <p sl="nl">Miguel Angel Martínez Martínez</p>
      <p sl="nl">Gérard Onesta</p>
      <p sl="nl">Mechtild Rothe</p>
      <p sl="nl">Manuel António dos Santos</p>
      <p sl="nl">Marek Siwiec</p>
      <p sl="nl">Alejo Vidal Quadras</p>
      <p sl="nl">Diana Wallis</p>
      <p sl="nl">De kandidaten hebben mij medegedeeld dat zij allen instemmen met hun voordracht als kandidaat.</p>
      <p sl="nl">Aangezien het aantal kandidaten niet groter is dan het aantal te vervullen zetels, zullen de fracties niet worden geraadpleegd en stel ik voor de ondervoorzitters bij acclamatie te kiezen overeenkomstig artikel 12, lid 1, van het Reglement, en vervolgens over te gaan tot stemming ter bepaling van de rangorde van de ondervoorzitters.</p>
      <a text="(Applaus)"/>
      <p sl="nl">Hiermee verklaar ik dat de kandidaten wier namen ik zojuist heb voorgelezen, zijn gekozen tot ondervoorzitter van het Europees Parlement.</p>
      <p sl="nl">Ik wens hun allen geluk met hun verkiezing.</p>
      <p sl="nl">Aan de orde is de bepaling van de rangorde van de ondervoorzitters. Daar we alleen die rangorde hoeven te bepalen is voor deze stemming geen gekwalificeerde meerderheid vereist, omdat zij allen reeds gekozen zijn.</p>
      <p sl="nl">De stembriefjes worden uitgedeeld, waarmee de stemming geopend is.</p>
    </intervention>
  </section>
  <section id="creitem6" title="6. Verkiezing van de quaestoren van het Europees Parlement (termijn voor de indiening van voordrachten): zie notulen"/>
  <section id="creitem7" title="7. Verkiezing van de ondervoorzitters van het Europees Parlement (voortzetting)">
    <intervention id="2-045" speaker_id="1253" name="De Voorzitter" is_mep="True" mode="spoken">
      <p sl="nl">Ik maak nu de uitslag van de stemming over de rangorde van de ondervoorzitters bekend.</p>
      <p sl="nl">Aantal deelnemers: 703</p>
      <p sl="nl">Blanco of ongeldige stembriefjes: 7</p>
      <p sl="nl">Uitgebrachte stemmen: 696</p>
      <p sl="nl">De stemmen zijn als volgt uitgebracht:</p>
      <p sl="nl">Rodi Kratsa-Tsagaropoulou: 322 stemmen</p>
      <p sl="nl">Alejo Vidal-Quadras: 300 stemmen</p>
      <p sl="nl">Gérard Onesta: 285 stemmen</p>
      <p sl="nl">Edward McMillan-Scott: 274 stemmen</p>
      <p sl="nl">Mario Mauro 262 stemmen</p>
      <p sl="nl">Miguel Angel Martínez Martínez: 260 stemmen</p>
      <p sl="nl">Luigi Cocilovo: 234 stemmen</p>
      <p sl="nl">Mechtild Rothe: 217 stemmen</p>
      <p sl="nl">Luisa Morgantini: 207 stemmen</p>
      <p sl="nl">Pierre Moscovici: 207 stemmen</p>
      <p sl="nl">Manuel António dos Santos: 193 stemmen</p>
      <p sl="nl">Diana Wallis: 192 stemmen</p>
      <p sl="nl">Marek Siwiec: 180 stemmen</p>
      <p sl="nl">Adam Bielan: 128 stemmen</p>
      <p sl="nl">Mijn gelukwensen aan alle ondervoorzitters: ik hoop dat we goed zullen samenwerken in het Bureau van dit Parlement.</p>
      <p sl="nl">Overeenkomstig artikel 14, lid 2, van het Reglement wordt de rangorde van de ondervoorzitters bepaald door de dalende volgorde van de op hen uitgebrachte stemmen, en, bij staking van stemmen, door hun leeftijd.</p>
    </intervention>
  </section>
  <section id="creitem8" title="8. Verkiezing van de quaestoren van het Europees Parlement">
    <intervention id="2-047" speaker_id="1253" name="De Voorzitter" is_mep="True" mode="spoken">
      <p sl="nl">Aan de orde is de verkiezing van de quaestoren van het Europees Parlement.</p>
      <p sl="nl">Ik heb de volgende voordrachten ontvangen:</p>
      <p sl="nl">Mia de Vits</p>
      <p sl="nl">Szabolcs Fazakas</p>
      <p sl="nl">Ingo Friedrich</p>
      <p sl="nl">Astrid Lulling</p>
      <p sl="nl">Jan Mulder</p>
      <p sl="nl">James Nicholson</p>
      <p sl="nl">De kandidaten hebben mij meegedeeld dat zij allen instemmen met hun voordracht als kandidaat.</p>
      <p sl="nl">Aangezien het aantal kandidaten niet groter is dan het aantal te vervullen zetels, stel ik voor de quaestoren bij acclamatie te kiezen overeenkomstig artikel 12, lid 1, van het Reglement, en vervolgens over te gaan tot elektronische stemming ter bepaling van de rangorde van de quaestoren.</p>
      <a text="(Applaus)"/>
      <p sl="nl">Hiermee verklaar ik dat alle kandidaten zijn gekozen tot quaestor van het Europees Parlement, waarbij ik wederom al deze leden gelukwens met hun verkiezing en de wens uitspreek dat we goed zullen samenwerken in het Bureau.</p>
      <p sl="nl">We gaan nu over tot de bepaling van de rangorde van de quaestoren via een geheime elektronische stemming. Daar we alleen die rangorde hoeven te bepalen, is voor deze stemming geen gekwalificeerde meerderheid vereist.</p>
      <p sl="nl">Na de stemming:</p>
      <p sl="nl">Dames en heren,</p>
      <p sl="nl">Ik maak nu de uitslag van de stemming voor de quaestoren bekend.</p>
      <p sl="nl">Uitgebrachte stemmen: 669</p>
      <p sl="nl">Blanco of ongeldige stembriefjes: 16</p>
      <p sl="nl">Geldige stemmen: 653.</p>
      <p sl="nl">De stemmen zijn als volgt uitgebracht:</p>
      <p sl="nl">James Nicholson: 334 stemmen</p>
      <p sl="nl">Astrid Lulling: 298 stemmen</p>
      <p sl="nl">Mia De Vits: 285 stemmen</p>
      <p sl="nl">Ingo Friedrich: 280 stemmen</p>
      <p sl="nl">Szabolcs Fazakas: 267 stemmen</p>
      <p sl="nl">Jan Mulder: 265 stemmen</p>
      <p sl="nl">Overeenkomstig artikel 15 en artikel 14, lid 2, van het Reglement wordt de rangorde van de quaestoren bepaald door de dalende volgorde van de op hen uitgebrachte stemmen.</p>
      <p sl="nl">Gefeliciteerd!</p>
      <p sl="nl">Dit betekent dat we nu de samenstelling van het nieuwe Bureau en de namen van de quaestoren aan de instellingen van de Europese Gemeenschappen kunnen doorgeven.</p>
    </intervention>
  </section>
  <section id="creitem9" title="9. Agenda van de volgende vergadering: zie notulen"/>
  <section id="creitem10" title="10. Sluiting van de vergadering"/>
</text>
