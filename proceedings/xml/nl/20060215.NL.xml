<?xml version='1.0' encoding='utf-8'?>
<text id="20060215.NL" lang="nl" date="2006-02-15" place="Straatsburg" edition="Uitgave PB">
  <section id="creitem1" title="1. Opening van de vergadering">
    <intervention id="3-005" speaker_id="1985" name="Pervenche Berès" is_mep="True" mode="spoken">
      <p sl="fr">Mijnheer de Voorzitter, ik wil een opmerking maken over onze agenda. De onderwerpen waar wij ons vanmorgen mee bezig gaan houden, zijn volstrekt essentieel, en ik ben blij dat ons Parlement vanmorgen in de gelegenheid is om hier in alle rust en in goede verstandhouding over te debatteren.</p>
      <p sl="fr">Er waren evenwel andere onderwerpen voorgesteld voor de agenda, met name de analyse van de gevolgen die het vijandige bod van Mittal Steel op Arcelor zou hebben op de Europese Unie in haar geheel. Het lijkt mij niet meer dan normaal dat ons Parlement zich daarover uitspreekt.</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="3-006" speaker_id="28267" name="De Voorzitter" is_mep="True" mode="spoken">
      <p sl="nl">Mevrouw Berès, dit is geen motie van orde. Ik begrijp dat u dit onderwerp wenst te bespreken, maar als u het woord hebt gevraagd voor een motie van orde, moet het voorzitterschap u erop wijzen dat dit er geen is en dat ik u helaas het woord moet ontnemen.</p>
    </intervention>
  </section>
  <section id="creitem2" title="2. Recht op vrijheid van meningsuiting en respect voor godsdienst (debat)">
    <intervention id="3-008" speaker_id="28267" name="De Voorzitter" is_mep="True" mode="spoken">
      <p sl="nl">Aan de orde zijn de verklaringen van de Raad en de Commissie over het recht op vrijheid van meningsuiting en respect voor godsdienst.</p>
    </intervention>
    <intervention id="3-009" speaker_id="photo_generic" name="Hans Winkler" is_mep="True" mode="spoken">
      <p sl="de">fungerend voorzitter van de Raad. - Mijnheer de Voorzitter, mijnheer de voorzitter van de Commissie, dames en heren, de controverse van de afgelopen weken over de in Deense kranten verschenen spotprenten is zonder meer een betreurenswaardige ontwikkeling, omdat deze inbreuk maakt op iets waarvoor de lidstaten van de Europese Unie en de Europese Unie zich al jarenlang inzetten, namelijk op het wederzijds vertrouwen en de constructieve samenwerking tussen de verschillende godsdienstgemeenschappen in onze landen.</p>
      <p sl="de">Het vertrouwen en de goede wil die alle lidstaten en ook alle instellingen van de Europese Unie in de afgelopen jaren hebben getoond, lijken nu ernstig beschadigd te zijn. Er hebben zich gewelddadige demonstraties voorgedaan, waarbij zelfs doden zijn gevallen. In verschillende landen zijn vertegenwoordigingen van de EU en andere instellingen van de lidstaten aangevallen en beschadigd. Er zijn dreigementen geuit en boycots ingesteld.</p>
      <p sl="de">Dit is een uiterst betreurenswaardige ontwikkeling, die ons ertoe noopt om onszelf af te vragen wat er is misgegaan en wat er kan worden gedaan om dergelijke gebeurtenissen voortaan te voorkomen. Een aantal beginselen van ons samenleven staat op het spel en dient samen met dit vraagstuk te worden bediscussieerd.</p>
      <p sl="de">Ten eerste zijn we het erover eens dat iedere vorm van geweld, iedere gewelddadige reactie van de kant van militante groepen, dient te worden veroordeeld. En dat heeft het voorzitterschap van de Raad van meet af aan ook expliciet gedaan.</p>
      <p sl="de">We verwachten ook van de betrokken regeringen dat zij zich bewust zijn van hun verantwoordelijkheden, ook van hun uit het volkenrecht voortvloeiende verantwoordelijkheden, en dat zij passende preventieve maatregelen nemen.</p>
      <p sl="de">Het is nu van belang om het geweld en de gewelddadige confrontaties te temperen en rust te brengen in de situatie. Het voorzitterschap van de Raad heeft vanaf het begin van deze gebeurtenissen zijn politieke verantwoordelijkheid genomen. Reeds op 30 januari heeft de Raad zijn volledige solidariteit betuigd met Denemarken, Zweden en alle andere betrokken landen. De ministers van Buitenlandse Zaken hebben in de Raad tevens het belang van persvrijheid en vrijheid van meningsuiting onderstreept. Deze vrijheden zijn de hoeksteen van de waarden die wij in de Europese Unie verdedigen. Vrijheid van meningsuiting is een groot goed dat wij moeten verdedigen en waarvoor wij, door heel de Europese geschiedenis heen, in onze samenlevingen hebben gestreden. Tegelijkertijd echter vergt de uitoefening van dit recht op vrijheid van meningsuiting - en van ieder ander recht - een hoge mate aan verantwoordelijkheid, zowel van de kant van de persoon als van de instellingen.</p>
      <p sl="de">Al in een vroeg stadium hebben de Europese Unie, maar ook de Verenigde Naties en andere organisaties, zoals met name ook de Organisatie van de Islamitische Conferentie, verklaringen afgelegd waarin werd geprobeerd de beginselen te verduidelijken waaraan wij ons dienen te houden in dit debat. De gezamenlijke verklaring van de secretaris-generaal van de Verenigde Naties, de secretaris-generaal van de Organisatie van de Islamitische Conferentie en de Hoge Vertegenwoordiger voor het gemeenschappelijk buitenlands en veiligheidsbeleid van 7 februari was in dit verband van groot belang. Daarin wordt de nadruk vooral gelegd op een verantwoordelijke omgang met religieuze overtuigingen, alsmede op de vrijheid van meningsuiting, waarbij ook de verantwoordelijkheid, de persoonlijke verantwoordelijkheid, van de pers behoort. Onze samenlevingen staan niet toe dat regeringen dicteren wat de onafhankelijke pers al dan niet mag zeggen, mits dit binnen de grenzen van de wet valt, en dat is een goede zaak. Deze wetten dienen in overeenstemming te zijn met de internationale normen, en in het bijzonder met de beginselen van het Europees Verdrag tot bescherming van de rechten van de mens.</p>
      <p sl="de">In de genoemde verklaring van 7 februari werden de gewelddadigheden veroordeeld en werd opgeroepen tot een dialoog. Op 8 februari voerde Ursula Plassnik, de Oostenrijkse minister van Buitenlandse Zaken en voorzitter van de Raad Algemene Zaken en Externe Betrekkingen, een telefoongesprek met de Turkse vice-premier en minister van Buitenlandse Zaken Abdullah Gül. Heel bewust hebben wij Turkije betrokken bij onze inspanningen om rust te brengen in de situatie, daar juist dat land een zeer actieve en constructieve rol speelt in het bevorderen van de dialoog tussen Europa en de islamitische wereld. Daarom heeft Oostenrijk ook de High Level Group voor de alliantie van beschavingen, die onder auspiciën van de Verenigde Naties opereert, uitgenodigd om zijn volgende vergadering in Oostenrijk te laten plaatsvinden.</p>
      <p sl="de">Eveneens op 8 februari legde de voorzitter van de Raad, de Oostenrijkse bondskanselier Schüssel, een verklaring af waarin hij zijn ontzetting tot uitdrukking bracht over de afbeeldingen op een website van een islamitische immigrantenorganisatie in Antwerpen en over de oproep in de Iraanse krant Hamshahri tot een spotprentenwedstrijd met als onderwerp de holocaust. Ook dit soort initiatieven en oproepen dienen we met kracht te veroordelen en van de hand te wijzen.</p>
      <p sl="de">Zoals u weet, verblijft de Hoge Vertegenwoordiger voor het GBVB, Javier Solana, op dit moment in het Midden-Oosten. Op 13 februari heeft hij de secretaris-generaal van de Organisatie van de Islamitische Conferentie, Ekmeleddin Ihsanoglu, ontmoet om de mogelijkheid te bespreken van een doelgerichte dialoog tussen Europa en de islamitische wereld. De secretaris-generaal en de Hoge Vertegenwoordiger zullen deze discussie voortzetten met de secretaris-generaal van de Arabische Liga en met vertegenwoordigers van Saoedi-Arabië, Egypte, Jordanië, de Palestijnse Autoriteit en Israël.</p>
      <p sl="de">De Raad, maar ook afzonderlijke lidstaten, zullen de dialoog met de islamitische wereld actief bevorderen en voortgaan op deze weg van de dialoog tussen beschavingen en tussen religieuze gemeenschappen. De Finse minister van Buitenlandse Zaken Tuomioja heeft al aangekondigd dat de werkzaamheden in verband met die dialoog een prioriteit zullen zijn van het Fins voorzitterschap.</p>
      <p sl="de">Dit voorzitterschap zal ook verdere stappen ondernemen om rust te helpen brengen in de situatie. De mogelijkheid van een intensievere dialoog met de islamitische wereld zal een belangrijk onderwerp van gesprek zijn tijdens de volgende bijeenkomst van de ministers van Buitenlandse Zaken op 27 en 28 februari.</p>
      <p sl="de">De huidige crisis vergt leiderschap van de kant van de gekozen politieke vertegenwoordigers van de EU. Uiteraard kan en mag dit leiderschap niet betekenen dat de staat pogingen onderneemt om een gedragscode op te leggen aan de media. Ik heb al onderstreept hoe belangrijk de persvrijheid en de vrijheid van meningsuiting zijn voor de waarden van de Europese Unie. Deze langdurig en zwaar bevochten vrijwaring van censuur willen we zeker niet op het spel zetten. Zoals het Europees Hof voor de Rechten van de Mens met een groot aantal fundamentele uitspraken duidelijk heeft gemaakt, strekt deze vrijheid zich ook uit tot het toelaten van nieuwe, omstreden ideeën en iedere vorm van discussie, alsmede tot de vrijheid om enerzijds fouten te maken en anderzijds fouten scherp te bekritiseren. Het Europees Hof verklaarde twintig jaar geleden in een fundamentele uitspraak dat vrijheid van meningsuiting zich ook uitstrekt tot mogelijk beledigend of ergerlijk materiaal. Het Hof heeft echter eveneens verklaard dat deze vrijheid van meningsuiting uiteraard onderworpen dient te worden aan beperkingen, namelijk indien anderen worden gekwetst, met name in hun godsdienstige gevoelens.</p>
      <p sl="de">De Europese Unie moet nu haar politiek leiderschap tonen door op geloofwaardige wijze duidelijk te maken dat vrijheid van meningsuiting en respect voor de cultuur en godsdienst van anderen niet in tegenspraak met elkaar zijn, maar elkaar aanvullen en met elkaar verenigbaar zijn. Het antwoord op de huidige crisis is volgens ons niet de beperking van de vrijheid van meningsuiting, maar veeleer een geloofwaardig engagement van het democratisch pluralistische Europa in een dialoog tussen culturen en beschavingen. We moeten de moslimgemeenschappen in de hele wereld duidelijk maken dat wij verder met hen willen gaan op de ingeslagen weg en onze op vertrouwen gebaseerde betrekkingen willen ontwikkelen. We moeten onze islamitische medeburgers in de EU duidelijk maken dat deze Unie een goede plek is, waar zij en de aanhangers van andere godsdiensten worden gerespecteerd en zich thuis kunnen voelen, en waar ze de mogelijkheid hebben om deel te nemen aan het democratisch proces. Het is van belang dat ons antwoord op deze uitdaging met name is gebaseerd op het vertrouwen dat de afgelopen jaren in alle lidstaten met succes is opgebouwd tussen de godsdienstgemeenschappen onderling en tussen de politiek verantwoordelijken en de godsdienstgemeenschappen.</p>
      <p sl="de">Graag wil ik de aandacht van dit Parlement vestigen op een aantal activiteiten die in mijn eigen land, Oostenrijk, zijn ontplooid, want ook op de verantwoordelijkheid van de lidstaten wordt in dezen een sterk beroep gedaan. De Raad, die namens zichzelf en namens de Europese Unie als geheel spreekt, is ook afhankelijk van de activiteiten van de afzonderlijke lidstaten.</p>
      <p sl="de">Een van de belangrijkste gesprekken die de Oostenrijkse vertegenwoordigers op hoog niveau de afgelopen dagen hebben gevoerd, in een poging om te komen tot ontspanning van de situatie, vond plaats op 7 februari tussen minister van Buitenlandse Zaken Plassnik en de voorzitter van de Islamitische Geloofsgemeenschap in Oostenrijk, Anas Schakfeh. Daarbij werd het belang onderstreept van een vreedzaam samenleven van de verschillende godsdienstgemeenschappen in onze landen, en werd verklaard dat het nu van belang is om één lijn te trekken en ervoor te zorgen dat onze lopende besprekingen, die in de praktijk waardevol zijn gebleken, ook naar buiten toe zichtbaar worden. Dit is een dialoogcultuur die in Oostenrijk, maar ook in andere lidstaten in de loop van de jaren is opgebouwd en die zichzelf nu tijdens een crisis moet bewijzen.</p>
      <p sl="de">In de afgelopen maanden hebben in Oostenrijk enkele zeer belangrijke evenementen plaatsgevonden. Zo werd een grote conferentie georganiseerd over het onderwerp ‘Islam en de pluralistische samenleving’, waaraan een groot aantal religieuze en politieke leiders heeft deelgenomen: de Afghaanse president, de Iraakse president, de voormalige president van Iran en hoogwaardigheidsbekleders uit alle godsdienstgemeenschappen. Twee dagen geleden heeft de Oostenrijkse kanselier alle leiders van de grote erkende godsdiensten uitgenodigd voor een bijeenkomst in Oostenrijk. Bij deze gelegenheid hebben allen unaniem benadrukt dat slechts een vreedzaam samenleven, een vreedzame - maar ook kritische - dialoog met elkaar de enige manier is om ontwikkelingen te voorkomen zoals we die de afgelopen weken hebben gezien. Daarom is het belangrijk om de dialoog voort te zetten, maar ook om onze waarden te verdedigen, zoals het recht op vrije meningsuiting.</p>
      <a text="(Applaus)"/>
    </intervention>
    <intervention id="3-010" speaker_id="photo_generic" name="José Manuel Barroso" is_mep="True" mode="spoken" role="voorzitter van de Commissie">
      <p sl="en">Mijnheer de Voorzitter, de publicatie van spotprenten in Deense en andere Europese kranten en de reacties daarop hebben gevoelige, principiële kwesties blootgelegd. De tekeningen hebben veel moslims over de hele wereld gekwetst. We moeten respect hebben voor deze gevoeligheden en voor de uitdrukking daarvan in de vorm van vredige protesten, hetgeen in iedere open samenleving een grondrecht is.</p>
      <p sl="en">Ik deel het standpunt van de Deense minister-president, de heer Rasmussen, dat zijn regering de islam respecteert als een van de grote godsdiensten op aarde, dat het niet haar bedoeling is om moslims te beledigen en dat zij ook geen steun verleent aan activiteiten die zulks beogen. Vandaag wil ik persoonlijk benadrukken dat ik diep respect heb voor de islamitische beschaving en voor hetgeen deze beschaving heeft betekend en nog altijd betekent voor Europa.</p>
      <p sl="en">De Commissie is niet bezorgd over de vreedzame reacties van de meerderheid op de prenten. Zij is echter wel bezorgd over de gewelddadige reacties van een minderheid, reacties waarvan veel moslims afstand hebben genomen. Daarom veroordeelt de Commissie in de sterkst mogelijke bewoordingen het geweld tegen onze vertegenwoordiging in Gaza en tegen de missies van de lidstaten, met name die van Denemarken. Ironisch genoeg zijn die missies bedoeld om werkelijke verbetering te brengen in het leven van de bevolking van de landen waar ze worden uitgevoerd.</p>
      <p sl="en">Een handelsboycot is niet de juiste manier om deze kwestie aan te pakken. Een dergelijke maatregel schaadt de economische belangen van alle partijen en mogelijk ook de groeiende handelsbetrekkingen tussen de Europese Unie en de betrokken landen. Via handel, en via de sterkere banden die daardoor ontstaan, kan meer wederzijds begrip worden gekweekt. Laten we duidelijk zijn: een boycot van Deense goederen is per definitie een boycot van Europese goederen.</p>
      <a text="(Applaus)"/>
      <p sl="en">Ik heb met de minister-president van Denemarken gesproken en hem de solidariteit van de Commissie betuigd. Ik wil hier vandaag ook de Deense bevolking mijn solidariteit betuigen. De Denen genieten terecht de reputatie een van de meest open en tolerante volkeren te zijn, niet alleen in Europa maar in de hele wereld. Ik verwelkom hun vertegenwoordigers die hier vandaag naar toe zijn gekomen met een delegatie van het Deense parlement.</p>
      <a text="(Applaus)"/>
      <p sl="en">Ik heb ook met de fungerend voorzitter van de Raad, bondskanselier Schüssel, gesproken. De Commissie blijft samen met het Oostenrijkse voorzitterschap en alle betrokken partijen zoeken naar een vreedzame, efficiënte oplossing voor dit probleem.</p>
      <p sl="en">De kwestie werpt meer algemene vraagstukken op. Onze Europese maatschappij is gebaseerd op eerbied voor eenieders leven en vrijheid, op gelijke rechten voor man en vrouw, op vrijheid van meningsuiting en een duidelijke scheiding tussen kerk en staat. Ons uitgangspunt is dat we als mensen vrij, onafhankelijk en gelijk zijn en eigen verantwoordelijkheid dragen. Die principes moeten we beschermen.</p>
      <p sl="en">De vrijheid van meningsuiting behoort tot de traditionele waarden van Europa. Laat ik het duidelijk zeggen: aan de vrijheid van meningsuiting valt niet te tornen. Net als alle andere vrijheden is zij afhankelijk van ieders verantwoord gebruik ervan.</p>
      <a text="(Applaus)"/>
      <p sl="en">Ieder van ons veroordeelt elke vorm van vooroordeel en discriminatie, waar en wanneer ze ook worden geuit. Er is niemand wiens mening wordt voorgeschreven of geautoriseerd door een regering of andere overheid. Anderzijds is iedereen wel zelf verantwoordelijk voor zijn mening, en niemand anders. Onze mening kan niet op het conto van een land, een bevolking of een godsdienst worden geschreven, en we mogen niet toestaan dat anderen doen voorkomen dat dit wel zo is.</p>
      <a text="(Applaus)"/>
      <p sl="en">De vrijheid van meningsuiting en de persvrijheid liggen ten grondslag aan de mogelijkheid om een mening of een spotprent te publiceren, maar evengoed om daarop kritiek te hebben. De vrijheid van meningsuiting werkt aan twee kanten.</p>
      <p sl="en">De vrijheid van meningsuiting is onderworpen aan bepaalde beperkingen. Die moeten worden gerespecteerd. Deze beperkingen zijn wettelijk vastgelegd en de naleving ervan wordt gegarandeerd door de wet- en regelgeving in de lidstaten van de Europese Unie. Het is uiteraard onaanvaardbaar buiten de door democratische instellingen aangenomen wetten te treden.</p>
      <p sl="en">Aan de vrijheid van godsdienst valt ook niet te tornen. Zoals Europa de vrijheid van meningsuiting respecteert, zo respecteert het ook de vrijheid van godsdienst. Godsdienstvrijheid is een basisrecht van individuen en gemeenschappen en behelst het respect voor de integriteit van alle religieuze overtuigingen en alle manieren waarop die worden beleefd. Moslims hebben - terecht - dezelfde vrijheid van geloofsbeleving als aanhangers van andere religies en overtuigingen.</p>
      <p sl="en">De Europese Unie en haar lidstaten maken zich al lange tijd sterk voor een dialoog tussen de verschillende gemeenschappen binnen de Europese Unie en met de aangrenzende islamitische landen, evenals in andere delen van de wereld. Via een krachtige, maar vreedzame dialoog op basis van het beginsel van vrijheid van meningsuiting kunnen we komen tot dieper respect en meer begrip voor elkaar. Ik zal me blijven inzetten voor een interculturele en interreligieuze dialoog. Die dialoog moet zijn gebaseerd op tolerantie - niet op vooroordeel - en op de vrijheid van meningsuiting en godsdienst, en de daaraan gerelateerde waarden.</p>
      <p sl="en">Geweld is de vijand van de dialoog. We mogen niet toestaan dat een minderheid van extremisten aan het langste eind trekt. Laten we ervoor zorgen dat de beste van onze waarden sterker blijken dan de slechtst denkbare vooroordelen.</p>
      <a text="(Applaus)"/>
    </intervention>
    <intervention id="3-011" speaker_id="1253" name="Hans-Gert Poettering" is_mep="True" mode="spoken">
      <p sl="de">namens de PPE-DE-Fractie. - Mijnheer de Voorzitter, mijnheer de voorzitter van de Commissie, mijnheer de fungerend voorzitter van de Raad, geachte afgevaardigden, de Fractie van de Europese Volkspartij (Christen-democraten) en Europese Democraten volgt de controverse over de spotprenten met grote zorg. Voor ons is één ding echter glashelder, en daardoor laten wij ons leiden: wij zullen de persvrijheid verdedigen, en wij zullen de gevoelens van gelovigen verdedigen, ongeacht welke godsdienst zij aanhangen, evenals de symbolen die belangrijk voor hen zijn. Wij zullen de mensenrechten en de verworvenheden van de Verlichting verdedigen, en we zullen het recht van mensen beschermen om hun geloof te belijden, anders te zijn en te worden gerespecteerd. Dit alles tegelijk waarmaken is alleen mogelijk als alle partijen kalm blijven en het hoofd koel houden. Daarom doen wij vandaag vooral een beroep op de vertegenwoordigers van de media in Europa, in Iran en in andere islamitische landen. Wij doen een beroep op hen die de strijd rond de spotprenten willen opkloppen tot een strijd over politieke grondbeginselen. We gaan geen goede toekomst tegemoet als wij polemiek beantwoorden met polemiek, agressie met agressie en botheid met botheid. Wij willen een orde die de vrijheid van meningsuiting verdedigt als een van de voornaamste mensenrechten en die zich tegelijkertijd bewust is van zijn grenzen, grenzen die liggen in de vrijheid en de waardigheid van anderen. Deze orde moet respect tonen voor het geloof en de godsdienstige gevoeligheden van anderen en tegelijk een vreedzame en constructieve dialoog mogelijk maken over zaken die ons scheiden, zowel ogenschijnlijk als in het diepst van ons wezen, van onze waarden, ervaringen en gevoelens.</p>
      <p sl="de">Hieruit volgt dat geweld nooit mag worden aanvaard als middel om opwinding of verontwaardiging te uiten over andere meningen. Wij veroordelen alle aanstichters van gewelddadige reacties in verschillende landen in de hele wereld, want dit was geen spontane reactie - pas enkele maanden na dato vond de reactie plaats - maar was ten dele georganiseerd door regimes die geen waarde hechten aan vrijheid van meningsuiting en die hun bevolking onderdrukken. Ook dit moeten we in alle duidelijkheid zeggen.</p>
      <a text="(Applaus)"/>
      <p sl="de">We keren ons tegen alle vormen van geweld, niet alleen tegen mensen, maar ook tegen voorwerpen, tegen vlaggen en gebouwen, en we veroordelen dit geweld ten scherpste. Het is van belang om tot een iets concretere benadering over te gaan, want alleen oproepen tot een dialoog tussen culturen is niet genoeg. Ik wil twee concrete voorstellen doen. Ik geef toe dat het twee ontoereikende voorstellen zijn, maar ze bieden wel stof tot nadenken. Ten eerste moeten wij beginnen bij de jeugd, en daarom moeten we een commissie van deskundigen instellen die schoolboeken in Europa en in de islamitische wereld onder de loep neemt om te bekijken welke waarden we aan elkaar toeschrijven en in welke bewoordingen dat gebeurt. Deze commissie zou onder auspiciën moeten werken van zowel de Europese Unie als de Organisatie van de Islamitische Conferentie, en de secretaris-generaal van de VN zou de deskundigen moeten uitkiezen, om het geheel nog effectiever te maken.</p>
      <p sl="de">Wij, respectievelijk de islamitische wereld, hebben ons opgewonden over enkele spotprenten in een Europese - Deense - krant en in een aantal andere kranten. Maar dit is slechts een voorbeeld van honderden, om niet te zeggen duizenden spotprenten waarin ook onze christelijke waarden en overtuigingen in de islamitische wereld karikaturaal worden afgebeeld. Dat moet afgelopen zijn, zowel hier als in de landen van de islamitische wereld.</p>
      <a text="(Applaus)"/>
      <p sl="de">Ten tweede heb ik samen met andere afgevaardigden in Barcelona de Euro-mediterrane bijeenkomst bijgewoond. We dienen de Euro-mediterrane Parlementaire Vergadering te gebruiken om gekozen politieke vertegenwoordigers en vertegenwoordigers van het maatschappelijk middenveld in Europa en onze partnerlanden bijeen te brengen voor een regelmatige dialoog en voor doelgerichte beraadslagingen in het kader van het proces van Barcelona. De Euro-mediterrane Vergadering kan als ontmoetingspunt een spilfunctie vervullen in de dialoog tussen culturen.</p>
      <p sl="de">Staat u mij toe een persoonlijke kanttekening te maken. Vanaf 1999 tot dit jaar, 2006, heb ik 16 Arabische en islamitische landen bezocht. Ik herinner me een gesprek met een zeer toegewijde, geloofwaardige hoge vertegenwoordiger van de geestelijkheid in Saoedi-Arabië. Het was in alle opzichten een fantastisch gesprek. Hij vroeg me hoe moslims werden behandeld in Europa. Ik antwoordde dat we vaak graag zouden zien dat zij beter integreerden, maar dat de moslims hun geloof in vrijheid kunnen uitoefenen. Mijn wedervraag luidde: is het waar dat volgens de wet in Saoedi-Arabië een moslim die zich tot het christendom wil bekeren ter dood wordt veroordeeld? Het antwoord bleef uit.</p>
      <p sl="de">Tolerantie is belangrijk, maar moet van twee kanten komen. Tolerantie, verzoening en begrip dienen te zijn gebaseerd op de waarheid, en daar komen wij voor op. Ik sluit mezelf van harte aan bij de woorden van de voorzitter van de Commissie: wie een land van de Europese Unie aanvalt, valt ons allemaal aan. In die zin zijn wij uiteraard solidair met Denemarken, en van dit debat moet een signaal van tolerantie en begrip uitgaan, maar dan wel op grond van wederzijdsheid en erkenning van de waarheid. Alleen dan kunnen wij een goede toekomst tegemoet gaan, op basis van de dialoog tussen culturen.</p>
      <a text="(Applaus van rechts en van het centrum)"/>
    </intervention>
    <intervention id="3-012" speaker_id="28149" name="Poul Nyrup Rasmussen" is_mep="True" mode="spoken">
      <p sl="da">namens de PSE-Fractie. - Mijnheer de Voorzitter, mijnheer de fungerend voorzitter van de Raad, mijnheer Barroso, de heer Schulz, onze fractievoorzitter, heeft mij gevraagd vandaag het woord te voeren namens de Sociaal-democratische Fractie in het Europees Parlement, en dat is iets wat ik in verband met dit onderwerp graag doe. Het was verschrikkelijk en schokkend te moeten zien dat mensen werden vermoord, dat de vlag van mijn eigen land en die van andere landen werd verbrand, dat ambassadeurs werden aangevallen en dat er boycotten werden uitgeroepen, waardoor grote aantallen onschuldige mensen hun baan kwijtraakten. Dat was des te triester daar verdraagzaamheid tegenover andere volkeren, alsmede begrip en respect voor hen, deel uitmaken van de geschiedenis van onze landen. Wij liepen voorop als het ging om internationale solidariteit en om economische en politieke hulp aan arme volken overal ter wereld. Wij hebben altijd op de bres gestaan voor rechtvaardigheid en voor het recht van volken op een eigen, onafhankelijke staat die gekenmerkt wordt door vreedzame coëxistentie, vooral in Palestina.</p>
      <p sl="da">Het is absoluut van cruciaal belang dat het geweld waarvan we getuige zijn, niet volledig uit de hand loopt. Dat geweld moet nú stoppen, en ik wil de heer Barroso bedanken, zowel persoonlijk als namens mijn land, voor het heldere signaal dat hij vandaag in het Parlement heeft afgegeven en voor de solidariteit die hij getoond heeft met mijn land en met alle landen die zijn aangevallen. Een aanval op één lidstaat is een aanval op de Europese Unie als geheel.</p>
      <p sl="da">Het is evenwel ook van belang te benadrukken dat de Europese Unie staat voor het tegenovergestelde van vreemdelingenhaat en onverdraagzaamheid. De Europese waarden zijn gebaseerd op respect voor volken en religies. Onze gehele bloedige geschiedenis heeft ons geleerd de wijsheid in te zien van wederzijds begrip, waardigheid en vreedzaam naast elkaar leven. Het eerste dat ik daarom tegen de hele moslimwereld en tegen iedereen in Europa zou willen zeggen, is dat de vrijheid van meningsuiting niet iets is waarover te marchanderen valt. Geen regering of gewone burger kan die vrijheid betwisten. Vrijheid van meningsuiting bestaat echter niet in een vacuüm. Zij moet, en zij zal ook, op verantwoordelijke wijze worden uitgeoefend. Er valt evenmin te marchanderen over het respect voor andere volken en religies. Dit is eveneens van fundamenteel belang voor de mensenrechten waarop Europa en de VN gebaseerd zijn. Vrijheid van meningsuiting moet daarom hand in hand gaan met respect voor andere volken. Zo moet het zijn.</p>
      <p sl="da">Ik zou mijn vrijheid van meningsuiting vandaag willen gebruiken om de cartoons over de profeet Mohammed die enkele maanden geleden in een Deense krant zijn verschenen, te hekelen en ondubbelzinnig te verwerpen. Het getuigde van arrogantie en gebrek aan respect, en het publiceren van deze cartoons toonde een volslagen gebrek aan inzicht in de islam. Ik wil onderstrepen dat de cartoons geen weerspiegeling vormen van de houding van gewone Denen. Wij zijn ons er terdege van bewust, zowel in Denemarken als elders in Europa, dat het feit dat we van ons eigen land, onze eigen waardigheid en onze religie houden niet betekent dat we anderen moeten bekritiseren of neerbuigend moeten doen als het gaat om iets wat door hen als heilig wordt beschouwd. Ik weet ook dat veel mensen in Europa niet kunnen begrijpen waarom de Deense premier weigerde ambassadeurs uit de Arabische wereld te ontmoeten. Dat is iets wat ook ik niet begrijp. Gedane zaken nemen echter geen keer. Het allerbelangrijkste is dat de Deense regering vervolgens haar vrijheid van meningsuiting heeft aangewend om ondubbelzinnig uiting te geven aan haar respect voor andere volken en hun religies, en niet in de laatste plaats voor de islam. Nu is het tijd dat we vooruit kijken.</p>
      <p sl="en">We willen vandaag een signaal afgeven en duidelijk maken dat we vastbesloten zijn om niet in te gaan op nieuwe provocaties. We mogen niet toestaan dat extremisten in Europa en in de islamitische landen provocaties gebruiken om anderen aan te zetten tot geweld en intolerantie en nieuwe mythes over elkaar in het leven te roepen.</p>
      <p sl="en">We hebben dit al zo vaak meegemaakt met xenofobische en populistische partijen in Europa en met de extremistische bewegingen in de islamitische landen. We zeggen "nee" tegen degenen die beweren dat het "zij tegen ons" is. Veel te lang al hebben extremisten aan weerszijden hun leugens kunnen verkondigen. Het ergste van alles is dat zij angst en haat hebben gezaaid en dat zij gehoor hebben gevonden voor hun zienswijzen. Het is tijd dat gematigde, verantwoordelijke partijen hun stem verheffen om een nieuwe agenda samen te stellen, zoals de heer Barroso zei, een nieuwe agenda die duidelijk en ondubbelzinnig laat zien dat er een andere manier is.</p>
      <p sl="en">In Europa willen we geen olie op het extremistische vuur gooien. Het Europees Parlement heeft een duidelijke boodschap: we willen alle inspanningen samenbrengen in een nieuwe, veel krachtiger dialoog met de islamitische wereld, op basis van onvoorwaardelijk respect, een respect dat grenzen overschrijdt en alle volken en religies omarmt. We weten dat we in een gemondialiseerde wereld leven. Dat geeft ons een bijzondere verantwoordelijkheid. In deze gemondialiseerde wereld is het niet "zij tegen ons": we zijn allemaal één. En nee, het gaat niet om botsende religies of beschavingen.</p>
      <p sl="en">Wat we gezien hebben, zijn daden geboren uit onwetendheid die anderen vernederen en schofferen. Dit is door extremisten aangegrepen om op te zetten tot haat en geweld. Als we de reacties in een breder verband plaatsen, zien we echter dat de spotprenten niet meer dan de laatste druppel waren. Laten we niet vergeten dat veel islamitische samenlevingen vele jaren van sociale en economische frustratie hebben doorgemaakt. Laten we nu beseffen waartoe een hooghartige, arrogante houding van degenen met macht en rijkdom kan leiden.</p>
      <p sl="en">Laten we niet ten prooi vallen aan de kortzichtigheid van sancties maar in plaats daarvan trouw blijven aan onze doelstelling van economische en politieke samenwerking. Laten we een punt zetten achter hetgeen de spotprenten in gang hebben gezet. Laten we vooral niet provoceren en laten we als eerstvolgende stap gezamenlijk streven naar een krachtiger dialoog - kritisch, open, permanent en opbouwend.</p>
      <a text="(Applaus)"/>
    </intervention>
    <intervention id="3-014" speaker_id="1926" name="Karin Riis-Jørgensen" is_mep="True" mode="spoken">
      <p sl="en">namens de ALDE-Fractie. - Mijnheer de Voorzitter, de kern van de boodschap van onze fractie vandaag is dat we de vrijheid van meningsuiting moeten waarborgen en verdedigen, niet alleen in Europa maar ook in Kaboel en Teheran. Het is volkomen onaanvaardbaar dat gewelddadige protesten, aanslagen op ambassades, het verbranden van vlaggen en het boycotten van goederen in de plaats worden gesteld van dialoog. Dat we gevallen hebben gezien waarin een Europees bedrijf Deense goederen boycotte, is betreurenswaardig, want dit getuigt niet van Europese solidariteit.</p>
      <p sl="en">We zijn allemaal geschokt en bedroefd bij het zien van de verschrikkelijke gebeurtenissen van de laatste twee weken, en niemand is meer geschokt dan ikzelf en mijn landgenoten. De moslims moeten echter inzien dat de spanningen die zich nu wereldwijd voordoen, slechts hebben geleid tot extra steun voor extreemrechtse partijen, die zich tegen immigratie verzetten en zijn misbruikt door extremisten binnen en buiten Europa.</p>
      <p sl="en">Europeanen van alle gezindten moeten nu hun verantwoordelijkheid nemen en olie gieten op deze aanzwellende golf van razernij. We mogen niet toestaan dat extremisten zegevieren over de gematigde meerderheid, en we moeten uit respect voor artikel 11 van het Verdrag de gelederen sluiten en deze daden van geweld en intimidatie tegen lidstaten veroordelen. Wanneer de vlag van Denemarken en andere Europese landen in vlammen opgaan, moet de EU zich solidair tonen, zoals vandaag is gebeurd, en zich afwijzend opstellen tegenover de eis dat regeringen zich moeten verontschuldigen voor onafhankelijke media …</p>
      <a text="(Applaus)"/>
      <p sl="en">… vooral als we bedenken dat artikel 77 van de grondwet van Denemarken er geen twijfel over laat bestaan dat: "Het eenieder vrij [staat] om zijn of haar ideeën in gedrukte, geschreven of mondelinge vorm te publiceren, met dien verstande dat hij of zij zich daarvoor zelf tegenover de rechter dient te verantwoorden. Censuur en andere preventieve maatregelen mogen nooit meer worden ingesteld".</p>
      <p sl="en">Verder dient de EU de Islamitische Conferentie en de Arabische Liga terecht te wijzen wanneer zij streven naar een VN-resolutie die iedere aanval op religieuze overtuigingen moet verbieden, daarbij gesteund door mogelijke sancties. Een dergelijke resolutie zou indruisen tegen de grondwettelijke basis van veel liberale democratieën en nodigt uit tot wereldwijde criminalisering van de vrijheid van gedachte.</p>
      <a text="(Applaus)"/>
      <p sl="en">Niemand beweert dat moslims zich niet beledigd mogen voelen door deze tekeningen, net zoals sikhs, joden, christenen of aanhangers van welk ander geloof dan ook het recht hebben om aanstoot te nemen aan de pers. Klachten moeten evenwel worden afgehandeld via de aangewezen wettelijke kanalen. In een beschaafde samenleving mag een belediging nooit aanleiding zijn voor geweld. In een seculiere, democratische samenleving als de onze moeten we de persvrijheid altijd hoog in het vaandel voeren, want deze vrijheid versterkt de beginselen van democratie en pluralisme waarop onze Unie is gegrondvest en die universeel zijn erkend in onze internationale verdragen. Alle gelovigen dienen deze waarden te beschermen, want zij garanderen dat iedereen in Europa zijn of haar godsdienst vrij en open kan beoefenen, maar zij dienen tevens te accepteren dat anderen het recht hebben om niet te geloven.</p>
      <p sl="en">Dat wil niet zeggen dat persvrijheid hetzelfde betekent als volledige vrijheid om te schofferen. Het spreekt voor zich dat, na 9/11 en de aanslagen in Madrid en Londen, zorgvuldiger te werk moet worden gegaan om ervoor te zorgen dat de betrekkingen tussen de verschillende gemeenschappen zo harmonieus mogelijk blijven. Mijn fractie is er evenwel van overtuigd dat de huidige situatie niet kan worden opgelost met een "thought police" maar alleen via dialoog. Vanuit dat perspectief steunen wij de door de secretaris-generaal van de VN voorgestelde oprichting van een alliantie van beschavingen, en we loven de commissaris voor justitie, de heer Frattini, om zijn initiatief tot belegging van een ronde tafel met mediakopstukken, journalisten en godsdienstleiders. Maar, mijnheer Frattini, wat wij niet steunen is uw voorstel om de pers te onderwerpen aan een gedragscode, en we drukken de heer Solana op het hart ons daarin te volgen. Op die manier voedt u de wederzijdse gevoelens van wantrouwen en antagonisme, want als gemeenschappen het niet kunnen hebben over hun culturele verschillen, hoe kunnen ze dan ooit leren elkaar te aanvaarden?</p>
      <p sl="en">Voordat ik afsluit in het Deens, wil ik een persoonlijk woord van dank richten aan de voorzitter van de Commissie, de heer Barroso, en aan mijn collega's hier in dit Parlement, voor hun solidariteitsbetuigingen.</p>
      <p sl="da">Vrijheid van meningsuiting is een recht, maar niet noodzakelijk een plicht. Het is echter een recht dat niet in twijfel mag worden getrokken en waarover evenmin gemarchandeerd mag worden. Als we beginnen te schipperen met onze vrijheid van meningsuiting en tegelijkertijd ons recht opschorten alle religies aan een kritische analyse te onderwerpen, dan zal het fundamentele recht om te denken en onszelf vrijelijk te uiten, worden beperkt.</p>
    </intervention>
    <intervention id="3-016" speaker_id="1934" name="Daniel Marc Cohn-Bendit" is_mep="True" mode="spoken">
      <p sl="de">namens de Verts/ALE-Fractie. - Mijnheer de Voorzitter, collega’s, Hannah Arendt schreef dat vrijheid verwarrend en pijnlijk is, dat mensen er zelfs voor kunnen vluchten, want vrijheid kan soms lastig en onprettig zijn. Ik denk dat wij als politiek ingestelde mensen en als politici één ding niet mogen doen, en dat is bijvoorbeeld proberen om grenzen voor de pers vast te stellen. Dat is iets wat politici niet kunnen en mogen doen; alleen een samenleving weet wat common sense is. Wij politici kunnen natuurlijk wel praten over daden van onze kant waarmee wij mensen kwetsen - bijvoorbeeld als we, zoals in Denemarken, wetten over buitenlanders aannemen die immigranten beledigen en niet respecteren. Dat kunnen we hier bekritiseren, zoals de Raad van Europa in het geval van Denemarken deed. We kunnen ook kritiek leveren als er bijvoorbeeld in Duitse deelstaten een enquête voor moslims wordt opgesteld waarin moslims overduidelijk niet worden gerespecteerd. Dat kunnen wij als politici wel degelijk bekritiseren en bespreken.</p>
      <p sl="de">Dames en heren, deze hele discussie over grenzen stellen is een maatschappelijke discussie. De heer Barroso heeft gelijk; men heeft het recht om spotprenten te publiceren, gericht tegen politici, tegen de heer Poettering en tegen wie dan ook. In de samenleving hebben wij het recht om te zeggen dat wij iets afkeuren. Moslims hebben het recht om daartegen demonstraties te houden, en dat respecteren wij. Net als leden van de joodse gemeente het recht hadden om te demonstreren tegen een toneelstuk van Rainer Werner Fassbinder. Dit is een debat dat in de samenleving dient te worden gevoerd. Maar wij kunnen geen gedragscode voor de pers opstellen. Dat moet de pers zelf doen, of niet. Het is niet onze taak.</p>
      <p sl="de">In het internationale debat wordt altijd weer gezegd dat de godsdiensten horen te worden gerespecteerd. Dat kan wel wezen, maar de godsdiensten bevinden zich in het publieke domein en zullen als zodanig onderwerp zijn van godslasterlijke karikaturen. Dat hoort bij godsdienst en democratie als lucht bij ademen; dat is nu eenmaal zo. Dat wil niet zeggen dat je het met deze spotprenten eens moet zijn of dat je ze smaakvol moet vinden. Vrijheid is geen kwestie van goede of slechte smaak. Vrijheid is iets waarvoor we hebben gevochten, en er is nog geen enkele beschaving ineengestort door toedoen van te veel vrijheid; beschavingen storten alleen in doordat er te weinig vrijheid is, veel te weinig.</p>
      <p sl="de">Daarom zeg ik: de spotprenten hebben niet mijn sympathie. Ik kan u zeggen om welke ik moest glimlachen, om welke ik moest lachen en welke ik walgelijk vond. Mijn sympathie gaat uit naar de mensen die ten prooi zijn gevallen aan geweld in deze controverse. Het stuit me tegen de borst wat bijvoorbeeld grote Europese ondernemingen hebben gedaan, zoals Carrefour en Nestlé, die in Saoedi-Arabië advertenties hebben geplaatst onder de kop: ‘Wij zijn geen Denen, wij zijn Fransen’. Dat is smakeloos, daar moeten wij onze kritiek op richten. Laten we niet overtuigd zijn van onze eigen goedheid.</p>
      <p sl="de">Laten we de godsdienst niet buiten het maatschappelijk debat houden, want ook godsdiensten hebben het recht om te zeggen wat goed of fout is. We horen geen karikatuur van ze maken als ze onzin verkopen over zaken als abortus of homoseksualiteit, maar we hebben wel de vrijheid om dat te doen. En dat is de vrijheid die wij willen verdedigen.</p>
      <p sl="de">Als we bij ons meer respect zouden hebben voor immigranten, als uit onze wetgeving meer respect voor hen zou blijken, dan zouden zij de kans hebben om op een andere manier te discussiëren over onze vrijheden. Geef ze de vrijheden die wij voor onszelf opeisen, en zij zullen er verantwoordelijk mee omgaan.</p>
      <a text="(Applaus van de Verts/ALE-Fractie)"/>
    </intervention>
    <intervention id="3-017" speaker_id="1018" name="Francis Wurtz" is_mep="True" mode="spoken">
      <p sl="fr">namens de GUE/NGL-Fractie. - Mijnheer de Voorzitter, van alle stellige oordelen die tot nu toe over de Mohammed-cartoons zijn gegeven vind ik er maar weinig overtuigend klinken. Het onderwerp leent zich uitstekend voor zwart-witdenken, en ik denk dat we die valkuil hoe dan ook moeten vermijden. Het lijkt me dringend noodzakelijk dat we kalm en genuanceerd nadenken over de verschillende facetten van het probleem waarmee wij worden geconfronteerd.</p>
      <p sl="fr">Allereerst is er de vrijheid van meningsuiting, die uiteraard een toetssteen is van de democratie en bovendien de toetssteen van het bestaan van een seculiere publieke ruimte, waar wij terecht belang aan hechten. In die ruimte zijn een kritische instelling, een persoonlijke relatie tot het geloof en een tolerante houding geboden. We mogen niet schipperen met deze verworvenheden, maar laten we tegelijkertijd erkennen dat bij de verdediging van deze principes belediging, generalisering en stigmatisering niet te dulden, laat staan te billijken zijn. We blijven herhalen dat we allemaal in dezelfde, steeds kleiner wordende wereld leven, waar alles met alles samenhangt en waarvan noch Europa, noch het Westen in het algemeen, noch enige andere regio het middelpunt is. Welnu, daar moeten we de consequenties uit trekken. Bij wat we doen worden we aanhoudend gadegeslagen door de gehele mensheid. We moeten ons dus beijveren om een soort wereldwijde burgerzin te creëren: iedereen dient bij het uitoefenen van zijn vrijheid rekening te houden met alle anderen.</p>
      <p sl="fr">Anderzijds, wat te denken van de volkomen overtrokken wijze waarop in bepaalde Arabische staten op deze incidenten wordt gereageerd, waarachter in de eerste plaats de bedoeling schuilt van sommige leiders om in de ogen van hun bevolking hun blazoen op te poetsen, dat ietwat besmet was geraakt door hun onderwerping aan een grootmacht die veel meer blaam treft dan het vreedzame Denemarken? Daarnaast bieden radicale islamisten en Europese rechts-extremisten tegen elkaar op in het aanwenden van dit soort zaken om hun achterban op te zwepen en hun redelijke, moedige, progressieve tegenhangers te overstemmen. Het ergste wat we dus kunnen doen is hen onbedoeld in de kaart spelen, in plaats van alles te doen om deze vicieuze cirkel te doorbreken.</p>
      <p sl="fr">Laten we dus verder kijken dan de huidige oproer en de volstrekt afkeurenswaardige uitwassen ervan, en ons veeleer bezighouden met het absoluut essentiële probleem dat erachter schuilt. Het gaat hier namelijk om mensen die met kracht hun identiteit doen gelden. Die identiteit is beschadigd door een diep gevoel van onrecht, onderwerping en vernedering, waarvoor zij het Westen, vooral vanwege de situatie in Palestina en Irak, verantwoordelijk houden.</p>
      <p sl="fr">De grote Palestijnse dichter Mahmoud Darwish benadrukte dat in meer algemene: "Arabieren en moslims hebben het gevoel dat ze de geschiedenis uitgedrukt worden". En daar ligt, in mijn ogen de sleutelrol die Europa op zich zou kunnen nemen: het bouwen van bruggen tussen de beschavingen. Om echter geloofwaardig te zijn met een dergelijke ambitie moeten wij ons duidelijk losmaken van degenen die zich opstellen als de baas van de wereld maar die in werkelijkheid - zoals elke dag duidelijker wordt - op een botsing aansturen. Dan moeten wij eveneens voor alle staten, zonder uitzondering, hetzelfde internationale recht hanteren, in het bijzonder om een einde te maken aan die open wond in het Midden-Oosten, die een onuitputtelijke bron is van het gif van de wanhoop. Moge deze onzalige cartoonaffaire ons onthullen welke strategische keuzen we zullen moeten maken.</p>
      <a text="(Applaus van links)"/>
    </intervention>
    <intervention id="3-018" speaker_id="1275" name="Jens-Peter Bonde" is_mep="True" mode="spoken">
      <p sl="en">namens de IND/DEM-Fractie. - Goedemorgen, kleine EU! De mondialisering is inderdaad een feit. Ik had nooit gedacht dat er mensen waren die de Deense vlag zo gloedvol konden verbranden, maar op vrijheid van meningsuiting zullen we nooit toegeven. Vrijheid van meningsuiting en godsdienstvrijheid moeten allebei worden gerespecteerd.</p>
      <p sl="en">De redacteur van Jyllands-Posten heeft zich verontschuldigd voor de gevoelens die werden losgemaakt, en gezegd dat hij de prenten nu niet meer zou hebben gepubliceerd. Sommige Deense imams hebben de spotprenten die hun niet aanstonden, verspreid. Kun je je nu echt zo gekwetst voelen door prenten die je zelf onder zo veel mogelijk mensen verspreidt?</p>
      <p sl="en">De Deense premier heeft terecht geweigerd de verantwoordelijkheid op zich te nemen voor de inhoud van onze nieuwsbladen, maar wanneer elf Arabische ambassadeurs vragen om een vergadering, is het de taak van een premier dat verzoek in te willigen. Hij had moeten uitleggen dat de vrijheid van meningsuiting onderworpen is aan beperkingen die worden bepaald door de Deense rechter, niet door de regering. Hij had advies moeten geven over de manier waarop de speciale persautoriteit schriftelijk om een oordeel had kunnen worden gevraagd.</p>
      <p sl="en">Het Deens strafrecht beschouwt godslastering als een delict. Iedere nationale uitgever moet blijk geven van internationaal verantwoordelijkheidsgevoel. Spotprenten die in een krant verschijnen, kunnen via internet en andere media binnen de kortste keren de hele wereld overgaan. Er zijn nu diverse mensen omgekomen.</p>
      <p sl="en">Op een moment waarop de Deense ambassades in brand stonden, hield de Deense minister van Buitenlandse Zaken een voortreffelijke persconferentie. Hij sprak over dialoog en generositeit in plaats van animositeit. In Denemarken kun je worden opgesloten als je de koran verbrand. Ik ben het volledig met hem eens: generositeit in plaats van animositeit. We moeten leren moslims te respecteren en met ze samenwerken, ook al geven we de vrijheid van meningsuiting nooit op.</p>
      <p sl="en">Mijn fractie had ervoor gewaarschuwd dat de grondrechten niet in het communautair recht moesten worden opgenomen. Uitspraken over vrijheid van meningsuiting en godsdienstrechten zijn een zaak van de nationale rechters, met inachtneming van de internationale kaders die zijn ingesteld door de Verenigde Naties en het Europees Verdrag tot bescherming van de rechten van de mens en de fundamentele vrijheden. We kunnen dialoog aanbieden in de nieuwe gezamenlijke Euro-mediterrane Parlementaire Vergadering. We kunnen onze uitwisselingsprogramma's zo aanpassen dat Europeanen de Arabische wereld bezoeken en jonge Arabieren ons bezoeken. We kunnen onze markten verder openstellen voor hun producten en we kunnen vrede en welvaart in het Midden-Oosten tot prioriteit maken, maar door de overheid gesteunde handelsboycotten tegen Deense producten moeten door de Europese Unie aan de kaak worden gesteld in de Wereldhandelsorganisatie.</p>
      <p sl="en">De islam gaat niet over de Deense grondwet. Deense imams hebben het recht niet een beroep te doen op andere naties. Moslims hebben evengoed als alle andere burgers toegang tot de Deense rechter. Als dat niet genoeg is, moet men naar het Europees Hof voor de rechten van de mens gaan. De mondialisering is inderdaad een feit. We moeten ons allemaal openstellen voor het nieuwe. Eenvoudig een enkele reis terug kopen is er niet bij. We zullen allemaal een beetje moeten veranderen om in een "global village" te kunnen wonen. Een spotprentje kan een derde wereldoorlog doen ontstaan, zoals de Eerste Wereldoorlog ontstond toen een jonge student aartshertog Franz Ferdinand neerschoot in Sarajevo. Een schot van een student - of een spotprent - is dan misschien niet de werkelijke reden, maar laten we beseffen waar het om gaat. De aarde is er voor iedereen. Voorlopig is er nog geen andere.</p>
      <p sl="en">Het is op deze planeet dat wij allemaal moeten leven!</p>
    </intervention>
    <intervention id="3-019" speaker_id="2109" name="Brian Crowley" is_mep="True" mode="spoken">
      <p sl="en">namens de UEN-Fractie. - Mijnheer de Voorzitter, tijdens een discussie over het recht op vrijheid en het recht op vrije meningsuiting zei een van de rechters van het Hooggerechtshof in de Verenigde Staten, de heer Oliver Wendell Holmes, dat er geen absolute rechten zijn en dat rechten kunnen worden beperkt. Het voorbeeld dat hij gaf was dat je alleen het recht hebt om "brand" te roepen in een volle bioscoopzaal wanneer er ook echt brand is.</p>
      <p sl="en">Een van de problemen waar we tegenaan lopen in ons debat is het terechte verlangen om de pers en media in Europa te verzekeren van vrijheid van meningsuiting, van vrijheid van satire, van de vrijheid om te hekelen en de vrijheid om, in sommige gevallen, anderen te beledigen. Om goed te kunnen functioneren heeft een democratie van nature humor en belediging nodig als uitlaatklep. Ik geloof niet dat iemand hier in dit Parlement een goed woord over heeft voor de gewelddadige reacties in bepaalde landen in het Midden-Oosten op de publicatie van deze spotprenten.</p>
      <p sl="en">Waar helaas geen aandacht aan is geschonken in het debat, in de besprekingen en de berichtgeving in de media, is dat er ook veel vreedzame protesten zijn geweest, waarbij moslims en niet-moslims samenkwamen omdat ze de spotprenten en afbeeldingen beledigend vonden, niet voor hun geloofsovertuiging op zich, maar voor henzelf als mensen. Respect voor de menselijke waardigheid is in iedere democratie een even belangrijk recht als het recht op vrijheid van meningsuiting.</p>
      <p sl="en">Een van de grootste uitdagingen waarvoor we op dit moment staan in de Europese Unie, is dat we ervoor moeten waken steeds weer op dezelfde manier te reageren wanneer we iets afschuwelijk of schandalig vinden. Als inwoner van een klein land als Ierland was ik geschokt toen ik zag dat een Deense ambassade in brand werd gezet en de vlag van een land dat zich inzet voor vrijheid en verzet tegen intolerantie, in het openbaar werd verbrand. Ik vond het met name onsmakelijk en bijna niet om aan te zien hoe de media verslag deden van de manier waarop een gering aantal mensen - vooral jongeren - tijdens sommige van die demonstraties zichzelf pijn deed. Volgens een oude regel in de media geldt dat "if it bleeds, it leads": hoe dramatischer het beeld, hoe groter de kans dat het de voorpagina haalt.</p>
      <p sl="en">Hoe kan Europa reageren? De voorzitter van de Commissie, de heer Barroso, zei terecht dat Europa zich solidair opstelt met onze Deense collega's, omdat een boycot van Deense goederen een boycot van alle Europese goederen is. We moeten onze collega's in de Deense regering helpen om weerstand te bieden aan de druk die de media op dit moment op haar uitoefent, opdat zij haar huidige standpunt herziet. Ook al vinden we dat de Deense regering misschien niet tactisch en vaardig genoeg was, wij kunnen premier Rasmussen niet verwijten dat hij van zijn principes is afgeweken. Hij zei dat hij voet bij stuk zou houden ten aanzien van de vraag of de media gebonden moeten zijn aan overheids- of parlementaire controle. Over vijftig jaar zal hij daarvoor gehuldigd worden, want de persvrijheid is een van de pijlers van de democratie.</p>
      <p sl="en">Mijn laatste opmerking is dat sommigen - voor- en tegenstanders - zullen proberen om deze zaak voor te stellen als een voorbeeld van botsende beschavingen, godsdiensten of culturen. Waar we nu vooral behoefte aan hebben, is respect en tolerantie. We moeten verschillen respecteren en de verschillende godsdiensten in de Europese Unie een gepaste, zinnige rol toebedelen, maar wel op basis van wederzijdse erkenning.</p>
      <p sl="en">Vrijheid kan nooit worden weggegeven. Ze kan wel worden afgenomen, maar de vrijheid die ons in staat stelt ons met hart en ziel ergens aan over te geven, moeten we koesteren en mogen we nooit opgeven.</p>
      <a text="(Applaus)"/>
    </intervention>
    <intervention id="3-020" speaker_id="1956" name="Frank Vanhecke" is_mep="True" mode="spoken">
      <p sl="nl">Voorzitter, al bij al is het volgens mij eigenlijk beschamend hoe weinig solidariteit met Denemarken de meeste Europese regeringen in deze zaak hebben betoond en ook is het beschamend hoe kruiperig en laf men na de meeste, zeer voorzichtige solidariteitswoorden ook vandaag weer onmiddellijk allerhande formules laat volgen om toch vooral maar niet de islamfanatici voor het hoofd te stoten.</p>
      <p sl="nl">Wij zouden ons vandaag nochtans allen Denen moeten voelen, want de misdadige acties tegen ambassades, de boycot van Deense producten, de bedreigingen en de gewelddadige betogingen zijn eigenlijk tegen de vrijheid en tegen het hele vrije Westen gericht. Wie op deze dreiging antwoordt met een nauwelijks verholen oproep tot zelfcensuur, maakt zich tot een objectieve bondgenoot van de terreur.</p>
      <p sl="nl">Mag ik hier trouwens eens de vraag herhalen waarvoor de hoofdredacteur van een Jordaanse krant werd gearresteerd en achter de tralies gezet: wat zou voor meer vooroordelen tegen de islam zorgen, de publicatie van een paar karikaturen of de beelden van islamitische gijzelnemers die voor de camera hun slachtoffers de keel oversnijden? Mag ik ook eens de vraag stellen of er ergens ter wereld ook maar één islamland bestaat waar ongelovigen of andersgelovigen het respect krijgen dat de moslims van ons eisen?</p>
      <p sl="nl">De vraag stellen is ze beantwoorden en het wordt dus hoog tijd om klare taal te spreken en ook de moslims die in Europa leven, en die hier tussen haakjes, terecht trouwens, onbekommerd genieten van godsdienstvrijheid, vrije meningsuiting en alle zegeningen van onze sociale voorzieningen, te vragen zichzelf wat te relativeren en te beseffen dat de democratie een kwestie is van woord en wederwoord en soms ook van zeer botsende standpunten.</p>
      <p sl="nl">Wie daar niet mee kan leven, gebruikt dan maar het best de vrijheid om te verhuizen naar een van de vele landen waar de onbuigzame en dikwijls bijzonder wrede wetten van de islam reeds gelden.</p>
      <p sl="nl">Ik ben het volledig eens met de Deense koningin Margaretha II, die veel moediger blijkt te zijn dan zowat alle Europese gezagsdragers samen en die ik dan ook graag citeer: "Wij worden deze dagen nationaal en internationaal door de islam uitgedaagd. Wij hebben dit onderwerp veel te lang terzijde gelaten, omdat wij tolerant en misschien wel lui waren. Wij moeten ons verzet tegen de islam tonen en dan soms ook maar het risico lopen om weinig flatterende labels opgeplakt te krijgen".</p>
      <p sl="nl">Laten we de vrije meningsuiting dus met hand en tand verdedigen. Laat de Europese landen waar op dit ogenblik reeds liberticide wetten bestaan waarmee de politieke vrije meningsuiting aan banden wordt gelegd, België bijvoorbeeld, nu maar het initiatief nemen om deze muilkorfwetten af te schaffen en zo een duidelijk signaal te geven aan al wie de vrijheid bekampt.</p>
      <p sl="nl">Laten we ook lessen trekken voor de onderhandelingen met Turkije, want Turkije kan nooit een Europese lidstaat worden, omdat het doodeenvoudig geen Europees land is, maar ook omdat de basisbeginselen van de islam onverenigbaar zijn met de Europese waarden van vrijheid, scheiding van kerk en staat en gelijkwaardigheid van man en vrouw. Het wordt tijd dat we de moed hebben dit ook te zeggen, zeker nu premier Erdogan de arrogantie vertoont om ons beperkingen van de vrije meningsuiting te willen opleggen.</p>
      <p sl="nl">Tot slot over deze hele Deense kwestie nog een indrukwekkend citaat uit de column van mevrouw Doornaert in de Vlaamse krant De Standaard: "Europa lijkt maar niet los te komen van zijn neiging tot apeacement. Nochtans zou het al geleerd moeten hebben dat je een totalitair monster niet kunt paaien. Hoe meer je het voedt, hoe driester het wordt". Mevrouw Doornaert en haar krant behoren zeker tot niet tot mijn politieke strekking, maar we zouden er goed aan doen om eens zeer goed over deze profetische woorden na te denken.</p>
    </intervention>
    <intervention id="3-021" speaker_id="photo_generic" name="Hans Winkler" is_mep="True" mode="spoken">
      <p sl="de">fungerend voorzitter van de Raad. - Mijnheer de Voorzitter, dames en heren, het is vanzelfsprekend niet mijn taak om commentaar te geven op het debat in dit Parlement, maar ik wil mijn oprechte dank uitspreken namens de Raad voor de krachtige boodschap die vandaag is uitgegaan, namelijk dat wij pal staan achter onze waarden, maar ook achter een tolerante dialoog met andere beschavingen en godsdiensten.</p>
      <p sl="de">Ik wil ook onderstrepen dat de Raad het natuurlijk erg belangrijk vindt dat alle instellingen van de Europese Unie - de Commissie, het Europees Parlement maar ook de Raad - het hierover eens zijn en er hetzelfde over zeggen. Dat vind ik van het grootste belang. Het debat dat wij hier vandaag hebben gehouden, zal ook het werk van de Raad in de toekomst gemakkelijker maken.</p>
      <p sl="de">De voorzitter van de Commissie zei het al, vele sprekers zeiden het al, en ook namens de Raad wil ik herhalen wat ik in mijn inleidende verklaring zei: iedere aanval op een lidstaat van de Europese Unie, iedere boycot van een lidstaat van de Europese Unie is een aanval op de Europese Unie, en uiteraard zijn wij solidair met Denemarken. Dit wil ik ook namens de Raad zeggen.</p>
      <p sl="de">Er zijn hier enkele zeer interessante ideeën naar voren gebracht die de Raad graag oppakt. Ik ben het eens met de heer Poettering dat het van belang is om ook - of vooral - de jeugd te bereiken: op school, maar ook in het gezin, want de opvoeding begint natuurlijk in het gezin. Ik ben het ook eens met de heer Poettering dat het belangrijk is om in de schoolboeken stereotypen en clichés te vermijden. Daarom lijkt het mij een goed idee om dit te gaan bekijken.</p>
      <p sl="de">Ik ben het volkomen met de heer Rasmussen eens als hij spreekt over het belang van de dialoog tussen beschavingen en over de noodzaak van een open, kritische, respectvolle dialoog met elkaar. Dat lijkt mij het allerbelangrijkst. Inderdaad, we mogen extremisten niet laten winnen: dat is een fundamentele uitspraak die we hier moeten doen. Het spreekt vanzelf dat wij niet mogen buigen voor extremisten, welk voordeel ons dit ook oplevert. Hierin dienen wij solidariteit en eendracht te tonen. Ik ben het volledig eens met de heer Cohn-Bendit, en ik heb in mijn verklaring gezegd dat ook mijns inziens de pers zijn eigen verantwoordelijkheid heeft en moet nemen, en dat regeringen de pers niet kunnen voorschrijven wat mag en wat niet mag.</p>
      <p sl="de">Ik weet dat door de jaren en decennia heen de Raad van Europa en andere instellingen herhaaldelijke pogingen hebben gedaan om een gedragscode op te stellen en dat die pogingen allemaal zijn mislukt. Ik ben van mening dat dit tot de eigen verantwoordelijkheid behoort. Dat is erg belangrijk.</p>
      <p sl="de">De Raad zal in de geest van het debat van vandaag verder blijven werken aan de verbetering van het begrip tussen beschavingen en tussen godsdienstgemeenschappen. Maar de Raad zal ook duidelijke taal spreken als het gaat om het afwijzen van geweld of als het gaat om het veroordelen van geweld of boycots tegen lidstaten van de Europese Unie. Hierin moeten wij solidair zijn.</p>
      <a text="(Applaus)"/>
    </intervention>
    <intervention id="3-022" speaker_id="28267" name="De Voorzitter" is_mep="True" mode="spoken">
      <p sl="nl">Tot besluit van het debat zijn zes ontwerpresoluties ingediend overeenkomstig artikel 103, lid 2, van het Reglement.</p>
      <p sl="nl">Het debat is gesloten.</p>
      <p sl="nl">De stemming vindt morgen om 10.00 uur plaats.</p>
    </intervention>
    <intervention id="3-305" speaker_id="28306" name="Ana Maria Gomes" is_mep="True" mode="spoken">
      <p sl="pt">Ik heb voor deze resolutie gestemd, omdat ik de vrijheid van meningsuiting verdedig als een Europese en universele waarde en geweld als uitdrukking van verontwaardiging veroordeel, ongeacht het doelwit - dus ook als dit is gericht tegen Europese belangen en ambassades.</p>
      <p sl="pt">Ik heb ook voor gestemd omdat in de tweede alinea het aanzetten tot religieuze haat en de verspreiding van racistisch en xenofobisch gedrag veroordeeld wordt.</p>
      <p sl="pt">Ik vind echter wel dat de resolutie als geheel niet evenwichtig is, omdat alle aandacht uitgaat naar de vrijheid van meningsuiting. Er wordt niets gezegd over de islamvijandige bedoelingen achter de cartoons die door een rechts-extremistische, racistische en xenofobische krant in Denemarken zijn gepubliceerd.</p>
      <p sl="pt">Als we de vrijheid van meningsuiting en de meest elementaire mensenrechten willen bevorderen, zal het Parlement zich duidelijk moeten distantiëren van islamofobie en alle pogingen om de islam en de moslims met terrorisme te vereenzelvigen moeten veroordelen.</p>
      <p sl="pt">Mijn stem voor deze resolutie is ook een uitdrukking van solidariteit met het Deense volk. Ik kan de zelfingenomen en arrogante houding van de regering van Foch Rasmussen evenwel niet goedkeuren. Ik houd deze regering verantwoordelijk voor het feit dat extremistische en reactionaire krachten in het Westen én in de Islamitische wereld munt hebben kunnen slaan uit dit incident door te spreken over een “conflict tussen beschavingen”.</p>
    </intervention>
  </section>
  <section id="creitem3" title="3. Confrontatie tussen Iran en de internationale gemeenschap (debat)">
    <intervention id="3-024" speaker_id="28267" name="De Voorzitter" is_mep="True" mode="spoken">
      <p sl="nl">Aan de orde zijn de verklaringen van de Raad en de Commissie over de confrontatie van Iran met de internationale gemeenschap.</p>
    </intervention>
    <intervention id="3-025" speaker_id="photo_generic" name="Hans Winkler" is_mep="True" mode="spoken">
      <p sl="de">fungerend voorzitter van de Raad. - Mijnheer de Voorzitter, dames en heren, in deze verklaring van de Raad over de confrontatie van Iran met de internationale gemeenschap wil ik opmerkingen maken over de volgende onderwerpen: ten eerste de nucleaire kwestie, ten tweede de betrekkingen tussen de Europese Unie en Iran en ten derde de recente gewelddadigheden in Teheran.</p>
      <p sl="de">De oplossing van de Iraanse nucleaire kwestie is een belangrijke prioriteit van de internationale gemeenschap, die ernstige twijfels heeft over het vreedzame karakter van het atoomprogramma van Iran. In de afgelopen jaren heeft de EU alles in het werk gesteld om een oplossing te vinden door middel van onderhandelingen en door bij Iran aan te dringen op vertrouwenwekkende maatregelen ten aanzien van zijn atoomprogramma. Iran is in het jongste verleden de verkeerde kant opgegaan door eenzijdige stappen te zetten. Zo heeft het recentelijk nog de uraniumverrijkingsactiviteiten in Natanz hervat en de tenuitvoerlegging van het aanvullend protocol van het IAEA uitgesteld.</p>
      <p sl="de">Met de aanneming van de resolutie van 4 februari heeft de raad van gouverneurs van het IAEA, die de zaak onder de aandacht brengt van de Veiligheidsraad van de Verenigde Naties, een duidelijk signaal afgegeven aan Iran. Dat de resolutie door een brede meerderheid werd aangenomen, bewijst dat de diepe bezorgdheid van Europa over het Iraanse atoomprogramma wordt gedeeld door de gehele internationale gemeenschap.</p>
      <p sl="de">De Europese Unie trekt het recht van Iran om kernenergie voor vreedzame doeleinden te gebruiken geenszins in twijfel. De oorzaak van het conflict is gelegen in het feit dat Iran tot op de dag van vandaag niet genoeg heeft ondernomen om het nodige vertrouwen te kweken in het vreedzame karakter van zijn atoomprogramma. Integendeel, Iran heeft in de loop van de afgelopen achttien jaar een belangrijk deel van zijn zeer omvangrijke atoomprogramma niet bij het IAEA gemeld, en het land weigert nog steeds om het IAEA belangrijke informatie te verstrekken. Dit betreft met name de omvang van de ontwikkeling van uraniumverrijkingstechnologie en het terrein van de weaponisation, ofwel de militarisering van zijn atoomprogramma.</p>
      <p sl="de">Het doel van de EU is nog steeds om door middel van onderhandelingen tot een oplossing van het vraagstuk te komen. Hiervoor is echter voldoende bereidheid tot samenwerking en transparantie van Iraanse zijde nodig, vooral tegenover het IAEA, en dienen er dringend noodzakelijke vertrouwenwekkende maatregelen te komen, zoals het opschorten van gevoelige nucleaire activiteiten. Het Russische voorstel om een uraniumverrijkingsinstallatie op Russisch grondgebied te bouwen als alternatief voor verrijking in Iran, vormt een belangrijke bijdrage en heeft de volle steun van de EU.</p>
      <p sl="de">Ik herhaal in alle duidelijkheid dat de EU voorstander blijft van een diplomatieke oplossing van het Iraanse atoomvraagstuk, waarbij het IAEA een centrale rol dient te spelen. De betrokkenheid van de Veiligheidsraad doet niets af aan de rol van het IAEA, maar is juist bedoeld om het gezag van het IAEA te versterken en de tenuitvoerlegging van de maatregelen mogelijk te maken zoals die in de resoluties van de raad van gouverneurs van het IAEA zijn geëist.</p>
      <p sl="de">Wat betreft de betrekkingen van de EU met Iran, kan ik zeggen dat de mensenrechtensituatie in Iran de EU nog steeds grote zorgen baart. De situatie wordt ernstiger en van de kant van de Iraanse autoriteiten worden er geen concrete maatregelen genomen om tot een wetswijziging en een hervorming van de officiële praktijken te komen. Ondanks herhaaldelijke verzoeken van de kant van de EU heeft Iran geen nieuwe toezegging gedaan om de dialoog over de mensenrechten, die op dit moment is opgeschort, te hervatten. De Europese Unie zal haar zorgen omtrent de mensenrechten ter sprake blijven brengen, zowel rechtstreeks bij de Iraanse regering als in openbare verklaringen en in internationale organen.</p>
      <p sl="de">De uitlatingen van de Iraanse president over Israël zijn duidelijk en scherp veroordeeld door de Europese Unie en de gehele internationale gemeenschap. Het standpunt van Iran ten aanzien van het Midden-Oosten geeft reden tot ernstige bezorgdheid. Nog steeds ondersteunt Iran Palestijnse groeperingen die door de EU worden geclassificeerd als terroristische organisaties. We nemen met bezorgdheid kennis van het feit dat de Iraanse president pas geleden enkele leiders van dergelijke groepen in Syrië heeft ontmoet, en we doen een beroep op Iran om dergelijke contacten te beëindigen. Voorts roepen we het land op om zich aan te sluiten bij de internationale consensus over de noodzaak van een tweestatenoplossing in het conflict in het Midden-Oosten.</p>
      <p sl="de">De herhaaldelijke pogingen van de Iraanse president om de misdaden van de holocaust te ontkennen, alsmede zijn oproepen om de staat Israël ‘van de kaart te vegen’, dienen met kracht te worden veroordeeld. Dergelijke uitspraken zijn volstrekt onaanvaardbaar en zijn bovendien volledig in tegenspraak met de inspanningen van talrijke politieke en godsdienstige leiders die zich allerwegen inzetten voor een dialoog tussen de culturen die wordt gekenmerkt door wederzijds respect, vooral na de gebeurtenissen van de afgelopen dagen.</p>
      <p sl="de">De betrekkingen van de EU met Iran zullen afhangen van de vooruitgang die wordt geboekt op alle problematische punten: de nucleaire kwestie en andere zorgwekkende zaken die verband houden met massavernietigingswapens, de rechten van de mens, de strijd tegen het terrorisme en het standpunt van Iran ten aanzien van het Midden-Oosten. De opties voor de handelwijze van de EU zullen nog steeds nauwgezet worden onderzocht en in het licht van het optreden en de verklaringen van Iraanse zijde worden afgewogen.</p>
      <p sl="de">Dan de gewelddadigheden. Zoals duidelijk is onderstreept in het debat in dit Parlement zijn de aanvallen op organen van de Europese Unie door niets te rechtvaardigen en volstrekt onaanvaardbaar. Het voorzitterschap van de Europese Unie heeft deze aanvallen veroordeeld en een beroep gedaan op Iran om aan zijn verplichtingen te voldoen zoals die zijn opgenomen in de Verdrag van Wenen inzake diplomatiek verkeer van 1961. In overeenstemming met deze verplichtingen heeft het voorzitterschap Iran er tevens aan herinnerd dat de staat volgens het internationaal recht de verantwoordelijkheid heeft om ervoor te zorgen dat aan deze verplichtingen wordt voldaan.</p>
      <a text="(Applaus)"/>
    </intervention>
    <intervention id="3-027" speaker_id="photo_generic" name="Franco Frattini" is_mep="True" mode="spoken">
      <p sl="en">vice-voorzitter van de Commissie. - Mijnheer de Voorzitter, het is duidelijk dat Iran zichtbare, geloofwaardige stappen terug zal moeten zetten om het vertrouwen van de internationale gemeenschap te herwinnen. De nucleaire kwestie heeft de Europese Unie de laatste maanden terecht de meeste zorgen gebaard. De regio zit niet te wachten op nog meer spanningen en het vooruitzicht van een nucleaire escalatie. Ondanks de aanhoudende pogingen van drie EU-landen en andere internationale partners om een dialoog in gang te zetten, is een overtuigende respons van Iran uitgebleven. Als gevolg van de stemming in de raad van gouverneurs van het Internationaal Agentschap voor Atoomenergie in Wenen op 4 februari, wordt daarom het nucleaire dossier van Iran voorgelegd aan de Veiligheidsraad van de Verenigde Naties.</p>
      <p sl="en">Iran reageerde door het verrijkingsprogramma verder op te voeren en de tenuitvoerlegging van het aanvullende protocol te staken. Dat is onaanvaardbaar nieuws, ook al dacht Iran de samenwerking met het IAEA te kunnen voortzetten op basis van het non-proliferatieverdrag.</p>
      <p sl="en">Een aanzienlijke meerderheid van de internationale gemeenschap, waaronder Rusland en China, staat nu volledig achter de doorverwijzing van de kwestie-Iran naar de Veiligheidsraad, omdat men het erover eens is dat Iran zijn verrijkingsprogramma opnieuw moet opschorten. Teheran dient goed te beseffen dat de internationale gemeenschap vastbesloten is. Tegelijkertijd staat de deur nog altijd open om langs diplomatieke weg tot een oplossing te komen, mits Iran de noodzakelijke stappen zet.</p>
      <p sl="en">De strategie van Iran om de internationale gemeenschap te verdelen is deze keer mislukt, net zoals in het afgelopen najaar. Het Russische voorstel om uranium buiten Iran te verrijken, ligt nog altijd op tafel en verdient grondige bestudering. Als Iran zijn verrijkingsactiviteiten opnieuw opschort en ingaat op het Russische voorstel, is behandeling door de Veiligheidsraad wellicht niet nodig. Een en ander hangt sterk af van de bereidheid van Teheran om samen met de internationale gemeenschap tot een compromis te komen, en daarmee niet te dralen.</p>
      <p sl="en">We kunnen beter niet speculeren over verdere stappen, maar als de situatie verder verslechtert, zullen we moeten nagaan welke andere maatregelen genomen kunnen worden via de Verenigde Naties. De VN-Veiligheidsraad zal de kwestie opnieuw beoordelen in het licht van het verslag van de heer El-Baradei en de volgende vergadering van de raad van gouverneurs van het IAEA op 6 maart. Andersom zou bij een gunstige ontwikkeling meer kunnen worden gedaan via maatregelen van de internationale gemeenschap. Als de situatie daartoe aanleiding geeft, moeten we Iran opnieuw kunnen benaderen met een serie instrumenten van de Europese en internationale gemeenschap. Wij zijn bereid tot een opbouwende benadering, en Iran weet dat.</p>
      <p sl="en">Het gaat in deze nucleaire kwestie niet om een geschil tussen Iran en Europa of tussen Iran en de Verenigde Staten, maar om een geschil tussen Iran en de internationale gemeenschap in bredere zin. Evenmin gaat het om het recht van Iran uit hoofde van het non-proliferatieverdrag. Waar het wel om gaat is dat Iran er niet in is geslaagd ons ervan te overtuigen dat het nucleaire programma uitsluitend vreedzame doeleinden beoogt. Iran heeft natuurlijk het recht op onderzoek, ontwikkeling, productie en gebruik van kernenergie voor vreedzame doeleinden. Daarvoor hebben we echter, zonder onderscheid, objectieve garanties nodig ten aanzien van de vreedzame aard van het nucleaire programma van Iran.</p>
      <p sl="en">Ik wil kort ingaan op de verklaringen van president Ahmadinejad over kwesties die van belang zijn voor de regionale stabiliteit en internationale betrekkingen. Zijn onaanvaardbare uitlatingen over Israël en de holocaust hebben wereldwijd verontwaardiging gewekt. Naar ons oordeel zijn die uitlatingen een diepe belediging voor ons allemaal. Het is volstrekt ontoelaatbaar - zoals het voorzitterschap zojuist heeft gezegd - dat Iran terroristische organisaties in het Midden-Oosten blijft steunen.</p>
      <p sl="en">Wat de mensenrechten betreft, kunt u zich misschien nog herinneren dat op 12 december de Raad Algemene Zaken en Externe Betrekkingen de situatie ernstig genoeg vond om conclusies over de stand van zaken bij de dialoog tussen de Europese Unie en Iran over de mensenrechten aan te nemen. Door een mijns inziens principiële eis te stellen aan Iran heeft de Europese Unie opnieuw aangegeven dat meer respect voor de mensenrechten en grondvrijheden in Iran van essentieel belang is om voortgang te maken met de betrekkingen tussen de EU en Iran.</p>
      <p sl="en">Ik wil met nadruk wijzen op enkele zaken die aanleiding zijn tot grote bezorgdheid. Er is sprake van een toenemend aantal openbare terechtstellingen en doodvonnissen, met name van minderjarigen. Iran heeft in 2005 meer minderjarigen terechtgesteld dan in de jaren daarvoor. De vrijheid van meningsuiting is beperkt en internet en de pers zijn sterk gecensureerd. Zelfs de voormalige voorzitter van het parlement en presidentskandidaat, de heer Karroubi, kon geen toestemming krijgen om zijn nieuwe televisiekanaal vanuit Dubai te laten opereren. Ten aanzien van de mensenrechtenactivisten maken we ons grote zorgen over het lot van politieke gevangen, zoals de heer Akbar Ganji en zijn advocaat, de heer Abdolfattah Soltani. De lijst van mensenrechtenkwesties is nog altijd verontrustend lang.</p>
      <p sl="en">De Commissie ziet uit naar verder overleg met het Parlement over Iran. De situatie is kritiek, maar ons doel op lange termijn is nog altijd, ondanks alles, hetzelfde: wij willen diepere en bredere betrekkingen aangaan met een land dat regionaal en internationaal een belangrijke speler is.</p>
      <a text="(Applaus)"/>
    </intervention>
    <intervention id="3-028" speaker_id="2341" name="Michael Gahler" is_mep="True" mode="spoken">
      <p sl="de">namens de PPE-DE-Fractie. - Mijnheer de Voorzitter, namens de Fractie van de Europese Volkspartij (Christen-democraten) en Europese Democraten wil ik onze volle steun betuigen aan het beleid van de internationale gemeenschap ten aanzien van Iran, zoals dat wordt geformuleerd in de resolutie van de raad van gouverneurs van het IAEA van 4 februari, maar ook in het standpunt van de Raad Algemene Zaken en Externe Betrekkingen van de EU van 30 januari en het besluit dat de EU-3 samen met de Verenigde Staten, Rusland en China in Londen heeft genomen.</p>
      <p sl="de">Ook in de regering van mijn land volgen bondskanselier Merkel en minister van Buitenlandse Zaken Steinmeier gezamenlijk vastberaden deze koers. Aan de Iraanse leiders moet duidelijk worden gemaakt dat zij de internationale gemeenschap niet kunnen splijten, en uiteraard ook niet de afzonderlijke organen van de EU. Dat zal het Europees Parlement vandaag met zijn resolutie duidelijk maken.</p>
      <p sl="de">Wij erkennen het fundamentele recht van lidstaten van het non-proliferatieverdrag op vreedzaam, civiel gebruik van kernenergie. Maar Iran heeft zoveel rode lijnen overschreden dat het vertrouwen in de goede bedoelingen van het regime sterk is geslonken. De beperking van de samenwerking met het IAEA, het dreigement van de president om uit het non-proliferatieverdrag te treden, het uitstel van de gesprekken met Rusland die op de agenda stonden voor deze donderdag en in het bijzonder de hervatting van de uraniumverrijking leiden niet bepaald tot meer vertrouwen en ontspanning van de situatie.</p>
      <p sl="de">Des te belangrijker is het om een vastberaden, gesloten front te blijven vormen tegenover Iran. Alles wat Teheran nu de indruk zou kunnen geven dat we verdeeld of meegaand zijn, draagt daar niet toe bij. Degenen die menen dat alleen al onze onvoorwaardelijke wil tot vrede de andere partij tot inzicht en inkeer zal brengen, bewijzen het natuurlijke verlangen naar vrede van onze mensen geen dienst. Vooral als de andere partij haat en vijandigheid predikt en in zijn handelen welbewust indruist tegen de verwachtingen van de internationale gemeenschap, mogen wij hun niet geheel onthullen wat de gevolgen voor hen zijn als wij de consequenties uit hun handelen trekken.</p>
      <p sl="de">In mijn ogen zijn de mogelijkheden voor diplomatieke inspanningen nog niet uitgeput. We bieden constructieve samenwerking aan. We roepen Iran op om de samenwerking met het IAEA te hervatten voordat het onderwerp in de Veiligheidsraad aan de orde komt. Ook steunen we het aanbod van Rusland om de verrijking van uranium voor civiel gebruik te laten plaatsvinden buiten Iran. We blijven ons afvragen waarom Iran dat zelf wil doen. Het land heeft geen enkele …</p>
      <a text="(Spreker wordt door de Voorzitter onderbroken)"/>
    </intervention>
    <intervention id="3-029" speaker_id="1911" name="Martin Schulz" is_mep="True" mode="spoken">
      <p sl="de">namens de PSE-Fractie. - Mijnheer de Voorzitter, het had me verbaasd als dat niet het geval zou zijn. Afin, ook ik wil het Parlement vragen na te denken over wat belangrijker is: de tijd nemen voor een behoorlijk debat of het geklaag aanhoren van afgevaardigden als er moet worden gestemd. Ik had graag gezien dat de heer Gahler zijn verhaal had kunnen afmaken, want wat hij zei was uiterst boeiend. De vraag die hij opwierp, is een van de vragen die ons momenteel het meest bezighoudt.</p>
      <p sl="de">Hoe gaan we met een regime om dat zelf kennelijk alle grenzen onverhuld uittest? Hoe reageren we daarop als internationale gemeenschap? In mijn uiteenzetting zal ik proberen aan deze vragen nog enkele vragen toe te voegen vanuit het gezichtspunt van mijn fractie. Het is niet nodig om in dit Parlement in te gaan op de uitlatingen van de Iraanse president. Een staatshoofd dat de holocaust ontkent en die het bestaansrecht van Israël in twijfel trekt, is voor ons geen gesprekspartner.</p>
      <p sl="de">Alle waarden waar de heer Ahmadinejad voor staat, staan haaks op de waarden waar wij voor staan, en ik zou met zo iemand graag een debat over waarden voeren. We hebben vanochtend al een debat over waarden gehad, en dat was een goed, serieus en weldoordacht debat. We moeten het debat kalm en zelfverzekerd voeren en kijken of er in de regio van de heer Ahmadinejad andere gesprekspartners zijn. Voordat we filosoferen over het einde van onze mogelijkheden, moeten we nadenken over het begin van onze mogelijkheden.</p>
      <p sl="de">Zijn er niet voldoende gematigde landen in de regio, die openstaan voor een dialoog en waarmee we kunnen samenwerken, landen die wellicht niet al onze waarden delen maar er wel absoluut belang bij hebben dat Iran geen grote nucleaire mogendheid wordt in de regio? Ja, die landen zijn er, en in mijn ogen zijn het geschikte gesprekspartners voor de EU. In dit verband komt de controverse rond de spotprenten uiteraard niet alleen op het allerongunstigste tijdstip, maar werkt zelfs uiterst contraproductief, want het zijn juist die landen waarmee we betrekkingen op basis van wederzijds respect moeten hebben. Daarom is de oplossing van deze spotprentencontroverse ook van cruciaal belang voor de oplossing van de problemen in de gehele regio.</p>
      <p sl="de">Daarom adviseer ik om ‘Iran’ en ‘islam’ niet op één lijn te stellen. Een agressief staatshoofd van een land vertegenwoordigt met zijn daden absoluut niet de grote meerderheid van de vredelievende moslims in de hele wereld met wie wij moeten samenwerken.</p>
      <p sl="de">Ik zou het een goede zaak vinden als alle verrijkingsactiviteiten - en dat geldt voor alle landen - onder controle van het Internationaal Atoomagentschap kwamen te staan, zoals het IAEA zelf heeft voorgesteld. Dit voorstel moeten we steunen. Ik vind overigens ook dat het zeker gerechtvaardigd is om eraan te herinneren dat het debat over nucleaire ontwapening niet tot deze regio mag worden beperkt: dat dient wereldwijd te worden gevoerd. In dit verband wil ik graag opmerken dat als we landen die al kernwapens bezitten anders behandelen dan landen die ze proberen te krijgen, en als we pre-emptive strikes uitvoeren tegen landen die geen massavernietigingswapens hadden, wij regimes alleen maar ertoe aanzetten om zo snel en zo illegaal mogelijk kernwapens in het bezit te krijgen, want wie die wapens heeft, wordt niet aangevallen. Dit is een logica waarover we ook moeten discussiëren, een logica die ontstond naar aanleiding van een pre-emptive strike die in het verleden in dezelfde regio is uitgevoerd, en die volledig verkeerd was en waartegen wij ons krachtig hebben verzet.</p>
      <p sl="de">Ik geloof dat de logica die hieraan ten grondslag ligt buitengewoon gevaarlijk is, en daarom moeten we deze strategie van einddoelgericht denken opgeven, want dit leidt tot de militarisering van het denken. We moeten de diplomatieke mogelijkheden stap voor stap versterken. Het was een enorme prestatie van de EU-3 om China en Rusland om de tafel te krijgen en op die manier Iran een duidelijk signaal te geven dat de internationale gemeenschap zich niet laat verdelen. Laten we over diplomatieke successen praten in plaats van te filosoferen over militaire opties. De internationale gemeenschap moet alles in het werk stellen om Iran het volgende duidelijk te maken: als jullie niet voor 6 maart terugkeren naar de onderhandelingstafel, dan gaat de zaak automatisch naar de Veiligheidsraad. Tot verdere stappen dient echter daar dan te worden besloten, en niet in het hoofdkwartier van bepaalde regeringen.</p>
      <a text="(Applaus)"/>
    </intervention>
    <intervention id="3-030" speaker_id="1946" name="Annemie Neyts-Uyttebroeck" is_mep="True" mode="spoken">
      <p sl="nl">namens de ALDE-Fractie . - Voorzitter, commissaris, collega's, na tweeëneenhalf jaar intens onderzoek en inspecties kan het Internationaal Atoomagentschap het vredelievende karakter van het Iraanse nucleaire programma niet bevestigen en blijven zeer belangrijke vragen onbeantwoord.</p>
      <p sl="nl">De recente Iraanse beslissing om de werkzaamheden voor het verrijken van uranium te hervatten en tevens alle vrijwillige samenwerking met het Agentschap stop te zetten, zijn bijzonder onrustwekkend, zeker in het licht van de verklaringen van de Iraanse president die het bestaansrecht van Israël ontkent, evenals van de algemene verstrakking die in Iran moet worden vastgesteld.</p>
      <p sl="nl">De doorverwijzing van de kwestie naar de Veiligheidsraad brengt haar in een stroomversnelling, zelfs al is beslist te wachten op het volgende rapport dat de heer El Barradei op 6 maart aanstaande zal indienen.</p>
      <p sl="nl">De inzet is ongemeen hoog. De non-proliferatie van atoomwapens en van massavernietigingswapens staat op de helling. De stabiliteit van de ganse regio is in gevaar, maar ook de effectiviteit van het Internationaal Atoomagentschap zelf. Ik gebruik zelden sterke taal, maar ik zeg u dat deze kwestie de ganse internationale rechtsorde onder druk zet.</p>
      <p sl="nl">Zelfs al is de conferentie ter herziening van het non-proliferatieverdrag mislukt, wat zeer moet worden betreurd, toch blijken de vaste leden van de VN-Veiligheidsraad, China, Rusland en de anderen - u kent ze - vandaag samen met de Europese Unie eensgezind om proliferatie op vreedzame wijze te voorkomen, en dat is inderdaad reden tot bescheiden tevredenheid.</p>
      <p sl="nl">Thans, collega's, is het aan Iran om in volle transparantie en hernieuwde samenwerking met het Agentschap de wereld ervan te overtuigen dat het enkel vreedzame doeleinden voor ogen heeft.</p>
      <p sl="nl">(Spreekster wordt door de Voorzitter onderbroken).</p>
    </intervention>
    <intervention id="3-031" speaker_id="28234" name="Angelika Beer" is_mep="True" mode="spoken">
      <p sl="de">namens de Verts/ALE-Fractie . - Mijnheer de Voorzitter, dames en heren, we moeten erkennen dat de situatie escaleert. We moeten ons realiseren dat president Ahmadinejad een nieuwe strategie voert. Hij stuurt aan op een breuk met het Westen. Hij wil een islamitische regio opbouwen en daarvan de leiding op zich nemen. We zien een mobilisatie van de nationale trots in Iran. Hoe moet Europa hierop reageren?</p>
      <p sl="de">Ik verwacht van ons dat wij ons laten leiden door de rede en dat we heldere analyses maken. Ik ben het eens met de heer Schulz als hij zegt dat wij de ‘strategie van einddoelgericht denken’ moeten opgeven, dat wij nieuwe gesprekspartners nodig hebben en dat wij de diplomatie actief prioriteit moeten geven. Ik constateer echter ook, gezien de lastige onderhandelingen van de afgelopen dagen, dat er over militaire opties wordt gepraat, en ik vraag degenen die dit in hun achterhoofd hebben om nog eens na te denken over deze optie en haar uiterste consequenties. Ik verwacht van hen dat zij definiëren hoe zij met een militaire escalatie denken om te gaan, en dat zij ons vertellen of de manier waarop zij dat doen ons in staat stelt om onze doelen te bereiken, namelijk: de ontwikkeling van kernwapens door Iran voorkomen en het voortbestaan van Israël waarborgen. Ik geloof niet dat dit het geval is.</p>
      <p sl="de">Daarom doe ik hier nog een keer een beroep op het Parlement om bij de stemming van vandaag rekening te houden met ons argument - dat wij in de onderhandelingen er niet door wisten te krijgen - dat wij niet langer met de gedachte moeten spelen om militair in te grijpen, maar de nadruk dienen te leggen op de diplomatie, ondanks alle haatdragende toespraken van president Ahmadinejad.</p>
      <p sl="de">De vraag of er sancties dienen te worden opgelegd, welke sancties zinvol zijn, en of de wereldvrede in gevaar is, dient niet te worden beantwoord door president Chirac, die ineens dreigt met het inzetten van Franse kernwapens. En die vraag dient al evenmin te worden beantwoord door bondskanselier Merkel. Over dit cruciale vraagstuk van de wereldvrede moet door de Verenigde Naties een besluit worden genomen, en door niemand anders. En daar moeten we niet op vooruitlopen.</p>
      <a text="(Applaus)"/>
    </intervention>
    <intervention id="3-032" speaker_id="28406" name="Miguel Portas" is_mep="True" mode="spoken">
      <p sl="pt">namens de GUE/NGL-Fractie. - Mijnheer de Voorzitter, er is werkelijk niets dat voor de theocratie in Teheran pleit. Het is een even onwetend als arrogant regime, zoals wel blijkt uit hetgeen de president over de holocaust heeft gezegd. Zelfs de heer Le Pen zou hem op dit punt niet kunnen verbeteren. Dit is een reactionair en fundamentalistisch regime dat de mensenrechten dagelijks met voeten treedt. Het is ook een gevaarlijk en roekeloos regime dat voor zijn overleven alles op uraniumverrijking heeft gezet. Lidmaatschap van de club landen met kernwapens ligt zo in het verschiet.</p>
      <p sl="pt">Laat ons duidelijk zijn: Europa moet al het mogelijke doen om te verhinderen dat Teheran kernwapens krijgt - maar geen oorlog. Daarom wijzen we deze ontwerpresolutie af, en dat geldt in het bijzonder voor paragraaf 7. Het idee om de kwestie-Iran voor te leggen aan de Veiligheidsraad van de Verenigde Naties is onverantwoordelijk en onjuist. Zo brengen we de wereld dichter in de buurt van nóg een preventieve oorlog, ditmaal in de vorm van een chirurgische militaire interventie.</p>
      <p sl="pt">Dit conflict hoeft niet te escaleren. Europa heeft een alternatief: we kunnen - moeten - dit probleem zo aanpakken dat er een geweldige gelegenheid voor het Iraanse volk en het hele mensdom uit ontstaat. Ik verwijs daarom naar artikel 6 van het non-proliferatieverdrag, dat luidt – ik citeer:</p>
      <p sl="pt">“Elk van de partijen bij dit verdrag verbindt zich ertoe, te goeder trouw onderhandelingen te voeren over doeltreffende maatregelen met betrekking tot spoedige beëindiging van de nucleaire bewapeningswedloop en tot nucleaire ontwapening en over een verdrag inzake algemene en volledige ontwapening onder strenge en doeltreffende internationale controle.”</p>
      <p sl="pt">Dat zou het uitgangspunt moeten zijn - niet oorlog. De lidstaten van de Unie, die dit verdrag ondertekend hebben, krijgen zo een gelegenheid om bij de onderhandelingen met Iran een andere strategie te volgen dan de impliciet militaire benadering die ze tot nu toe hebben gevolgd. De Raad meent dat de Unie nog niet al het mogelijke gedaan heeft. Chirac, Blair en Merkel zouden de wereld nu dus een proeve van goede trouw kunnen geven.</p>
    </intervention>
    <intervention id="3-033" speaker_id="4507" name="Bastiaan Belder" is_mep="True" mode="spoken">
      <p sl="nl">namens de IND/DEM-Fractie . - Voorzitter, de hedendaagse atomaire aspiraties van de Islamitische Republiek Iran gaan mij als niet-sji'iet echt het verstand te boven. De grondlegger van deze republiek, ayatollah Khomeini, wees immers kernenergie principieel van de hand als "onislamitische technologie". Vandaag de dag beschouwt president Ahmadi-nejad atoomenergie echter als een zegen van Allah! Voorwaar een sji'itische `kernsplitsing'.</p>
      <p sl="nl">Tegelijk duurt mijn verwarring over Teherans atomaire intenties voort. Enerzijds klinkt het uit de mond van revolutieleider Khamenei zeer geruststellend dat het gebruik van massavernietigingswapens in de islam verboden is. Overeenkomstig hiermee beweren de Iraanse machthebbers ook slechts naar het vreedzame gebruik van kernenergie te streven. Anderzijds duidt het hele Perzische atoomprogramma er klip en klaar op dat het land heimelijk wil beschikken over een kernwapenoptie. Vandaar het jarenlange kat-en-muis-spel dat Teheran met Wenen, dat wil zeggen met het Internationaal Atoom Energie Agentschap (IAEA) en daarmee de internationale statengemeenschap, speelde.</p>
      <p sl="nl">Hoe nu verder, Raad en Commissie? Laat in elk geval niet langer met u sollen door de mollahs! Houd, kortom, álle opties open tegen een terroristisch regime dat tot dusverre louter op tijdrekken speelde en een wig tussen de Europese Unie en de VS, respectievelijk Israël wenst te drijven. Ondertussen tikt de Iraanse nucleaire klok vervaarlijk voort. Beweeg Russen en Chinezen die gezamenlijk echt stil te zetten. Op zulke Europese diplomatieke daadkracht wacht ik!</p>
    </intervention>
    <intervention id="3-034" speaker_id="28358" name="Konrad Szymański" is_mep="True" mode="spoken">
      <p sl="pl">namens de UEN-fractie . - Voorzitter, de president van Iran beweert dat hij, net als elke andere staat, recht heeft op kernwapens. Dat zou misschien waar zijn, als Iran een normaal land was. Maar dat is het niet. Iran is een dictatuur, die onlangs het bestaansrecht van een van zijn buurlanden heeft betwist. Israël is mogelijk het eerste doelwit van Iraanse agressie en daarom moet Israël nu al van ons de garantie op zijn veiligheid krijgen.</p>
      <p sl="pl">De ontwikkeling van de situatie in Iran is nu afhankelijk van de eensgezindheid van de wereldmachten. Die is niet vanzelfsprekend, nu Rusland wil verdienen aan het Iraanse kernprogramma en net als China wapens verkoopt aan Iran, en nu India een gasleiding wil aanleggen vanuit Iran. Dus moet Europa hier het voortouw nemen en zich actief opstellen bij de oplossing van dit conflict. Hopelijk kunnen we een gezamenlijke strategie uitwerken met de Verenigde Staten, of moeten we het volgende waanzinnige plan dat ontspruit aan de rijke Iraanse verbeelding in Teheran over ons heen laten komen? Als de Veiligheidsraad van de VN niet opgewassen is tegen zijn taak, als we Iran niet tot een koerswijziging kunnen bewegen via economische en financiële sancties, dan moeten we er niet van opkijken als we op een dag jachtvliegtuigen in het luchtruim boven Natanz of Isfahan zien.</p>
    </intervention>
    <intervention id="3-035" speaker_id="4238" name="Hans-Peter Martin" is_mep="True" mode="spoken">
      <p sl="de">Mijnheer de staatssecretaris, het had iets aandoenlijks, zoals u zich in de kwestie Iran en zijn atoomprogramma door de tekst heen worstelde die men u voorgelegd had. Hieruit blijkt hoe ver een Oostenrijkse regeringsvertegenwoordiger in de eerste jaren van het derde millennium van zulke thema’s afstaat. En dat is ook goed! Wij hebben van de geschiedenis geleerd en u hebt het in uw eerste bijdrage veel over verantwoordelijkheid gehad. Als u die twee dingen combineert, zou het toch voor de hand liggen om initiatieven te ontplooien en te zeggen dat we het conflict in een nog breder perspectief moeten zien dan de sprekers voor mij gedaan hebben.</p>
      <p sl="de">Laten we het paard niet achter de wagen spannen en beginnen bij het belangrijkste en dat is No Nukes. Het valt niet uit te leggen waarom de een, de goede (wie definieert dat?), deze wapens mag hebben en de ander niet. Als u vanuit een Oostenrijkse invalshoek dat als insteek zou nemen, zou u op de veel langere termijn iets goeds kunnen bewerkstelligen, in plaats van alleen op de korte termijn een oppervlakkige, diplomatieke aardigheid ten toon te spreiden.</p>
    </intervention>
    <intervention id="3-036" speaker_id="4521" name="Charles Tannock" is_mep="True" mode="spoken">
      <p sl="en">Mijnheer de Voorzitter, sinds een aantal jaar probeert Iran zijn fundamentalistische revolutie vanaf Sjiietisch grondgebied te exporteren naar gebieden met een Soennitische bevolking, waaronder Palestina, waar het via Syrië en diens terroristische vazal Hezbollah samenwerkt met de Islamic Jihad en Hamas, beide voorstander van een theocratie met Sharia-wetgeving. Een met kernwapens uitgerust Iran is dan ook buitengewoon gevaarlijk voor de veiligheid van het Westen, en voor die van Israël in het bijzonder.</p>
      <p sl="en">Er is geen consensus over de vraag hoe Iran moet worden aangepakt, wat een duidelijke inbreuk is op het NPT-Verdrag en zijn akkoorden met Groot-Brittanië, Frankrijk en Duitsland. Ik juich echter toe dat de IAEA met zijn stemming van 3 februari besloten heeft om de kwestie Iran voor te leggen aan de VN-Veiligheidsraad. Verder juich ik de - zij het late - steun van China en Rusland toe. Het traditionele verbond - waarbij Iran in de OIC Rusland steunt in de kwestie Tsjetsjenië, in ruil voor Russische steun bij het verkrijgen van nucleaire technologie, en indien nodig voor een veto van Rusland in de Veiligheidsraad - lijkt nu af te brokkelen.</p>
      <p sl="en">China verwerpt natuurlijk een verdere proliferatie van kernwapens en het is ook bezorgd over de islamitische dreiging op eigen bodem. De starheid van Iran en het feit dat het het redelijke Russische aanbod met betrekking tot het verrijken van uranium heeft afgeslagen, heeft bij Rusland en China de alarmbel doen rinkelen. Alleen Syrië, Cuba en Venezuela hebben het voorstel verworpen. De Iraniërs bezworen ons meteen dat zij de verrijking van uranium - dat kan worden gebruikt als brandstof voor kerncentrales of, zoals zij feitelijk willen, in de kern van een atoombom - wilden hervatten voor commerciële doelstellingen.</p>
      <p sl="en">Volgens westerse inlichtingendiensten maakt Iran gebruik van een netwerk van bedrijven als dekmantel voor het kopen in West-Europa van componenten voor de productie van raketten en bommen, en voor het inhuren van verarmde kernwetenschappers uit de voormalige Sovjet-Unie. Ik ben het met iedereen eens die zegt dat het Westen alle opties open moeten laten om een Iran met kernwapens te voorkomen. De geruststellende verklaring van de Britse minister van Buitenlandse Zaken, Jack Straw, dat militaire actie ondenkbaar is, vind ik belachelijk, maar zijn baas, premier Tony Blair, weigert heel terecht om die mogelijkheid uit te sluiten.</p>
    </intervention>
    <intervention id="3-037" speaker_id="28368" name="Lilli Gruber" is_mep="True" mode="spoken">
      <p sl="en">Mijnheer de Voorzitter, ik zou de collega’s willen wijzen op bepaalde fundamentele inschattingsfouten die velen tijdens de kwestie-Irak hebben gemaakt toen het ging om de bedoelingen van Saddams regime ten aanzien van massavernietigingswapens. Net als toen is ook nu weer de informatie van inlichtingendiensten weinig overtuigend, zoniet misleidend. Vaak is die gebaseerd op gevolgtrekkingen, terwijl harde gegevens ontbreken. Zelfs de beste inlichtingendiensten beschikken vandaag de dag niet over één enkele betrouwbare bron in Iran die in staat is inlichtingen te verstrekken over de bedoelingen en mogelijkheden van Teheran.</p>
      <p sl="en">Misschien is de IAEA niet volmaakt maar zij is wel de enige mogelijkheid om toezicht te houden op de nucleaire programma’s in Iran. Tussen 1991 en 1998, en ondanks de verwoede pogingen van Saddam sinds 1992, kon de IAEA Irak niet vrijpleiten van het bezit van massavernietigingswapens. Laten we dus geen kostbare vergissingen meer begaan door wantrouwen en gegronde vermoedens door elkaar te halen. Opruiende politici proberen ons over de streep te trekken, maar de logica ontbreekt.</p>
      <p sl="en">Wij zouden uit de nucleaire kwestie in Irak een heel eenvoudige les moeten trekken: het was het bombardement van de reactor van Osirak dat Saddam in 1981 ertoe bracht te besluiten dat Irak een echt nucleair programma nodig had. Er is niet veel fantasie voor nodig om je de rampen voor te stellen waartoe een dergelijke zogenoemde “chirurgische aanval” zou kunnen leiden.</p>
      <p sl="en">We hebben tijd om te onderhandelen, we hebben de politieke en juridische gronden om Iran te verzoeken het non-proliferatieverdrag naar behoren na te leven, en in Iran bestaat een politieke en sociale oppositie die verre van zwak is, maar als we omstandigheden voor veiligheid en stabiliteit in het Midden-Oosten willen creëren, moeten wij, als Europeanen, naar alle kanten laten blijken dat de internationale rechten en verplichtingen voor iedereen gelijk zijn.</p>
      <p sl="en">Dat betekent ook dat onze Amerikaanse vrienden hun politieke model voor Iran moeten wijzigen, en toe moeten geven dat hun benadering in het verleden vaak ineffectief was en dat zij een meer coöperatief beleid moeten voeren om de belangen van iedereen in dit cruciale deel van de wereld te beschermen.</p>
      <a text="(Applaus)"/>
    </intervention>
    <intervention id="3-038" speaker_id="4273" name="Cecilia Malmström" is_mep="True" mode="spoken">
      <p sl="sv">Mijnheer de Voorzitter, de situatie in Iran geeft reële aanleiding tot bezorgdheid. Niet alleen is de mensenrechtensituatie abominabel, maar het regime drijft ook nog eens de spot met de wereldgemeenschap door internationale beginselen aan zijn laars te lappen en de eisen van het Internationaal Agentschap voor Atoomenergie, de IAEA, te negeren. De gedachte dat Iran kernwapens zou krijgen is natuurlijk ongelooflijk angstaanjagend, vooral gezien de uitspraken die Iran over Israël doet en de bedreigingen die het jegens dat land uit. Je moet er ook niet aan denken wat een dergelijke ontwikkeling zou betekenen voor de rest van de regio. De opschudding over de Mohammed-cartoons lijken het regime in Teheran ook prima uit te komen en er zijn vele aanwijzingen dat de opschudding juist vanuit Teheran wordt aangewakkerd.</p>
      <p sl="sv">Het is tijd dat de EU een zeer heldere strategie ten aanzien van Iran formuleert, die verschillende elementen omvat: internationale samenwerking, duidelijke steun voor dissidenten en democratische krachten - zoals de beweging die zich beijvert voor een referendum - zowel in Iran zelf als daarbuiten, een krachtige veroordeling van de ernstige mensenrechtenschendingen, het uitoefenen van druk op Iran opdat het zich houdt aan internationale verdragen en, uiteraard, dialoog en diplomatie. In deze strategie moet echter ook rekening gehouden worden met de voorbereiding van sancties waartoe de VN-Veiligheidsraad eventueel besluit.</p>
    </intervention>
    <intervention id="3-039" speaker_id="28412" name="Bernat Joan i Marí" is_mep="True" mode="spoken">
      <p sl="en">Mijnheer de Voorzitter, klaarblijkelijk heeft onze strategie ten opzichte van Irak grotendeels gefaald. In het Iran van vandaag zijn wij getuige van een theocratisch regime in zijn ergste fase: de terechtstellingen gaan nog steeds door, met de mensenrechten is het in de hele geschiedenis van Iran nog nooit zo slecht gesteld geweest; geloof en politiek zijn er meer verstrengeld dan waar ook ter wereld, en de regering zet het eigen volk en andere volkeren in het Midden-Oosten op tegen de democratie.</p>
      <p sl="en">Vermoedelijk is iedereen het ermee eens dat de ontwikkeling van kernenergie en kernwapens in Iran een gevaar betekent voor de hele regio. Ook ik vind derhalve dat voorzichtigheid geboden is als het gaat om kernenergie in deze regio, omdat we het Iraanse regime het volmaakte excuus zouden kunnen verschaffen om zijn nucleaire programma voort te zetten. Iraanse leiders zouden in de verleiding kunnen komen om te zeggen dat als Israël zijn nucleaire programma niet stopzet, Iran het recht heeft zijn eigen programma te ontwikkelen.</p>
      <p sl="en">We moeten goed beseffen dat als we het over het Iraanse regime hebben, we het ook over Syrië en Libanon hebben, over de toekomst van het vredesproces in Israël en Palestina, over theocratie en democratie, over mensenrechten en universele waarden.</p>
    </intervention>
    <intervention id="3-040" speaker_id="28249" name="Tobias Pflüger" is_mep="True" mode="spoken">
      <p sl="de">Mijnheer de Voorzitter, deze gezamenlijke ontwerpresolutie is zeer problematisch. Met de paragrafen 7 en 4 wordt steun betuigd aan de escalatiekoers van de EU3. Dit keer hebben de EU3 een wezenlijk aandeel in de escalatie. Jacques Chiracs uitlating dat hij bereid is atoomwapens tegen zogenaamde terroristische staten in te zetten, is een schandaal. Ook de historische vergelijking van Angela Merkel is volstrekt onaanvaardbaar. Niet alleen het Iraanse atoomprogramma is gevaarlijk, ook het atoomwapensarsenaal in de EU - van Frankrijk en Groot-Brittannië - en in de Verenigde Staten hoort volgens het non-proliferatieverdrag gereduceerd te worden. Het gebruik van kernenergie is op zich al problematisch.</p>
      <p sl="de">Iran voor de Veiligheidsraad dagen is de eerste stap naar een militaire aanval op dat land. Elke militaire optie dient uitgesloten te worden. Daarin heeft de voorzitter van de Duitse SPD, Matthias Platzeck, volkomen gelijk. Kennelijk dient de oorlog met Irak als blauwdruk voor het conflict met Iran. De hemeltergende uitspraken van de Iraanse president over Israël mogen evenmin als de schendingen van de mensenrechten in zijn land voor een oorlogskoers misbruikt worden.</p>
    </intervention>
    <intervention id="3-041" speaker_id="28587" name="Georgios Karatzaferis" is_mep="True" mode="spoken">
      <p sl="el">Mijnheer de Voorzitter, we moeten ons toch eens afvragen waarvoor we eigenlijk bang zijn. Voor kernwapens of voor degenen die kernwapens hebben? Wij zijn bang voor degenen die ze hebben. Wij zijn niet bang voor kernwapens, want toen Israël een paar jaar geleden op dezelfde manier kernwapens verkreeg, hebben wij daar niet zoveel trammelant over gemaakt als nu. Nu zult u zeggen dat Israël een democratie is en Iran een dictatuur. Ja, maar ook Pakistan heeft een dictator - Musharraf - en hij mag van ons wel kernwapens hebben. Laten we dus de feiten bekijken. Dit is een herhaling van het verhaal van David en Goliath. In die tijd was het gebruik van slinger en steen niet toegelaten, maar David gebruikte ze toch en heeft zo geschiedenis geschreven.</p>
      <p sl="el">Wat zijn de feiten? Het komt er eigenlijk op neer dat onze bondgenoten kernwapens mogen bezitten en niemand anders. Dat is intimidatie en an-ti-de-mo-cra-tisch! Wij moeten een dialoog voeren en niet gaan dreigen. Dreigementen creëren een gevaarlijke impasse en leiden tot interventie, oorlog en dood. Aan een dialoog is nog niemand doodgegaan! Laten we de gelegenheid scheppen om te praten, hoe sterk de tegenpartij de toestand ook op de spits drijft. Wij moeten een inspanning leveren, want wij zijn het beschaafdst!</p>
    </intervention>
    <intervention id="3-042" speaker_id="28616" name="Ģirts Valdis Kristovskis" is_mep="True" mode="spoken">
      <p sl="lv">Mijnheer Frattini, dames en heren, het is al enige tijd duidelijk dat het Iraanse nucleaire vraagstuk in de Veiligheidsraad van de Verenigde Naties aan de orde zal worden gesteld. Ik wil eraan herinneren dat eind vorig jaar, tijdens het debat over het verslag van het Europees Parlement over massavernietigingswapens, juist over het kernprogramma van Iran het heftigst is geredetwist. De oproep vanuit het Parlement tot constructief ingrijpen werd afgewimpeld met het idee dat het probleem met Iran alleen langs de weg van de onderhandelingen kon worden opgelost. Eenieder kan evenwel constateren dat de spanningen tussen Iran en de internationale gemeenschap alleen maar verder zijn toegenomen.</p>
      <p sl="lv">Dames en heren, de afgelopen maanden waren een periode van consolidatie van de internationale inspanningen. Inmiddels wordt niet alleen door het Internationaal Agentschap voor Atoomenergie, maar ook door alle vijf permanente leden van de VN-Veiligheidsraad unaniem erkend dat het kernprogramma van Iran niet van vreedzame aard is.</p>
      <p sl="lv">Zeker, de verdere gang van zaken wordt niet bepaald door het Europees Parlement, maar er zij op gewezen dat het onvermogen van de landen om het eens te worden over een gezamenlijke aanpak bij de toetsingsconferentie van het NPV (Verdrag inzake de niet-verspreiding van kernwapens) van 2005 slechts een obsessie teweeg heeft gebracht bij het Iraanse bewind.</p>
      <p sl="lv">Dames en heren, terwijl de Iraanse nucleaire vraagstukken worden behandeld door de VN-Veiligheidsraad, moeten het Europees Parlement en de nationale parlementen onophoudelijk blijven hameren op de noodzaak van eenheid binnen de internationale gemeenschap. Laten we in het achterhoofd houden dat iedere aarzeling of ieder gebrek aan overtuiging de positie van het Iraanse regime verstevigt, fanatici aanmoedigt en in de kaart speelt.</p>
    </intervention>
    <intervention id="3-043" speaker_id="1164" name="Bruno Gollnisch" is_mep="True" mode="spoken">
      <p sl="fr">Mijnheer de Voorzitter, ten eerste mogen wij niet uit het oog verliezen dat Iran deze nucleaire technologie van Europa heeft gekocht. We hebben de neiging dit te vergeten, hetgeen ons niet in de meest geloofwaardige positie brengt om vandaag onze stem te verheffen. Ten tweede moeten wij ons ervan bewust zijn dat het verrijkingsniveau van uranium enorm verschilt naar gelang het om civiele of militaire doeleinden gaat. Ten derde, en dan kom ik terug op de kernwapens: is het niet schokkend dat onze internationale gemeenschap zonder enig protest heeft toegelaten dat meerdere landen ten oosten en ten westen van Iran zich kernwapens hebben verworven?</p>
      <p sl="fr">Tot slot wil ik u, enkel wat betreft de uiterlijke aspecten van de Iraanse revolutie, eraan herinneren dat de meest radicale en vijandige vormen van het islamisme ons bereiken vanuit andere landen dan Iran, in tegenstelling tot hetgeen sommige sprekers hebben gezegd.</p>
      <p sl="fr">Concluderend wil ik zeggen dat er in het verleden zoveel leugens over ons zijn uitgestort dat we het recht hebben op betere informatie. We moeten ervoor zorgen dat de rechtsstaat, waar wij ons op beroepen, dezelfde is voor iedereen. Dat is een voorwaarde voor onze geloofwaardigheid.</p>
    </intervention>
    <intervention id="3-044" speaker_id="1263" name="Elmar Brok" is_mep="True" mode="spoken">
      <p sl="de">Mijnheer de Voorzitter, mijnheer de vice-voorzitter, mijnheer de fungerend voorzitter van de Raad, we mogen ons vermogen om een dialoog te voeren niet kapot laten maken door fundamentalisten en door degenen die een verkeerd gebruik maken van de mogelijkheden die de vrijheid in Europa biedt. De keten van gebeurtenissen - die begon met een ruzie over spotprenten en reikte tot de drastische en onaanvaardbare uitspraken van de Iraanse president - mag er niet toe leiden dat gematigde mensen, die in alle landen van deze wereld te vinden zijn, niet langer meer een gesprek met elkaar willen voeren.</p>
      <p sl="de">Dat zou ons voornaamste oogmerk moeten zijn, net als wij ervoor moeten zorgen dat zo’n president in Iran zijn zin niet krijgt, maar dat de vele hoog opgeleide jongeren die zich willen ontplooien een toekomstperspectief krijgen. Daarom moeten we doorgaan met de dialoog, om het binnenlandse hervormingsproces te kunnen stimuleren.</p>
      <p sl="de">Dat betekent ook dat we de escalatieladder niet te snel mogen opklimmen. Op een escalatieladder kun je geen trap lager gaan, en daarom ben ik blij dat ons mogelijkheden als die van maandag aanstaande worden geboden, wanneer we in de Commissie buitenlandse zaken een gesprek met de Iraanse minister van buitenlandse zaken zullen voeren. Dat is een onderdeel van het debat.</p>
      <p sl="de">De internationale gemeenschap moet kordaat optreden als het om schendingen van het recht gaat - ongeacht of zij zich voordoen in de context van de vrijheid van meningsuiting - en als het erom gaat ervoor te zorgen dat Iran zich aan het non-proliferatieverdrag en de overeengekomen regels houdt. Als dat niet voor 6 maart gebeurt, moet het Iran duidelijk zijn dat de internationale gemeenschap één lijn trekt en de zaak nu aan de Veiligheidsraad van de Verenigde Naties kan worden voorgelegd.</p>
      <p sl="de">Laten we dus de dialoog aangrijpen om een vredelievende wereld te scheppen en voorkomen dat wij door al het gepraat in maatregelen verzeild raken die het ons onmogelijk maken om deze escalatieladder te gebruiken voor vreedzame doelen, en dat wij in een automatisme terecht komen waaraan niet meer kunnen ontsnappen.</p>
    </intervention>
    <intervention id="3-045" speaker_id="4239" name="Christa Prets" is_mep="True" mode="spoken">
      <p sl="de">Mijnheer de Voorzitter, zoals we helaas moeten vaststellen zoekt Iran de confrontatie. Dat is duidelijk niet de juiste weg om in de toekomst aan het internationale vredesproces, in met name het Midden-Oosten, de bijdrage te leveren die Iran altijd zegt te willen leveren. Ik kan ook begrijpen dat een land wetenschappelijke en technische verworvenheden aan zijn burgers ten goede wil laten komen en die optie moet het land ook houden. Op een gevaarlijk terrein als nucleair onderzoek evenwel moet de wereldgemeenschap de rijen sluiten en mag eigengereidheid niet getolereerd worden.</p>
      <p sl="de">Alles staat of valt met wederzijds vertouwen, zowel van de kant van de Verenigde Staten en Europa, als van Iran. Maar hoe bouw je dat op als beide partijen militaire opties overwegen? Het is een feit dat de politieke situatie in de regio niet de stabiliteit heeft die we de mensen daar toe zouden wensen. Daarom rust op alle landen in deze regio de plicht de dialoog aan te gaan.</p>
      <p sl="de">Regionale stabiliteit en veiligheid kun je niet van buitenaf opleggen, en machtspelletjes mogen er niet toe leiden dat de deur op slot gaat en wij niet meer weten wat zich daarachter afspeelt. We mogen fundamentalisme en fanatisme geen kans geven.</p>
    </intervention>
    <intervention id="3-046" speaker_id="28497" name="Gerard Batten" is_mep="True" mode="spoken">
      <p sl="en">Mijnheer de Voorzitter, volgens schattingen zou Iran binnen drie tot tien jaar kernwapens kunnen hebben, ofschoon het moment waarop het onmogelijk zal zijn om die ontwikkeling een halt toe te roepen, misschien veel eerder bereikt zal zijn. Onderhandelen met Iran is des te moeilijker geworden door de oorlog in Irak, die niet gewoon een ramp was maar misschien een geopolitieke miskleun zal blijken te zijn. Het Iraanse regime mag geen kernwapens ontwikkelen. Het is een religieus-fundamentalistisch, barbaars, pro-terroristisch en antisemitisch regime.</p>
      <p sl="en">Gedurende de Koude Oorlog was de wereld gewend geraakt aan het nucleaire evenwicht tussen het democratische Westen en het communistische Oosten, maar tijdens die confrontatie konden rampen worden voorkomen omdat beide zijden rationeel waren. De religieuze fundamentalisten in Iran zijn niet rationeel. Een Iraans kernwapen zou de grootste zelfmoordbom kunnen zijn die de wereld ooit gezien heeft. In deze situatie zijn alle opties gevaarlijk, maar de meest gevaarlijke optie is helemaal niets te doen.</p>
    </intervention>
    <intervention id="3-047" speaker_id="24029" name="Koenraad Dillen" is_mep="True" mode="spoken">
      <p sl="nl">Voorzitter, dat er een consensus bestaat over het feit dat we niet kunnen toelaten dat een regime van godsdienstwaanzinnigen over massavernietigingswapens beschikt, weten we al langer dan vandaag. Daar was dit debat niet voor nodig. Relevant is veeleer de vraag of niet veel vroeger had moeten worden opgetreden. Maar sta me in deze minuut toch even toe om op de hypocrisie te wijzen waarvan Europa en de VS in dit soort zaken vaak blijk geven om realpolitik te kunnen bedrijven.</p>
      <p sl="nl">Het was immers Frankrijk dat ayatollah Khomeini onderdak en asiel geboden heeft en er mee voor heeft gezorgd dat het Perzië van de Sjah kon wegglijden in obscurantisme. Als we vandaag terecht geschokt zijn door het feit dat minderjarigen op een barbaarse manier terechtgesteld worden in Teheran, dat tevens een voortrekkersrol speelt in de hetze tegen Denemarken, mogen we dan ook niet de vraag stellen hoe het zit met de mensenrechten in het grote islamitische land Saoedi-Arabië, dat geacht wordt Amerika's en onze grote bondgenoot te zijn? Om over het van atoomwapens voorziene Pakistan nog maar te zwijgen. Wat doen we als morgen daar een Ahmadi-nejad opstaat?</p>
    </intervention>
    <intervention id="3-048" speaker_id="28350" name="Jana Hybášková" is_mep="True" mode="spoken">
      <p sl="cs">Mijnheer de Voorzitter, vanmorgen heeft Iran wederom vier executies aangekondigd. In januari hebben ze achttien mensen geëxecuteerd en in december vijfendertig. Wij blijven hier almaar praten, terwijl Iran onmiskenbaar verdergaat met de productie van kernwapens. De VS noch Israël kunnen ons beschermen. Een militaire oplossing die miljoenen levens zal kosten is op dit moment geen optie. Dus zullen wij, als we een oplossing willen vinden, de beweegredenen van Iran moeten begrijpen. Het zou een ernstige vergissing zijn te denken dat Iran uit angst of in paniek handelt. Perzen zijn geen Arabieren.</p>
      <p sl="cs">In de oudheid heerste Iran over het Midden-Oosten, evenals gedurende vijfhonderd jaar in de middeleeuwen. Het land is overtuigd van zijn positie als leidende macht in het Midden-Oosten, en het produceert kernwapens om deze positie veilig te stellen. De natuurlijke historische partner van Iran in deze hegemonie is Rusland. Iran is een natie van snel groeiende, verarmde, onopgeleide, geïsoleerde en geradicaliseerde massa's, die onder de duim worden gehouden door een onbuigzaam totalitair regime. We hebben hier niet te maken met de radicale islam, maar met een radicaal totalitair regime. Totalitaire regimes hebben externe vijanden nodig. Het is voor hen een noodzaak om het Westen aan te vallen, radio-uitzendingen uit de lucht te halen en hun eigen burgers te executeren. In tegenstelling tot eerdere totalitaire staten maakt het transcendente karakter van de islamitische ideologie het mogelijk dat zij hun wapens wel degelijk gebruiken. Laten we de dialoog steunen met degenen die daarom geven en daaraan behoefte hebben, maar laten we duidelijk, resoluut en principieel zijn in onze houding jegens totalitaire regimes.</p>
      <a text="(Applaus)"/>
    </intervention>
    <intervention id="3-049" speaker_id="28380" name="Marek Maciej Siwiec" is_mep="True" mode="spoken">
      <p sl="pl">Mijnheer de Voorzitter, er bestaat in de politiek geen grotere zonde dan naïviteit. In een toespraak van een minuut kan men hoogstens een beroep doen op emoties en verbeeldingskracht.</p>
      <p sl="pl">Naief zijn we allemaal, wanneer we met mooie woorden elkaar gelijk geven en onbezorgd constateren dat die woorden geen enkel effect hebben. We herhalen diezelfde mooie woorden hier voortdurend. Iran stelt ons steeds weer voor nieuwe feiten. Heeft Iran de laatste jaren vorderingen gemaakt met de constructie van een atoombom? Ja. Heeft Iran vorderingen gemaakt met het opwekken van kernenergie? Ja. Heeft Iran vorderingen gemaakt in verband met het lanceren van zo’n wapen? Ja. Iran is dichterbij zijn doelen gekomen, en wij zitten hier maar naief te kwekken.</p>
      <p sl="pl">We moeten ons voorbereiden op de dag waarop Iran een atoombom klaar heeft. We kunnen onze defensiedoctrine dus maar beter aanpassen, want dit zal ook gevolgen hebben voor Europa, en laten we niet vergeten dat Europa voor naïviteit in het verleden een hoge prijs heeft betaald.</p>
    </intervention>
    <intervention id="3-050" speaker_id="28580" name="Panagiotis Beglitis" is_mep="True" mode="spoken">
      <p sl="el">Mijnheer de Voorzitter, sommige vaststellingen kunnen niet worden tegengesproken. Uiteraard keuren wij het autocratische regime in Iran af en veroordelen wij de schendingen van de mensenrechten. Wel moeten we allemaal erkennen dat het Iraanse volk zijn nieuwe leiders via democratische verkiezingen heeft verkozen.</p>
      <p sl="el">De tweede vaststelling is dat Iran het onvervreemdbare recht heeft een nucleair programma te ontwikkelen voor vreedzame doeleinden. De derde vaststelling is dat het nucleaire programma niet alleen geïdentificeerd wordt met president Ahmadinejad, maar ook de steun heeft van de grote meerderheid van de politieke krachten en van het volk in Iran. Er is geen andere oplossing mogelijk dan te zoeken naar een politieke en diplomatieke uitkomst via dialoog, onderhandelingen en naleving van het internationale recht.</p>
      <p sl="el">De Europese Unie, het voorzitterschap en de Commissie moeten aan de dreigende inzet van militaire middelen of preventieve actie tegen Iran een halt helpen toeroepen. Van beslissend belang hierbij is het wekken van wederzijds vertrouwen op basis van reële feiten en gegevens en niet zomaar wat informatie. Mijnheer de commissaris, mijnheer de voorzitter van de Raad, de Europese Unie heeft er alle belang bij te vermijden dat er een nieuw Irak ontstaat in de regio.</p>
    </intervention>
    <intervention id="3-051" speaker_id="28439" name="Marcello Vernola" is_mep="True" mode="spoken">
      <p sl="it">Mijnheer de Voorzitter, dames en heren, we dienen een halt toe te roepen aan de uraniumverrijkingsactiviteiten, die niet voldoende transparant is.</p>
      <p sl="it">De houding van de Iraanse autoriteiten jegens het Internationaal Agentschap voor Atoomenergie heeft er niet toe geleid dat het gewenste vertrouwen ontstond tussen Iran en de internationale gemeenschap. Er bestaan nog altijd sterke twijfels over de beweringen van Iran dat het kernenergie wil ontwikkelen voor uitsluitend vreedzame doeleinden.</p>
      <p sl="it">De recente voorvallen in Teheran, het verbreken van de door het Internationaal Agentschap voor Atoomenergie aangebrachte zegels en de opschorting van de vrijwillige implementatie van het aanvullend protocol bij de waarborgovereenkomsten staan lijnrecht tegenover de intentieverklaringen van de Iraanse regering en onze pogingen om een oplossing te vinden via onderhandelingen.</p>
      <p sl="it">Uit dit alles leiden we af dat Iran zich op internationaal niveau opwerpt als de leidende autoriteit in de islamitische opstand tegen het Westen, en dus voornemens is om zijn eigen militaire superioriteit veilig te stellen ten opzichte van de andere moslimlanden. Daarmee wordt de aanval op en het demoniseren van Israël een strategische zet. Iran waant zichzelf onverslaanbaar en onaantastbaar op economisch, industrieel, financieel en energetisch gebied. Daarom vrezen wij dat elke onderhandeling op voorhand gedoemd is te mislukken.</p>
      <p sl="it">Als delegatie van Forza Italia stellen we daarom voor om de Iraanse minister van Buitenlandse Zaken naar Brussel uit te nodigen voor overleg met de parlementaire delegatie EU-Iran. We zullen hem moeten uitleggen dat het niet mogelijk is een dialoog tussen ons Parlement en de Iraanse regering tot stand te brengen als deze laatste geen vergelijkbare parlementaire delegatie instelt.</p>
      <p sl="it">We moeten daarom aandringen op een continue dialoog met alle Iraanse regerings- en oppositiepartijen en solidariteit tonen met Israël, wegens de voortdurende aanvallen waar het onder gebukt gaat. Daarvoor is het nodig dat de Europese Unie de veiligheid in het Midden-Oostengebied waarborgt. Wij verzoeken de leden daarom tegen te stemmen …</p>
      <a text="(Spreker wordt door de Voorzitter onderbroken)"/>
    </intervention>
    <intervention id="3-052" speaker_id="23868" name="Monika Beňová" is_mep="True" mode="spoken">
      <p sl="sk">Ik denk dat de vredelievende, weldenkende mensen in de hele wereld geen probleem hebben met Iran zelf. Iran is een land dat wordt bevolkt door mensen als wij, met hun dagelijkse geneugten en beslommeringen. Ons probleem is niet het land en de burgers. Ons probleem is één man, Mahmoud Ahmadinejad, die door bepaalde omstandigheden president werd van Iran, en diens godsdienstfundamentalisme.</p>
      <p sl="sk">Alle problemen komen voort uit de zieke geest van deze ene fanaat, of het nu gaat om de hervatting van het kernprogramma, de grove verbale aanvallen op de staat Israël, of de primitieve en abominabele ontkenning van de holocaust, de ergste wreedheid en genocide in de geschiedenis van de mensheid.</p>
      <p sl="sk">Ik geloof daarom dat het van belang is deze twee elementen los van elkaar te zien, en de president niet te vereenzelvigen met het hele land. Helaas zijn dergelijke zieke geesten er in de loop van onze geschiedenis telkens weer in geslaagd om niet alleen hun eigen naties en landen in oorlogen mee te slepen, maar dikwijls ook hele regio's en tweemaal zelfs de hele wereld. Daar ligt het grootste gevaar.</p>
      <p sl="sk">Dames en heren, de situatie is ernstig, maar niet hopeloos. We kunnen het fundamentalisme echter niet overwinnen door er een andere vorm van fundamentalisme voor in de plaats te brengen - dat is mijn boodschap aan onze vriend George Bush. Er rust een verantwoordelijkheid op onze schouders en we moeten weloverwogen handelen, opdat toekomstige generaties het ons nooit kwalijk kunnen nemen dat we er niet in zijn geslaagd deze ernstige situatie op te lossen.</p>
    </intervention>
    <intervention id="3-053" speaker_id="4461" name="Luís Queiró" is_mep="True" mode="spoken">
      <p sl="pt">Mijnheer de Voorzitter, alle internatonale inspanningen ten spijt wordt het steeds duidelijker dat Iran de inzet van het diplomatieke spel verhoogt. Of het is gewoonweg niet van plan het programma voor de verrijking van uranium en het gebruik daarvan voor militaire doeleinden stop te zetten.</p>
      <p sl="pt">Het Iran van nu lapt alle regels van de internationale gemeenschap aan zijn laars en is niet van plan die regels ooit te volgen. Het is daarom een bedreiging van de vrede, in de regio zelf, maar ook in de rest van de wereld. Het Iran van nu is potentieel gevaarlijk. Het Iran van morgen, met kernwapens, is zeker gevaarlijk.</p>
      <p sl="pt">Met die wetenschap in het achterhoofd verwachten de burgers dat de EU hun veiligheid garandeert. De burgers willen dat de Unie in deze wereld een stabiliserende rol speelt. De taak om de burgers gerust te stellen berust vooral bij degenen die de opdracht hebben gekregen om de onderhandelingen met Iran te leiden. En dan is er altijd een risico - een duidelijk ingecalculeerd risico - dat Iran niet ingaat op de gerechtvaardigde eisen van de internationale gemeenschap.</p>
      <p sl="pt">Mijnheer de Voorzitter, ik geloof niet dat het voldoende is om deze kwestie door te verwijzen naar de Verenigde Naties en de Veiligheidsraad. Wij geloven dat de EU eerst en vooral moet streven naar een resoluut en consistent antwoord van de internationale gemeenschap op de bedreiging die Iran voor de regio en de rest van de wereld vormt.</p>
      <p sl="pt">We mogen niet toestaan dat onze huidige problemen en de politiek lastige periode die we nu doormaken, tot tweespalt leiden, niet nu er zoiets fundamenteels als de veiligheid in de wereld op het spel staat. Iran moet weten dat de diplomatieke weg open blijft, maar Iran moet ook begrijpen dat het ons vertrouwen moet herstellen door praktische en verifieerbare stappen te nemen, die uiteindelijk moeten leiden tot het volledig stopzetten van de verrijking en verwerking van uranium. Het moet afstand nemen van zijn provocerende retoriek ten aanzien van Israël en de holocaust en een koers kiezen die voor de internationale gemeenschap aanvaardbaar is. Het moet de mensenrechten en de rechten van oppositiepartijen respecteren.</p>
      <p sl="pt">Wat voor maatregelen kunnen er worden genomen om dat doel te bereiken? Wat is doeltreffend en gepast? Dat is de kernvraag waar we nu een antwoord op moeten zien te vinden.</p>
      <p sl="pt">Mijnheer de Voorzitter, het wordt steeds duidelijker dat het gewicht van de EU op het internationale toneel geheel door haar daden bepaald wordt. Laten we hopen dat de Unie in deze bijzonder moeilijke tijd in staat is te bewijzen dat het over de middelen beschikt om in deze wereld een rol van betekenis te spelen. Dit Parlement heeft daar vaak op aangedrongen. Wij hopen dat de Unie hierin succes heeft.</p>
    </intervention>
    <intervention id="3-054" speaker_id="23707" name="Libor Rouček" is_mep="True" mode="spoken">
      <p sl="cs">Dames en heren, het meest gebruikte woord in de debatten van vanmorgen is "dialoog": dialoog tussen culturen, tussen beschavingen en, ik zou zelfs willen zeggen, tussen de Europese Unie en Iran. De afgelopen jaren is in de betrekkingen tussen de Unie en Iran een driesporenbeleid gevolgd, bestaande uit handelssamenwerking, politieke dialoog en mensenrechtendialoog. Ondanks de talrijke teleurstellingen en tegenslagen van de afgelopen weken en maanden ben ik er stellig van overtuigd dat deze benadering nog altijd toepasbaar en nog altijd verdedigbaar is. Natuurlijk is het volstrekt onaanvaardbaar dat de Iraanse president het bestaansrecht van een andere staat, namelijk Israël, ter discussie stelt, en we mogen niet toelaten dat Iran kernwapens ontwikkelt, evenmin als het toelaatbaar is dat het het internationale recht en de beslissingen van internationale organisaties naast zich neerlegt. Ik ben echter ook de overtuiging toegedaan dat het niet in het belang is van de burgers van Iran, de Iraniërs zelf, dat hun land een soort zwart gat wordt in de internationale gemeenschap. Daarom steun ik de voornoemde dialoog met de hervormingsgezinde groeperingen in Iran en de omliggende regio.</p>
    </intervention>
    <intervention id="3-055" speaker_id="28172" name="Pierre Schapira" is_mep="True" mode="spoken">
      <p sl="fr">Mijnheer de Voorzitter, ik kan niet nalaten een link te leggen tussen de uitlatingen van president Mahmoud Ahmadinejad waarin hij oproept Israël van de kaart te vegen, en het besluit van Iran om zijn uraniumverrijkingsactiviteiten te hervatten. Ik geloof niet dat de gelijktijdigheid van deze twee gebeurtenissen toeval is. Ik geloof evenmin dat het verstandig zou zijn om als Parlement de ogen te sluiten voor het verband tussen deze twee gebeurtenissen.</p>
      <p sl="fr">Er zijn vele landen die kernwapens ontwikkelen. De internationale gemeenschap maakt zich echter alleen zorgen over de proliferatie in de landen die een rechtstreekse bedreiging vormen voor de wereldvrede. Welnu, ik denk dat het gegeven dat Iran ons vandaag geen vertrouwen inboezemt, verklaard wordt door de oorlogszuchtige, revisionistische en antisemitische taal die de president van dat land uitslaat. Het zijn de kwaadwillige bedoelingen van deze president die de hervatting van het uraniumverrijkingsprogramma zo verontrustend maken voor de wereldvrede. Daarom ben ik blij met deze resolutie.</p>
    </intervention>
    <intervention id="3-056" speaker_id="28129" name="Inger Segelström" is_mep="True" mode="spoken">
      <p sl="sv">Mijnheer de Voorzitter, dit is een uiterst belangrijk debat. Het debat over het Midden-Oosten in dit Parlement en in de media ging vaker wel dan niet om Irak en de verkiezingen in Palestina. Nu Iran het onderwerp is, gaat de discussie over kernwapens. Ondertussen worden er mensenrechten geschonden, iets wat ook al door veel van de voorgaande sprekers ter sprake is gebracht.</p>
      <p sl="sv">Als lid van de Commissie burgerlijke vrijheden, justitie en binnenlandse zaken en van de Commissie buitenlandse zaken, en als vice-voorzitter van de sociaal-democratische vrouwenbeweging in Europa, ontvang ik uitermate verontrustende berichten en verslagen over schendingen van de rechten van zowel vrouwen als kinderen. Er moet meer tijd worden uitgetrokken voor mensenrechtenkwesties en we moeten aanmerkelijk krachtdadiger optreden dan we naar mijn mening op dit ogenblik doen.</p>
      <p sl="sv">De Iraanse samenleving is momenteel aan grote veranderingen onderhevig. Er zijn er te weinig van ons die het hebben over dialoog en te veel van ons die vast zijn komen te zitten door te denken in termen van een groot conflict. De dialoog tussen de EU en Iran moet worden hervat. De uitspraken over Israël zijn onaanvaardbaar, evenals de executies, de doodstraffen en het vasthouden van politieke gevangenen. Diplomatieke oplossingen dienen de voorkeur te krijgen boven een escalatie van geweld en andere wandaden. In de conflicten van onze tijd zijn het altijd burgers, vrouwen en kinderen die, meer dan anderen, gewond raken en het slachtoffer van geweld worden. Daar moet nú een einde aan worden gemaakt, nu er nog tijd is.</p>
    </intervention>
    <intervention id="3-057" speaker_id="photo_generic" name="Hans Winkler" is_mep="True" mode="spoken">
      <p sl="de">fungerend voorzitter van de Raad. - Mijnheer de Voorzitter, dames en heren, zoals ook uit dit debat naar voren is gekomen, blijft het vinden van een oplossing voor de Iraanse atoomkwestie de vurigste wens van de internationale gemeenschap en de Europese Unie. Twijfels aan de vreedzame bedoelingen van dit programma zijn inderdaad gerechtvaardigd.</p>
      <p sl="de">Ik wil echter nogmaals benadrukken - iets wat veel sprekers voor mij ook al hebben gedaan - dat de Europese Unie zich nog steeds inzet voor een diplomatieke oplossing van de Iraanse atoomkwestie in een multilateraal kader, en dan met name binnen het kader van het Internationaal Atoomagentschap. Het is belangrijk daar op te wijzen. We zijn van mening dat het Russische voorstel om een Russisch-Iraanse installatie voor de verrijking van uranium op Russische bodem te bouwen een goed alternatief vormt voor verrijking in Iran. Deze optie wordt dan ook van ganser harte door de Europese Unie gesteund. Er is gezegd dat Oostenrijk initiatieven moest ontplooien. Ik spreek hier natuurlijk als vertegenwoordiger van de Raad en als zodanig verdedig ik hier standpunten van de gehele Raad, los van het grote aantal nationale standpunten.</p>
      <p sl="de">Bij dat alles mogen we echter niet uit het oog verliezen - en ik dank de vele sprekers die dat al naar voren gebracht hebben - dat de atoomkwestie niet het enige wezenlijke punt in onze betrekkingen met Iran is dat opgelost moet worden als wij tot een betere verstandhouding met deze regering, met deze president willen komen. De mensenrechten zijn er ook nog. Ik wil u erop wijzen dat Iran in 1975 de beide VN-convenanten - inzake enerzijds de burgerlijke en politieke rechten en anderzijds de economische en sociale rechten - ondertekend heeft, en daar sindsdien nooit enig voorbehoud bij gemaakt heeft. Iran heeft dus een duidelijke volkenrechtelijke verplichting om aan de bepalingen van deze twee belangrijke verdragsinstrumenten te voldoen.</p>
      <p sl="de">Tot slot wil ik bevestigen dat ik de mening van de heer Brok en van andere sprekers deel. Natuurlijk moeten wij de dialoog voortzetten met de krachten in Iran die voor vreedzame coëxistentie en het nakomen van de internationale verplichtingen zijn. Deze dialoog willen wij graag voortzetten, en we zijn bereid tot een gesprek zolang maar duidelijk is - en ik zeg dat met klem - dat deze dialoog niet misbruikt mag worden. Dat zouden wij niet kunnen toelaten, en daarom moeten we er heel goed op letten met wie we deze dialoog voeren. Het lijkt mij van bijzonder belang die in dienst te stellen van een versterking van het maatschappelijk middenveld in Iran.</p>
      <a text="(Applaus)"/>
    </intervention>
    <intervention id="3-058" speaker_id="photo_generic" name="Franco Frattini" is_mep="True" mode="spoken">
      <p sl="it">vice-voorzitter van de Commissie . - Mijnheer de Voorzitter, dames en heren, het essentiële punt is naar mijn mening dat er binnen de internationale gemeenschap, en logischerwijs ook binnen ons Europa, geen verdeeldheid kan en mag bestaan over de aanpak van de betrekkingen met Iran.</p>
      <p sl="it">Iran heeft vele grenzen overschreden. Ik denk aan de uraniumverrijkingsactiviteiten, de stelselmatige schendingen van de waardigheid van vrouwen, mannen en bovenal kinderen, en aan de steun voor wat wij terecht als terroristische organisaties beschouwen. Niettemin is er nog altijd ruimte voor een dialoog en een diplomatieke oplossing.</p>
      <p sl="it">Zoals vele leden al hebben gezegd - en ik verwijs naar de woorden van voorzitter Schulz - mogen wij Iran en de islam niet over één kam scheren. Daarom is het noodzakelijk een regionale dialoog te voeren over vrede en stabiliteit, waarbij eerst en vooral Iran betrokken moet zijn, maar waaraan ook alle andere actoren uit de regio die geïnteresseerd zijn in een serieuze dialoog met de internationale gemeenschap, moeten deelnemen.</p>
      <p sl="it">Ook Iran en president Ahmadinejad mogen niet over één kam worden geschoren. Dat is reeds door vele leden gezegd, en recentelijk nog eens herhaald door mevrouw Běnová. Het is duidelijk dat Europa politiek kan optreden in de dialoog met het maatschappelijk middenveld en de gematigde krachten die in Iran voor vrijheid strijden, die zelf willen nadenken en zelf hun lot willen bepalen en geen vertrouwen hebben in de haatzaaiende en tot geweld aanmoedigende woorden van hun president.</p>
      <p sl="it">Wat zijn de toekomstperspectieven? Ik ben van mening dat de Veiligheidsraad nu blijk moet geven van zijn geloofwaardigheid en gezag. Degenen binnen dit Parlement die getwijfeld hebben aan de rol van de Veiligheidsraad, twijfelen indirect ook aan de rol die wij hem toekennen. De Veiligheidsraad is de zetel van de internationale wettigheid. Niemand mag bang zijn voor een breed en diepgaand debat in de Veiligheidsraad over de crisis in Iran. De Veiligheidsraad is immers het forum bij uitstek waar deze kwestie behandeld dient te worden. We hebben reeds in veel gevallen een beroep gedaan op de Veiligheidsraad. Nu is het moment aangebroken dat we de Veiligheidsraad de gelegenheid bieden om daadwerkelijk de rol te vervullen die wij van hem verwachten.</p>
      <p sl="it">Mijnheer de Voorzitter, Europa staat voor een keuze: het kan ijveren voor de vrede en de regionale stabiliteit - hetgeen mijns inziens onze taak is - of het kan doen alsof er niets aan de hand is, met het risico dat zich een agressieve atoommacht ontwikkelt in dit gebied.</p>
      <p sl="it">Europa heeft een gouden kans om blijk te geven van diplomatie en vastberadenheid. Voordat wij überhaupt beginnen te praten over een niet-vreedzaam optreden, is het mijns inziens beter de nadruk te leggen op democratie, vastberadenheid en diplomatie, als de sleutels voor de oplossing van conflicten en potentieel geweld, dat wij met alle middelen moeten zien te voorkomen.</p>
      <p sl="it">Het is geen sprake van een botsing, maar van een andere benadering van rechten, waarden en democratie. Als we Iran omgeven met democratie en diplomatie, kunnen we wellicht rampzalige gevolgen afwenden.</p>
    </intervention>
    <intervention id="3-059" speaker_id="1264" name="De Voorzitter" is_mep="True" mode="spoken">
      <p sl="nl">Tot besluit van het debat zijn zes ontwerpresoluties ingediend overeenkomstig artikel 103, lid 2, van het Reglement.</p>
      <p sl="nl">Het debat is gesloten.</p>
      <p sl="nl">De stemming vindt vandaag om 11.30 uur plaats.</p>
      <p sl="nl">Schriftelijke verklaring (artikel 142)</p>
    </intervention>
    <intervention id="3-060" speaker_id="34174" name="Iles Braghetto" is_mep="True" mode="spoken">
      <p sl="it">Wat moeten we doen met de 'atoom'-mullahs? Welke initiatieven moeten we nemen ten aanzien van het regime van Teheran, dat onverminderd doorgaat met de ontwikkeling van kernwapens? De Europese Unie dient een vastberaden houding aan te nemen en te voorkomen dat de situatie in het Midden-Oosten en op het Euraziatische continent onhoudbaar wordt.</p>
      <p sl="it">De atoombom van de ayatollahs is een krachtig wapen om de Iraanse bevolking te chanteren, een wapen dat ook de meest vrije en ruimdenkende mensen het zwijgen oplegt. De Iraanse gemeenschap schijnt zich in een diepe stilte te hullen. Het is daarom noodzakelijk een initiatief te nemen ter ondersteuning van degenen die strijden voor vrijheid, mensenrechten en respect van elk geloof en religieuze overtuiging. De stilte van de Iraniërs is geen vrijwillige berusting. Het is aan hen, de Iraanse mannen en vrouwen die hun land een warm hart toedragen, om de bommen van de mullahs onschadelijk te maken. Iran is niet de islam, Iran is niet president Ahmadinejad. Vandaar dat het gesprek voortgezet en geïntensiveerd moet worden.</p>
      <p sl="it">We hebben hier niet te maken met een botsing van culturen, maar veeleer met een andere benadering van mensenrechten, vrijheid en democratie. We moeten ijveren voor een voorzichtigere en respectvollere bejegening van elk stukje mensheid, omdat haat en geweld alleen op die manier overwonnen kunnen worden.</p>
    </intervention>
  </section>
  <section id="creitem4" title="4. Stemmingen">
    <intervention id="3-063" speaker_id="4470" name="De Voorzitter" is_mep="True" mode="spoken">
      <p sl="nl">We gaan nu over tot de stemming.</p>
      <a text="(Uitslagen en nadere bijzonderheden betreffende de stemmingen: zie notulen)"/>
    </intervention>
  </section>
  <section id="creitem5" title="4.1. Communautaire vergunning van luchtverkeersleiders (stemming)"/>
  <section id="creitem6" title="4.2. Confrontatie tussen Iran en de internationale gemeenschap (stemming)">
    <intervention id="3-067" speaker_id="2229" name="Bernd Posselt" is_mep="True" mode="spoken">
      <p sl="de">Mijnheer de Voorzitter, ik wil alleen protesteren tegen het feit dat deze ontwerpresolutie uitsluitend in het Engels beschikbaar is, omdat de andere taalversies vanwege fouten vernietigd moesten worden. Theoretisch zouden we niet eens kunnen stemmen. Ik wil de stemming niet tegenhouden, daar is het thema te belangrijk voor, maar zeker als er zo weinig resoluties op de agenda staan als vandaag hoeven we ons toch niet door zulk geklungel het werken onmogelijk te laten maken.</p>
      <a text="(Applaus)"/>
    </intervention>
    <intervention id="3-068" speaker_id="4470" name="De Voorzitter" is_mep="True" mode="spoken">
      <p sl="nl">Ik neem nota van uw protest, en ik sluit me er ook bij aan, al zeggen de bevoegde diensten mij nu dat er wel andere taalversies beschikbaar zijn. Hoe dan ook, het belangrijkste is dat wij nu gaan stemmen.</p>
      <p sl="nl">Hiermee is de stemming beëindigd.</p>
    </intervention>
  </section>
  <section id="creitem7" title="5. Stemverklaringen">
    <intervention id="3-072" speaker_id="4347" name="Christine De Veyrac" is_mep="True" mode="written">
      <p sl="nl">Het ter aanneming voorgelegde verslag over de communautaire vergunning van luchtverkeersleiders is van groot belang in het kader van de totstandbrenging van een gemeenschappelijk Europees luchtruim.</p>
      <p sl="nl">Door de nationale vergunningen op Europees niveau te harmoniseren zullen luchtverkeersleiders namelijk op het hele grondgebied van het gemeenschappelijk luchtruim aan het werk kunnen. Bovendien zal deze vergunning met name zorgen voor verbeteringen in het beheer van het luchtverkeer en voor harmonisatie van de opleiding van toekomstige verkeersleiders op een hoog vaardigheidsniveau.</p>
      <p sl="nl">In dit verslag wordt voorgesteld het gemeenschappelijk standpunt van de Raad goed te keuren, dat voortbouwt op het akkoord dat enige maanden geleden tussen onze twee instellingen is gesloten. In het compromis dat wij met de Raad hebben bereikt, wordt rekening gehouden met zowel het terechte streven naar een grotere veiligheid als de eisen van het vrije verkeer van luchtverkeersleiders.</p>
      <p sl="nl">In een tijd waarin Europa soms verkeerd wordt begrepen door onze medeburgers, is het van belang dat wij van projecten als dit gebruik maken om hun vertrouwen te herstellen in het Europees project.</p>
      <p sl="nl">Tot besluit wil ik de diensten van de Europese Commissie bedanken voor hun medewerking.</p>
    </intervention>
    <intervention id="3-073" speaker_id="2066" name="Fernand Le Rachinel" is_mep="True" mode="written">
      <p sl="nl">Voor de verandering kunnen wij dit keer eens uiting geven aan ons genoegen: wij zijn blij met deze tekst, en wel om verschillende redenen. De invoering van een gemeenschappelijke vergunning voor luchtverkeersleiders kan niet anders dan een belangrijke bijdrage leveren tot de veiligheidsdoelstelling die iedereen voor deze sector wenst, een sector waarin we helaas maar al te veel voorbeelden hebben meegemaakt van tragische vliegtuigongelukken. Daarom verheugt het mij eveneens dat het gelukt is het aanvullende systeem van zwarte lijsten met gevaarlijke geachte vliegtuigmaatschappijen in te voeren, en dat dit voor alle landen van de Europese Unie kan gaan gelden.</p>
      <p sl="nl">Bovendien moet mijns inziens opgemerkt worden dat Europa de goede kant op gaat voor wat betreft de harmonisering van de opleidingen en beroepsvaardigheden van luchtverkeersleiders. Deze worden namelijk niet naar beneden toe geharmoniseerd. Integendeel, als het gaat om de toetredingseisen tot dit beroep, de benodigde kwalificaties en de inhoud van de vooropleiding, is het vereiste niveau op sociaal, technisch, professioneel en taalgebied betrekkelijk hoog.</p>
      <p sl="nl">Dat is des te belangrijker daar verkeersleiders helaas maar al te vaak voor extreme en gevaarlijke situaties komen te staan, zoals vliegtuigkapingen of vliegrampen. Laten we dit beroep dus beschermen, want de veiligheid van de passagiers van een hele sector hangt ervan af.</p>
    </intervention>
    <intervention id="3-074" speaker_id="1403" name="David Martin" is_mep="True" mode="written">
      <p sl="nl">Ik juich deze richtlijn toe, die tot doel heeft de veiligheidsnormen aan te scherpen en de werking van het communautaire luchtverkeerscontrolesysteem te verbeteren. Ik ben blij dat de Raad en het Parlement een bevredigend compromis hebben weten te bereiken over de in eerste lezing aangenomen amendementen.</p>
    </intervention>
    <intervention id="3-076" speaker_id="photo_generic" name="Hélène Goudin, Nils Lundgren en Lars Wohlin" is_mep="True" mode="written">
      <p sl="sv">De Zweedse partij Junilistan staat volledig achter de inspanningen van het Internationaal Agentschap voor Atoomenergie, IAEA, om een vreedzame oplossing te vinden voor het conflict tussen Iran en de internationale gemeenschap. Zij is voorts van mening dat de VN-Veiligheidsraad de uiteindelijke verantwoordelijkheid draagt voor de besluiten over de maatregelen die genomen moeten worden. Aangezien Iran niet in de onmiddellijke nabijheid van de EU ligt, is het geen zaak voor de EU als de lidstaten in de Raad geen unanieme overeenstemming weten te bereiken over een gemeenschappelijk standpunt.</p>
      <p sl="sv">De Raad is de instantie waarbinnen Zweden moet trachten te voorkomen dat Iran zich ontwikkelt tot een kernmogendheid. Dit is geen vraagstuk waarmee het Europees Parlement zich moet bezighouden. Wij hebben er daarom besloten geen pogingen te ondernemen om de ontwerpresolutie te wijzigen, en hebben tegen de ontwerpresolutie in haar geheel gestemd.</p>
    </intervention>
    <intervention id="3-077" speaker_id="31123" name="Pedro Guerreiro" is_mep="True" mode="written">
      <p sl="pt">De titel van deze resolutie, die door een meerderheid van dit Parlement is aangenomen, geeft precies aan wat de bedoeling ervan is: het vuur van het conflict over het Iraanse nucleaire programma opstoken.</p>
      <p sl="pt">Het is geen toeval dat de meerderheid van dit Parlement het door onze fractie ingediende amendement, waarin werd aangedrongen op een “vreedzame, politieke oplossing van het conflict over de nucleaire programma’s van Iran” verworpen heeft. In dat amendement herhaalden we ons “verzet tegen elk soort militaire actie of het dreigen met geweld”. We wezen erop dat “het escaleren van dit conflict de crisis in de regio zou verergeren”. Ook andere amendementen, waarin we alle landen opriepen “om de territoriale integriteit van Iran niet te bedreigen en om het even wat voor preventieve actie te veroordelen” zijn verworpen.</p>
      <p sl="pt">We zouden maatregelen voor het verminderen van de internationale spanningen nu juist moeten steunen. In plaats daarvan kiest het Parlement voor het idee om de VN-Veiligheidsraad over deze kwestie te laten oordelen. Daarmee komt het Parlement tegemoet aan de verlangens van de Verenigde Staten. Dat land probeert Iran al geruime tijd internationaal te isoleren en het zoekt naar een excuus voor inmenging en nieuwe militaire avonturen om de regio te domineren en de eigen economische belangen veilig te stellen.</p>
      <p sl="pt">Daarom hebben wij tegen gestemd.</p>
    </intervention>
    <intervention id="3-078" speaker_id="2073" name="Richard Howitt" is_mep="True" mode="written">
      <p sl="nl">De Sociaal-democratische Fractie in het Europees Parlement steunt de resolutie over Iran, waarin een aantal uitspraken van de president van Iran wordt veroordeeld en uiting wordt gegeven aan onze ernstige bezorgdheid over het huidige standpunt van de Iraanse overheid ten aanzien van hun nucleaire programma. Onze fractie geeft ook haar volle steun aan de betrokkenheid en initiatieven van de EU-3, de IAEA en de VN-Veiligheidsraad, waarmee de noodzaak wordt bevestigd van een vreedzame en diplomatieke oplossing van de crisis. De Britse regering huldigt het standpunt dat militair ingrijpen nog steeds ondenkbaar en niet aan de orde is.</p>
    </intervention>
    <intervention id="3-079" speaker_id="1403" name="David Martin" is_mep="True" mode="written">
      <p sl="nl">Sinds de onverwachte overwinning van de nieuwe Iraanse president, de heer Mahmoud Ahmadinejad, is de verstandhouding tussen Iran en de internationale gemeenschap steeds gespannener geworden, wat aanleiding heeft gegeven tot een reeks onderhandelingen tussen de lidstaten over de wens van Iran om kernenergie te ontwikkelen.</p>
      <p sl="nl">Ik vind de ontwikkeling van kernenergie een goede zaak indien daarmee civiele doeleinden worden beoogd. Daarom zou alle mogelijke diplomatieke druk moeten worden uitgeoefend op de regering van Iran om die ertoe aan te zetten het non-proliferatieverdrag na te leven, zodat eventuele verdenkingen kunnen worden weggenomen.</p>
      <p sl="nl">Ik zou willen benadrukken dat het Iraanse volk niet mag worden veroordeeld of verketterd. We hebben alleen een geschil met de Iraanse regering, en ik betreur de recente uitlatingen van president Ahmadinejad over Israël.</p>
    </intervention>
    <intervention id="3-080" speaker_id="4508" name="Erik Meijer" is_mep="True" mode="written">
      <p sl="nl">De inwoners van Iran hebben geen uitzicht op democratie, mensenrechten of garanties voor minderheden zoals wij die in Europa kennen. De staat wordt geleid door een groep mensen die er heilig van overtuigd is dat God aan hun kant staat. Zij denken het recht te hebben om te beslissen hoe hun volk moet leven.</p>
      <p sl="nl">Veel mensen hebben het land verlaten en bij de achterblijvers verlangen vooral veel vrouwen en jongeren naar verandering. Daarom is het kortzichtig om Iran alleen maar te zien als een gesloten blok dat de buitenwereld bedreigt. Nog meer dan in Irak en Afghanistan is een militaire invasie, zoals door de Amerikaanse president schijnt te worden overwogen, geen oplossing. Dreiging met kernbommen, zoals publiekelijk overwogen door de Franse president, is nog gevaarlijker. Beide dreigingen kunnen er alleen maar toe leiden dat de mensen in Iran bescherming gaan zoeken bij het onderdrukkende regime, dat voor hen dan het kleinste kwaad wordt. Dat neemt het uitzicht op echte veranderingen, op mensenrechten en democratie, volledig weg. Europa doet er beter aan om ruimte te bieden voor het legaal functioneren van de diverse organisaties van Iraniërs in ballingschap, die een steun betekenen voor het streven naar binnenlandse verandering.</p>
    </intervention>
    <intervention id="3-081" speaker_id="28583" name="Athanasios Pafilis" is_mep="True" mode="written">
      <p sl="el">De gezamenlijke resolutie van de fracties van de Europese Volkspartij, de Sociaal-democraten, de Alliantie van Liberalen en Democraten en van de Unie voor een Europa van Nationale Staten over Iran gooit olie op het vuur en wil de publieke opinie warm maken voor een nieuwe oorlog, die de imperialisten voorbereiden met het nucleaire gevaar als voorwendsel. Ondanks het verbale verzet tegen de oorlog, ondanks de lippendienst die de EU levert aan het recht van Iran om op vreedzame wijze gebruik te maken van kernenergie, is duidelijk dat de imperialisten een agressief plan beramen om zich met alle middelen de controle toe te eigenen over de energiebronnen in de hele regio.</p>
      <p sl="el">Als er al sprake is van onenigheid tussen de imperialistische landen, heeft die enkel te maken met de omvang van de buit die ze verwachten te maken. Tegelijk proberen ze te verhinderen dat ook andere landen technologie ontwikkelen en onafhankelijk worden van de grote imperialistische landen.</p>
      <p sl="el">Binnen deze context wordt een nieuwe versie klaargestoomd van het oorlogsplan tegen Irak. Ongeacht de verantwoordelijkheid van de Iraanse regering mogen en zullen de volkeren de imperialistische plannen tegen Iran en andere landen in de regio niet pikken.</p>
      <p sl="el">Interventies met of zonder instemming van de Veiligheidsraad zullen op internationale verontwaardiging stuiten en op het protest van de vredelievende massa’s. Alleen het Iraanse volk heeft het recht oplossingen uit te werken voor de politieke problemen in Iran.</p>
    </intervention>
  </section>
  <section id="creitem8" title="6. Rectificaties stemgedrag: zie notulen"/>
  <section id="creitem9" title="7. Plechtige vergadering - Oostenrijk">
    <intervention id="3-086" speaker_id="28267" name="De Voorzitter" is_mep="True" mode="spoken">
      <p sl="nl">Dames en heren, mijnheer de president van de Republiek Oostenrijk, het is mij een grote eer u in ons Parlement te mogen verwelkomen.</p>
      <p sl="nl">Het doet ons allen deugd dat u, president van het land dat thans het voorzitterschap van de Raad van de Europese Unie bekleedt, vandaag in ons midden bent. Voordat u president van uw land werd, bent u lange tijd een zeer gewaardeerd lid en voorzitter van het Oostenrijkse parlement geweest, en in die periode hebben vele leden van dit Parlement de gelegenheid gehad u te ontmoeten, onder wie ikzelf en een aantal collega's die u in de gang reeds begroet hebben. In alles wat u in uw functie ondernomen hebt, hebt u altijd een onvoorwaardelijke inzet voor Europa en de Europese waarden getoond en geijverd voor de belangen van Oostenrijk in Europa en voor die van Europa in de wereld.</p>
      <p sl="nl">Uw bezoek aan het Europees Parlement vandaag biedt ons de gelegenheid uitdrukking te geven aan het grote respect dat wij voor u hebben en u hulde te brengen voor alles wat u persoonlijk bereikt hebt, en voor alles wat uw land bereikt heeft, voor de speciale plaats die uw land in de geschiedenis en cultuur van Europa inneemt en voor de bijdrage die Oostenrijk levert aan de huidige ontwikkeling van de Unie en het debat over haar toekomst.</p>
      <p sl="nl">U neemt uw taak op u, mijnheer de president, in een tijd die onmiskenbaar een moeilijke fase vormt in de geschiedenis van Europa en waarin we ons voor grote uitdagingen geplaatst zien. Met sommige daarvan zullen we ons hier in dit Huis tijdens deze vergaderperiode bezighouden.</p>
      <p sl="nl">In korte tijd heeft Oostenrijk laten zien zeer goed inzicht te hebben in de omstandigheden waaronder het land het voorzitterschap van de Raad van de Europese Unie op zich neemt. U beseft dat het nodig is het vertrouwen van de burgers in het Europees project te herstellen door te werken aan integratie en aan consolidering van de uitbreiding, en meer in het bijzonder door te waarborgen dat we optimaal gebruik maken van de bezinningsperiode waarin we ons thans bevinden, zodat we na afloop ervan het proces voor de opstelling van een grondwet een nieuwe impuls kunnen geven.</p>
      <p sl="nl">Er zijn maar weinig landen die in net zo'n gunstige positie als Oostenrijk verkeren om deze uitdagingen met succes aan te gaan. Uw land lag aan de rand van de Unie van de Vijftien, maar in het Europa van de Vijfentwintig - spoedig het Europa van de Zevenentwintig of meer - neemt het een centrale positie in. Steeds meer komt uw land in het centrum van het uitgebreide Europa te liggen.</p>
      <p sl="nl">Voor Oostenrijk en de Oostenrijkers is het vrije verkeer van goederen, werknemers en diensten dan ook niet enkel een formele Verdragsbepaling die hen verder niet raakt. Integendeel, het is voor hen echt een dagelijkse realiteit. Uw land is een snijpunt van wegen; alle Europese wegen komen er samen. Daarom kijken wij verwachtingsvol naar u en uw regering, omdat wij hopen dat u de Unie de komende maanden zult helpen verder te komen, in een geest van integratie die gebaseerd is op onze fundamentele waarden en doelstellingen.</p>
      <p sl="nl">Mijnheer de president, wij prijzen onszelf gelukkig met uw aanwezigheid hier en hopen dat u een doorslaggevende rol zult spelen bij het uitzetten van de lijnen voor de toekomst van Europa. U en de regering van uw land kunnen er zeker van zijn dat het Europees Parlement zich zal inzetten voor het verdedigen en bevorderen van het gemeenschappelijke Europese doel, waarbij we voortdurend rekening zullen houden met wat de Europese burgers daarvan vinden.</p>
      <p sl="nl">Mijnheer de president, het is mij een grote eer u nu het woord te mogen geven om het Europees Parlement toe te spreken.</p>
      <a text="(Applaus)"/>
    </intervention>
    <intervention id="3-087" speaker_id="photo_generic" name="Heinz Fischer" is_mep="True" mode="spoken">
      <p sl="de">bondspresident van de Republiek Oostenrijk. - Mijnheer de Voorzitter, geachte afgevaardigden van het Europees Parlement, ik wil u allereerst danken voor het hartelijke welkom en de welwillende introductie. Ik hoop dat u de lat voor ons niet te hoog zult leggen, maar we zullen ons best doen. Een mij welgezinde afgevaardigde van dit Parlement - ze komt uit Oostenrijk - heeft me een paar dagen geleden de raad gegeven bij mijn toespraak van vandaag tot het Europees Parlement lange plichtplegingen achterwege te laten. Welnu, dames en heren, u ontvangt regelmatig staatshoofden en regeringsleiders uit alle landen van de wereld op uw spreekgestoelte en u bent in politiek geïnteresseerd, niet in complimenten. Ik zal daarom deze raad opvolgen. Ik hoop dat het een goede raad was.</p>
      <a text="(Applaus)"/>
      <p sl="de">Een opmerking moet u mij echter toestaan. Ik wil er namelijk op wijzen dat ik mijzelf als parlementaire veteraan beschouw, iemand die graag parlementslucht opsnuift, omdat ik - de Voorzitter heeft er al op gewezen - meer dan dertig jaar lid van het Oostenrijkse parlement geweest ben. Een aanzienlijk deel van die vele jaren hoort nog thuis in de periode waarin de deling van Europa in oost en west door een IJzeren Gordijn onwrikbaar vast leek te staan.</p>
      <p sl="de">De Russische intellectueel Andrej Amalrik had weliswaar een fascinerend boek onder de titel “Haalt de Sovjet-Unie 1984?” geschreven en de ineenstorting van het Sovjetimperium voorspeld, maar dat leek aanvankelijk van weinig politieke realiteitszin te getuigen. Het jaar 1989 en de maanden voor en na de val van de Berlijnse Muur betekenden voor mij, net als waarschijnlijk voor de meesten van ons, zoiets als een politiek wonder. Sindsdien geloof ik in politieke wonderen, of tenminste in de mogelijkheid iets te bereiken dat op het eerste gezicht uitzichtloos lijkt.</p>
      <p sl="de">Het enthousiasme voor het Europese project is in die tijd duidelijk toegenomen en heeft er een nieuwe dimensie bij gekregen. Naast de filosofie van de grondleggers van het Europese project, namelijk de vredesgedachte, en naast het ideaal van het vrije verkeer van personen, goederen en diensten binnen een zo groot mogelijke Europese ruimte ontvouwde zich voor miljoenen mensen, die na het eind van de Tweede Wereldoorlog nog vier volle decennia communistische dictatuur moesten ondergaan, toch nog een perspectief op een leven in democratie en vrijheid.</p>
      <p sl="de">Daarmee kwam na de ineenstorting van het communisme en de uitbreiding van de EU van twaalf naar vijftien leden - waar ook Oostenrijk van geprofiteerd heeft - automatisch de kwestie van een nieuwe uitbreidingsronde aan de orde, die ook een soort Europese hereniging zou moeten worden.</p>
      <p sl="de">Het viel niet mee, maar ook dat hebben we intussen, in 2004, voor elkaar gekregen, en Bulgarije en Roemenië zullen waarschijnlijk spoedig volgen. Ook Kroatië hoort in dit rijtje thuis.</p>
      <p sl="de">Dat alles werpt wel steeds nadrukkelijker de vraag op naar de grenzen en de identiteit van Europa. En wat is er niet allemaal over de Europese grenzen gezegd en geschreven! Soms is er echter ook op complexe vragen een vrij nuchter antwoord.</p>
      <p sl="de">De geografische grenzen van Europa zijn in het westen, noorden en zuiden eenvoudig te definiëren. Die zijn onomstreden. In het oosten vallen de geografische grenzen in elk geval niet samen met cultuurhistorische grenzen en ook niet met bestaande landsgrenzen. We hebben dan ook de plicht om voor het Europese project van morgen zinvolle politieke grenzen te definiëren, die trouwens geen eeuwigheidswaarde hoeven te hebben, en over deze grenzen heen door intensieve samenwerking met aangrenzende staten - trefwoord wider Europe - partnerschappen te ontwikkelen.</p>
      <p sl="de">Belangrijke factoren voor het bepalen van die politieke grenzen zijn in elk geval zowel het voldoen aan de toetredingsvoorwaarden als het opnamevermogen van de Europese Unie.</p>
      <p sl="de">Het is mijn stellige overtuiging dat ook de landen van de westelijke Balkan een Europees perspectief moeten kunnen houden, als ze op een bepaald moment aan de toetredingsvoorwaarden voldoen, al zou het lichtvaardig zijn nu al een termijn of een datum te noemen.</p>
      <p sl="de">Een perspectief zoals ik hiervoor geschetst heb, kan niet zonder verbeterde spelregels. Het is hopelijk tot iedereen doorgedrongen dat het Europa van de Vijfentwintig niet optimaal en misschien zelfs niet passabel kan functioneren binnen de structuren van het Europa van de Twaalf.</p>
      <a text="(Applaus)"/>
      <p sl="de">Voor een oplossing van dit probleem is toen de Europese Conventie bijeengeroepen, die naar mijn oordeel op indrukwekkende wijze een ontwerp-Grondwet uitgewerkt heeft.</p>
      <p sl="de">De compromisbereidheid heeft uiteindelijk een tekst opgeleverd waar alle regeringen en het Europees Parlement mee in konden stemmen. Ofschoon daarmee niet aan elke van onze wensen tegemoet kon worden gekomen, is - en was - deze tekst voor het Europese project als geheel waardevol en nuttig.</p>
      <p sl="de">De negatieve referendumuitslagen in twee Europese landen hebben niet alleen het licht vooralsnog op rood gezet, ze hebben ook een omslag in het Europese klimaat bewerkstelligd - en stemmingen spelen in de politiek nu eenmaal een belangrijke rol. We verkeren momenteel in een bezinningsfase, maar die bezinning moet wel zichtbaar en hoorbaar gemaakt worden, zodat bijval, tegenspraak en discussie mogelijk zijn. Mijn persoonlijke bezinning heeft me tot de overtuiging gebracht dat het verkeerd zou zijn om kleinmoedig van het project af te zien en het Grondwettelijk Verdrag ten grave te dragen.</p>
      <a text="(Applaus)"/>
      <p sl="de">Ik ben ook sterke argumenten tegengekomen die ertegen pleiten om de hele procedure weer van voren af aan te beginnen. Ik ben het dus eens met degenen die het verstandig achten om na deze bezinningsfase met hernieuwde ijver te gaan werken aan de doelen van het Grondwettelijke Verdrag, dat overigens het zijne bijdraagt aan een versterking van de parlementaire democratie in de EU. Het Oostenrijkse voorzitterschap spant zich in om daar een nuttige bijdrage aan te leveren en het pad te effenen.</p>
      <a text="(Applaus)"/>
      <p sl="de">Eerder is het woord ‘referendum’ al gevallen. Ik plaats daar een paar persoonlijk getinte kanttekeningen bij. Zelf ben ik absoluut geen aanhanger van een zogenaamde plebiscitaire democratie. In Oostenrijk gaan we, op goede gronden, bijzonder terughoudend om met volksraadplegingen. Als we voor Europese beslissingen van zeer grote draagwijdte in sommige lidstaten wel en in andere geen referendum houden of willen houden, lijkt me dat tamelijk onbevredigend, een situatie waarvoor ik altijd - de tolken mogen mij de term vergeven - het woord referendum-lappendeken voor gebruik.</p>
      <p sl="de">Dan lijkt het mij persoonlijk beter in een beperkt aantal gevallen van buitengewoon belang in heel Europa een referendum te houden en bij dubbele meerderheid te beslissen.</p>
      <a text="(Applaus)"/>
      <p sl="de">Mocht een gedachte als deze in Europa in goede aarde vallen, dan moeten we het natuurlijk nog eens worden over de technische vraagstukken, bijvoorbeeld over de vraag langs welke weg een besluit tot het houden van zo’n pan-Europees referendum tot stand kan komen.</p>
      <p sl="de">Een ander thema dat ik absoluut centraal zou willen stellen - vanuit Oostenrijks perspectief is het wellicht hét centrale thema - is de sociale dimensie, de vraag naar het belang van de sociale component in de Europese politiek.</p>
      <p sl="de">De markteconomie heeft overal in Europa gezegevierd. Echter, voor de aanvaarding van de markteconomie en de aanvaarding van het Europese project is een markteconomie met voldoende sociale componenten nodig, een sociale markteconomie kortom, die het individu niet uitsluitend als kostenfactor beschouwt en rekening houdt met de duurzaamheidsgedachte.</p>
      <p sl="de">De term ‘human capital’ is mij altijd al verdacht voorgekomen.</p>
      <a text="(Applaus)"/>
      <p sl="de">Dat moet mij van het hart, evenals de vaststelling dat 19 miljoen werklozen een volstrekt onaanvaardbaar aantal is, een vaststelling die de overgrote meerderheid zal onderschrijven. De terugdringing van een werkloosheid die als een molensteen om de nek van Europa hangt en zijn prestige ondergraaft, moet een nationale en Europese prioriteit worden, als we het draagvlak van het Europese model niet in gevaar willen brengen.</p>
      <p sl="de">Europa moet op twee benen staan: een gezonde economie en evenwichtige sociale verhoudingen.</p>
      <p sl="de">Ik zou het in dat verband ten zeerste verwelkomen als u er morgen inderdaad in zou slagen voor de dienstenrichtlijn een compromis te vinden dat ook rekening houdt met de zorgen en het ongenoegen onder de werknemers en de kleine zelfstandigen. Als ik de discussies zo beluister, lijken mij ook ten aanzien van de controlemogelijkheden en de handhavingbevoegdheid uitvoerbare oplossingen van belang.</p>
      <p sl="de">Oostenrijk heeft aan het begin van zijn voorzitterschap in Salzburg onder de titel “Sound of Europe” - met een knipoog naar Mozart - een conferentie over Europa gehouden. Daarbij kwamen eerst de politici aan het woord en vervolgens de kunstenaars. Natuurlijk hebben die van hun recht gebruik gemaakt om de politiek in duidelijke bewoordingen haar tekortkomingen voor ogen te voeren. Niet alles wat daarbij aangedragen werd, heeft mij overtuigd, maar één ding staat als een paal boven water: de culturele dimensie van het Europese project is er een van onontgonnen schatten en van onvermoede hulpbronnen. Europa kan zich economisch steeds beter met de Verenigde Staten meten, maar wordt vaak als een dwerg in militair opzicht omschreven, wat mij minder dwars zit dan sociale ongelijkheid.</p>
      <a text="(Applaus)"/>
      <p sl="de">Maar zouden we ons niet sterker bewust moeten zijn van onze status in cultureel opzicht? De lange en constante stroom aan culturele prestaties - van de Ilias tot op de huidige dag - heeft een ongekende rijkdom aan schatten opgeleverd. In dat opzicht hoeven we ons voor niemand te schamen. Laten we deze rijkdom ook aanwenden voor het versterken van de Europese identiteit, voor het kweken van een bewustzijn van wat ons bindt, en laten we niet vergeten dat de moderne kunst, de culturele uitingen van vandaag, het culturele erfgoed van morgen is! En wat voor de kunst geldt, geldt ook voor onderwijs en wetenschap.</p>
      <p sl="de">Minder dan twee weken geleden ontving de Duitse bondspresident Horst Köhler, die binnenkort ook de eer heeft hier het woord te mogen voeren, zeven Europese regeringsleiders voor een dialoog in Dresden. Ter afsluiting van de bijeenkomst vond een ontmoeting plaats met studenten uit meer dan tien verschillende landen. De studenten hadden zich grondig op de ontmoeting voorbereid en overhandigden ons een ‘manifest van Dresden’, dat over het thema Europa een aantal heel concrete wensen formuleerde. Een daarvan was bijvoorbeeld dat de uitgaven voor onderzoek en ontwikkeling niet slechts verhoogd worden tot drie procent van het bruto nationaal product, maar tot vijf procent, een bijzonder ambitieus, misschien wel utopisch streefcijfer, dat tot doel heeft in Europa daadwerkelijk een kennismaatschappij op te bouwen.</p>
      <p sl="de">Er stond nog iets in het ‘manifest van Dresden’ van de studenten, namelijk het voorstel om een gezamenlijk huis van de contemporaine Europese geschiedenis in te richten, waar objectief verslag gedaan kan worden van de geschiedenis van de twintigste eeuw en het Europa van nu, en waar het Europese project in zijn volle omvang aanschouwelijk gemaakt kan worden.</p>
      <p sl="de">Ik maak kort gewag van het manifest niet alleen omdat ik deze jongeren wil bewijzen dat ik hun wensen en intenties zo serieus neem dat ik ze zelfs aan het hoogste Europese forum overbreng, maar ook omdat onderwijs en onderzoek zoals u allen weet productiefactoren van een uitzonderlijke kwaliteit zijn. Je kunt de wensen afdoen als utopisch, maar “het bestaan van de utopie is er nu eenmaal een voorwaarde voor dat de utopie ophoudt een utopie te zijn,” zo heeft Martin Walser eens geschreven en ik denkt dat hij daarin gelijk heeft.</p>
      <a text="(Applaus)"/>
      <p sl="de">Oostenrijk vervult inmiddels precies anderhalve maand het voorzitterschap van de EU. Wij hebben dus het eerste kwartaal afgesloten, en eind juni zullen we het voorzitterschap in de vertrouwde handen van Finland leggen, waar we nu ook al uitstekend overleg mee hebben. Bondskanselier Schüssel heeft het Europees Parlement precies vier weken geleden op de hoogte gebracht van de doelen van het Oostenrijkse voorzitterschap. Ik zal niets herhalen van wat hij bij die gelegenheid gezegd heeft en er hoogstens aan toevoegen dat er ook in de tussenliggende vier weken veel gebeurd is en allerlei ontwikkelingen zich voortgezet hebben. Dat geldt bijvoorbeeld voor de Balkanprioriteit van het Oostenrijkse voorzitterschap - op 20 februari beginnen in Wenen de onderhandelingen over Kosovo -, maar ook voor de voorbereidingen op de topconferentie van de EU en de Zuid-Amerikaanse en Caribische landen, die medio mei in Wenen wordt gehouden.</p>
      <p sl="de">Wat ons echter bijzonder geraakt heeft, waren de enorme spanningen en gewelddadigheden waarvoor de zogenaamde Mohammed-spotprenten als aanleiding genoemd worden. Twee invalshoeken lijken daarbij lijnrecht tegenover elkaar te staan: het grondbeginsel van de vrijheid van pers en van meningsuiting aan de ene kant en de sterke behoefte aan bescherming van religieuze gevoelens anderzijds.</p>
      <p sl="de">Ik beschouw respect voor religieuze gevoelens, voor dat wat mensen in de waarste zin van het woord heilig is, als een belangrijk element in het samenleven van mensen en volkeren, en niet als een onaanvaardbare inperking van een grondrecht.</p>
      <a text="(Applaus)"/>
      <p sl="de">Als een zogenaamd afbeeldingsverbod een wezenlijke trek van een godsdienst is, dan moet en mag je dat grondbeginsel niet schenden - niet door het afbeeldingsverbod te negeren en al helemaal niet door in een karikaturale weergave de beledigende schending van een taboe nog te versterken. Zeker, aan de vrijheid van de kunst mag niet getornd worden - daarom heb ik ook in het Oostenrijkse parlement een motie ingediend om de vrijheid van de kunst in de Oostenrijkse grondwet te verankeren - maar zij blijft onderworpen aan andere wetsbepalingen en vraagt om consideratie, wat ook geldt voor de journalistieke vrijheid. Willen miljarden mensen op een planeet vreedzaam met elkaar samen kunnen leven, dan zijn respect voor de waarden van anderen en wederzijdse consideratie geen overbodige luxe. Dat horen overigens beide partijen zich aan te trekken.</p>
      <a text="(Applaus)"/>
      <p sl="de">Anderzijds wil ik ook graag duidelijk stellen dat het systematisch aanstichten van geweld of het opzetten tot eigenrichting zeker niet het juiste antwoord is.</p>
      <a text="(Applaus)"/>
      <p sl="de">Waar ik eerbied voor heb, zijn vooral de moslims die, bijvoorbeeld in Oostenrijk, hun protest in alle duidelijkheid lieten horen op felle, maar absoluut vreedzame demonstraties. Ik verwerp daarentegen het gedrag van regeringen of overheidsinstanties die toestaan dat diplomatieke vertegenwoordigingen en onschuldige mensen aangevallen of in gevaar gebracht worden. Waar het in elk geval op aan komt, zijn de bereidheid en de oprechte intentie tot een verdere intensivering van de dialoog tussen de culturen, de godsdiensten, tussen de beschavingen en vooral tussen de mensen. Daartoe roep ik alle betrokkenen op.</p>
      <p sl="de">Tot besluit zou ik het volgende willen zeggen: ik ben ervan overtuigd dat het Europese project, dat op zoveel gemeenschappelijks berust, zal slagen. We hebben daarom het recht en de plicht om vertrouwen in het Europa van de toekomst te kweken, dat gesmeed wordt uit het ‘oude Europa’ en het ‘nieuwe Europa’. Ik ben u er zeer dankbaar voor dat u mij in de gelegenheid gesteld hebt daarvoor bij de hoogste Europese parlementaire instelling te werven, mij daarvoor hard te maken en de medewerking van Oostenrijk en van mij persoonlijk daarvoor aan te bieden.</p>
      <a text="(Langdurig applaus)"/>
    </intervention>
    <intervention id="3-088" speaker_id="28267" name="De Voorzitter" is_mep="True" mode="spoken">
      <p sl="nl">Mijnheer de president, ik zou een kort woord van dank willen uitspreken voor wat u gezegd hebt. U hebt nota genomen van het advies dat een van onze afgevaardigden u gegeven heeft. U hebt haar advies ter harte genomen en u bent meteen ter zake gekomen: u hebt de kwesties aangesneden waarover op dit moment de meeste discussie bestaat en u hebt heel duidelijk aangegeven langs welke lijnen gewerkt moet worden om de opbouw van Europa voort te zetten. Het applaus dat u ten deel is gevallen, is ongetwijfeld een goede indicatie van de belangstelling waarmee het Parlement naar u heeft geluisterd.</p>
      <p sl="nl">Ik zou u nogmaals willen bedanken voor uw komst naar dit Parlement, mijnheer de president, en ik wens u alle succes bij het voorzitterschap van uw land.</p>
      <a text="(Applaus)"/>
      <a text="(De vergadering wordt om 12.30 uur onderbroken en om 15.00 uur hervat)"/>
    </intervention>
  </section>
  <section id="creitem10" title="8. Goedkeuring van de notulen van de vorige vergadering: zie notulen"/>
  <section id="creitem11" title="9. Vooruitzichten voor Bosnië-Herzegovina (debat)">
    <intervention id="3-092" speaker_id="2182" name="De Voorzitter" is_mep="True" mode="spoken">
      <p sl="nl">Aan de orde zijn de verklaringen van de Raad en de Commissie over de vooruitzichten voor Bosnië-Herzegovina.</p>
    </intervention>
    <intervention id="3-093" speaker_id="photo_generic" name="Hans Winkler" is_mep="True" mode="spoken">
      <p sl="de">fungerend voorzitter van de Raad. - Mijnheer de Voorzitter, geachte commissaris, waarde afgevaardigden, in de tien jaar sinds het sluiten van het vredesakkoord van Dayton heeft Bosnië-Herzegovina duidelijk grote vorderingen gemaakt bij het inrichten van een multi-etnische democratie, en daar moeten we blij om zijn. Waar het mij op aan lijkt te komen is dat wij, die tien jaar geleden allemaal - maar wij Oostenrijkers vanuit de grote nabijheid misschien nog het meest - vol ontzetting de gebeurtenissen volgden, de onbeschrijflijke gruweldaden zagen en het leed dat de oorlog de bevolking berokkende, nu met tevredenheid vast kunnen stellen dat de waarschijnlijkheid van een gewapend conflict gering geworden is. Dat is een groot succes voor de hele internationale gemeenschap, maar in het bijzonder voor de Europese Unie.</p>
      <p sl="de">De opening van de onderhandelingen over een associatie- en stabilisatieovereenkomst tussen de Europese Unie en Bosnië-Herzegovina getuigt van het succes dat in deze tien jaar geboekt is. Een belangrijk voorbeeld voor de bereikte vooruitgang was de afschaffing eind 2005 van de afzonderlijke ministeries van defensie op het niveau van de entiteit Republika Srpska en de Federatie Bosnië-Herzegovina. Alle defensietaken en alle medewerkers gingen over naar een gemeenschappelijk ministerie op staatsniveau en dat betekent ongetwijfeld een mijlpaal in de ontwikkeling van het land. De Europese EUFOR-missie ALTHEA werkt nauw samen met dergelijke nieuwe, overkoepelende instanties en is gangmaker van verdere legerhervormingen.</p>
      <p sl="de">Er zijn nog andere voorbeelden waaruit blijkt dat de opbouw van een centraal gezag vordert en de zelfstandigheid van deze staat toeneemt. Ik noem hier de invoering van een uniforme BTW per 1 januari van dit jaar.</p>
      <p sl="de">Een heel wezenlijke stap in het hervormingsproces was zonder twijfel het akkoord over de reorganisatie van de politie, die nu in de implementatiefase verkeert. Wie de onderhandelingen hierover gevolgd heeft, weet voor welk een zware opgave de partijen stonden en hoeveel innerlijke weerstanden er tussen de etnische groepen in dit land bestonden. De overwinning van zulke moeilijkheden is dan ook een groot succes, waar je Bosnië-Herzegovina alleen maar mee kunt feliciteren.</p>
      <p sl="de">De EU-politiemissie in Bosnië-Herzegovina zal in dit hervormingsproces een voorname rol spelen. Pas 1 januari dit jaar werd de EUPM, de EU-politiemissie, met nog eens twee jaar verlengd, nadat haar oorspronkelijke mandaat verstreken was. Het mandaat bestaat in een nog sterkere pro-actieve ondersteuning van het politieaandeel in de bestrijding van de georganiseerde misdaad, iets dat ook voor onze lidstaten van betekenis is, omdat we natuurlijk te maken krijgen met de uitwerkingen van de georganiseerde misdaad aan de overzijde van de grens. EUPM, EUFOR en de hoge vertegenwoordiger/speciaal gezant van de EU werken nauw samen op dit terrein, om een coherente en efficiënte ondersteuning van de autoriteiten te waarborgen.</p>
      <p sl="de">De laatste maanden heeft men zich ook van verschillende kanten ingespannen voor een hervorming van de Dayton-grondwet. Die wordt keer op keer, en met enig recht, te ingewikkeld genoemd, maar we mogen niet vergeten dat deze grondwet ertoe geleid heeft dat - en zo luidde mijn eerste vaststelling - er tegenwoordig vrede heerst in dit land en het gevaar voor het uitbreken van vijandelijkheden geweken is.</p>
      <p sl="de">De vorig jaar gestarte en begin dit jaar hervatte onderhandelingen zijn nu weliswaar weer voor onbepaalde tijd opgeschort en de partijleiders hebben tot op heden nog geen overeenstemming over een totaalpakket kunnen bereiken, maar men maakt wel degelijk vorderingen en we kunnen ervan op aan dat die in de toekomst ook tot concrete resultaten zullen leiden. Ik wil er in dit verband op wijzen dat met name de vorderingen op het gebied van de mensenrechten en bij de versterking van de positie van de voorzitter van de centrale ministerraad aanleiding geven tot een zeker optimisme.</p>
      <p sl="de">Dit hervormingsproces, ook van de grondwet, is een ‘proces’ en geen eenmalige ‘punctuele gebeurtenis’. Laten we daarom realistisch blijven: in een verkiezingsjaar zijn in een democratie vele zaken, vooral als het om ingrijpende hervormingen gaat, moeilijk te realiseren. De Raad heeft in januari in zijn conclusies uitgesproken dat men de discussie over een grondwetsherziening en de tot nu toe behaalde successen verwelkomt. Al deze inspanningen en ook de bijdrage van de internationale gemeenschap en van de Europese Unie daaraan kunnen we samenvatten onder de noemer: de instanties in Bosnië-Herzegovina dienen een grotere eigen verantwoordelijkheid te krijgen, waarvoor men de term ownership gemunt heeft.</p>
      <p sl="de">Een andere belangrijke vraag die ons in 2006 bezig zal houden, is de toekomst van de hoge vertegenwoordiger en de presentie van de internationale gemeenschap in Bosnië-Herzegovina. Het lijdt geen twijfel dat deze staat tot nader order op internationale steun is aangewezen. Daarbij zou het doel moeten zijn de ‘push ’ van de internationale gemeenschap - hoofdzakelijk belichaamd in de verstrekkende bevoegdheden, de zogenaamde “Bonn Powers”, van de Hoge Vertegenwoordiger - te vervangen door een ‘pull ’ vanuit Brussel. In de overgangsfase, waarin het ambt van hoge vertegenwoordiger in zijn huidige vorm wordt omgezet in dat van speciaal EU-gezant, dienen de bevoegdheden en interventiemogelijkheden van de internationale gemeenschap beperkt te worden. Dat strookt volkomen met het begrip ownership , de overdracht van bevoegdheden en verantwoordelijkheid aan de overheidsinstellingen in kwestie.</p>
      <p sl="de">Dat strookt bovendien - en dat is een reden tot blijdschap - met de verklaarde intentie van de nieuwe hoge vertegenwoordiger, Christian Schwarz-Schilling, die deze functie eind januari van Paddy Ashdown overgenomen heeft. Hij heeft gezegd dat hij als hoge vertegenwoordiger steeds meer de rol van ‘facilitator’ op zich wil nemen, vaart wil zetten achter de europeïsering van het land en minder gebruik wil maken van de bevoegdheden waarover hij als hoge vertegenwoordiger op zich beschikt, maar waarvan hij steeds meer afstand zal moeten doen naarmate het hervormingsproces voortschrijdt.</p>
      <p sl="de">Daarom verheugt het ons dat Schwarz-Schilling verklaard heeft dat hij slecht bij uitzondering gebruik zal maken van zijn bevoegdheid tot ingrijpen.</p>
      <p sl="de">Net als bij de andere Balkanstaten vormt het associatie- en stabilisatieproces het kader voor de toenadering van Bosnië-Herzegovina tot de Europese structuren. Het begin van deze onderhandelingen en dus van onderhandelingen over verdragsbetrekkingen met de Europese Unie, betekent een belangrijke stap in de ontwikkeling van Bosnië-Herzegovina richting Europese Unie.</p>
      <p sl="de">De eerste onderhandelingsronde onder het gemeenschappelijke voorzitterschap van de Europese Commissie en de Bosnische delegatieleider Davidovic kon op 25 januari met succes afgesloten worden. Hopelijk vallen er al spoedig meer successen te noteren, maar die hangen natuurlijk mede af van de vraag of er schot blijft zitten in dit hervormingsproces.</p>
      <p sl="de">De bondspresident heeft eerder vandaag al prioriteit ‘West-Balkan’ van het Oostenrijkse voorzitterschap genoemd. Het motief voor deze prioriteit is de wens de landen in dit gebied een Europees perspectief te bieden, omdat zo’n perspectief een drijfveer is voor de hervormingen die noodzakelijk zijn in deze landen en die wij moeten en willen ondersteunen. Het is van belang dat deze hervormingen op de meest uiteenlopende terreinen tot resultaat leiden. Ik noem corruptiebestrijding, het versterken van het openbaar bestuur, de volledige samenwerking met het tribunaal voor voormalig Joegoslavië - een cruciaal punt voor alle landen in deze regio die bij het conflict betrokken waren. Hetzelfde geldt voor tal van andere hervormingsmaatregelen de nodig zijn om in Bosnië-Herzegovina en alle andere landen van de regio een modern, democratisch staatsbestel te realiseren.</p>
      <p sl="de">Waaruit bestaat nu dit perspectief? De in 2003 in Thessaloniki gehouden EU-Top over Zuidoost-Europa heeft ertoe geleid dat de Europese Unie zich op een Europees perspectief voor alle landen van de westelijke Balkan vastgelegd heeft. De fundamentele toezegging dat de toekomst van deze landen in de Europese Unie ligt, heeft de Europese Raad van juni 2005 expliciet bekrachtigd. Natuurlijk hangt de voortgang in dit toenaderingsproces ervan af in hoeverre voldaan wordt aan de criteria van Kopenhagen, evenals aan de voorwaarden waar het associatie- en stabilisatieproces mee gepaard gaat.</p>
      <p sl="de">De eind januari 2006 uitgegane mededeling van de Commissie over de toekomstige vorm van de EU-betrekkingen met de landen van de westelijke Balkan, die door de Raad van harte verwelkomd werd, schetst de op de Thessaloniki Agenda volgende affiliatiestappen, en commissaris Rehn zal daar vast nog uitvoerig verslag van doen.</p>
      <p sl="de">Het is de bedoeling dat deze doelstelling op de informele ontmoeting van de EU-ministers van Buitenlandse Zaken over de westelijke Balkan, op 10 en 11 maart in Salzburg, bekrachtigd wordt. Daar zou ook overeenstemming bereikt moeten worden over de manier waarop de EU haar engagement in de regio kan vergroten. De ontmoeting biedt een goede gelegenheid om concrete maatregelen af te spreken die stabiliteit, veiligheid en welvaart in de westelijke Balkan, via een geleidelijke integratie van het gebied in de Europese structuren, moeten bevorderen. De mededeling van de Commissie die ik net noemde, zal daarvoor een belangrijk uitgangspunt vormen.</p>
      <p sl="de">Ik heb al gezegd hoe belangrijk deze prioriteit voor het Oostenrijkse voorzitterschap is, en daarmee wil ik afsluiten. We hopen dat de komende, aan de westelijke Balkan gewijde “high-level-event” een nieuwe stimulans voor de landen in kwestie zal opleveren om door te gaan met de hervormingen en zich in de Europese structuren te integreren.</p>
      <p sl="de">Mijnheer de Voorzitter, we zien de toekomst van Bosnië-Herzegovina met vertrouwen tegemoet en zijn blij dat de Europese Unie een wezenlijke bijdrage aan die toekomst kan leveren.</p>
      <a text="(Applaus)"/>
    </intervention>
    <intervention id="3-094" speaker_id="photo_generic" name="Olli Rehn" is_mep="True" mode="spoken">
      <p sl="en">lid van de Commissie. - Mijnheer de Voorzitter, om te beginnen juich ik het toe dat Oostenrijk als voorzitterschap de klemtoon legt op de westerse Balkanlanden. Ik verheug mij op de samenwerking met het voorzitterschap, de Raad en het Parlement om de volgende belangrijke stappen te zetten waarmee de westerse Balkanlanden dichterbij de Europese Unie kunnen worden gebracht.</p>
      <p sl="en">Bosnië-Herzegovina bevindt zich thans werkelijk op een cruciaal punt. Afgelopen november begon het land met de onderhandelingen over een stabilisatie- en associatieovereenkomst met de Europese Unie. Een nieuwe hoge vertegenwoordiger, de speciale afgezant van de Europese Unie, de heer Christian Schwarz-Schilling, heeft Lord Ashdown in Sarajevo opgevolgd. De heer Schwarz-Schilling zal minder gebruik maken van zijn uitvoerende bevoegdheden en meer taken overdragen aan Bosnische politici. Er is nu een periode aangebroken van toename van de Bosnische zelfstandigheid en verantwoordelijkheden.</p>
      <p sl="en">Voordat ik een beeld geef van een aantal recente ontwikkelingen en van onze politieke doelstellingen, zou ik mij bij voorbaat willen verontschuldigen voor het feit dat ik het Parlement voor het eind van het debat vandaag zal moeten verlaten. Volgens de planning moet ik om 4 uur vanmiddag met voorzitter Barroso op pad voor een rondreis van drie dagen langs zes steden in de westerse Balkanlanden, met Sarajevo als eindpunt op zaterdag. Ik hoop dan ook dat we tegen vier uur klaar zullen zijn.</p>
      <p sl="en">Bosnië-Herzegovina doorloopt thans het stabilisatie- en associatieproces. In november jongstleden hebben we in Sarajevo de onderhandelingen over een stabilisatie- en associatieovereenkomst officieel geopend. De eerste echte onderhandelingronde, die eind januari 2006 heeft plaatsgevonden, is uitstekend verlopen en onze Bosnische partners hadden zich grondig voorbereid.</p>
      <p sl="en">De werkhypothese van de Commissie is dat de onderhandelingen ongeveer een jaar in beslag zullen nemen. Als deze streefdatum wordt gehaald, betekent dat dat Bosnië-Herzegovina in staat is om aan alle hervormingsvereisten van de EU te voldoen. In dat verband is het voor Bosnië-Herzegovina van essentieel belang dat het zijn volledige medewerking verleent aan het Internationale Strafhof voor het voormalige Joegoslavië. Om misvattingen te voorkomen wil ik hier duidelijk stellen dat er geen andere weg is: volledige medewerking is een noodzakelijke voorwaarde om een stabilisatie- en associatieovereenkomst te kunnen sluiten en om vooruitgang te boeken met de onderhandelingen. Essentieel is ook dat de overeenkomst betreffende de herstructurering van de politiemacht geïmplementeerd wordt, dat de vereiste regelgeving inzake publieke omroepen wordt aangenomen en geïmplementeerd, en last but not least dat er voldoende wetgevende en bestuurlijke capaciteiten worden gewaarborgd om de overeenkomst ten uitvoer te leggen. Onze boodschap is dus heel duidelijk: Bosnië-Herzegovina moet de kans grijpen die hem geboden wordt, en daartoe moeten de hervormingen met vastberadenheid worden voortgezet.</p>
      <p sl="en">Je kunt met een gerust hart zeggen dat de internationale gemeenschap een belangrijke rol heeft gespeeld bij het ondersteunen van de hervormingen in het land. Ook de lokale overheden komt echter lof toe. Zij zijn erin geslaagd om aanzienlijke vooruitgang te boeken in een situatie die op zijn zachtst gezegd complex is. Wij hopen dat deze vooruitgang zal worden voortgezet en dat het lokaal politiek ownership verder zal groeien. We staan klaar om dit proces ten volle te ondersteunen. De internationale gemeenschap zal zijn rol aanpassen aan deze veranderende omstandigheden, waarin steeds meer verantwoordelijkheden worden overgedragen aan lokale instanties. Hoe meer het land in staat is om blijk te geven van rijpheid en politiek ownership , des te minder zal de internationale gemeenschap hoeven in te grijpen. Onlangs heb ik de nieuwe hoge vertegenwoordiger ontmoet, de speciale afgezant van de EU, de heer Schwarz-Schilling, die zich schaart achter dit standpunt inzake een nieuwe rol voor de internationale gemeenschap en het gebruik van de bevoegdheden van Bonn.</p>
      <p sl="en">De hervorming van de “Dayton-grondwet” is een andere belangrijke uitdaging voor de politieke leiders van Bosnië-Herzegovina. Het land heeft een grondwet nodig die volledig verenigbaar is met het Europese Verdrag tot bescherming van de rechten van de mens, die een doeltreffende besluitvorming en een efficiënt bestuur mogelijk maakt, en die het bestuursapparaat minder kostbaar maakt voor de gewone mensen en belastingbetalers.</p>
      <p sl="en">Met andere woorden, het land dient een democratische, functionele en levensvatbare multi-etnische staat te worden om al zijn burgers beter te kunnen dienen en de hervormingen te kunnen ondersteunen die onvermijdelijk en noodzakelijk zijn in het kader van de intergratie in de EU. Daarom juich ik de recente pogingen toe van de belangrijkste politieke partijen en van politieke leiders om praktische en haalbare oplossingen aan te dragen voor deze buitengewoon belangrijke uitdagingen. Ik zou de politieke leiders willen aanmoedigen hun dialoog voort te zetten om ambitieuzere resultaten te behalen. In plaats van een constitutionele revolutie verwachten wij veeleer een gestage ontwikkeling van de grondwet, een proces dat gebaseerd moet zijn op consensus en waarin de leiders van Bosnië-Herzegovina onmiskenbaar het stuur in handen hebben. De internationale gemeenschap kan een helpende hand bieden in de vorm van steun en stimulansen, maar het zijn de Bosnische politici die de leiding moeten nemen.</p>
      <p sl="en">De ontwikkeling van de grondwet is als zodanig geen voorwaarde om de onderhandelingen over een stabilisatie- en associatieovereenkomst af te ronden. Wel moet ik benadrukken dat dit proces voor de Europese Unie van groot belang is. Met andere woorden, Bosnië-Herzegovina moet ervoor zorgen dat zijn grondwettelijke bepalingen een volledige en doeltreffende implementatie van de stabilisatie- en associatieovereenkomst waarborgen, en op die manier de weg vrijmaken voor de opmars naar Europa.</p>
      <p sl="en">Ik zie ernaar uit om in de toekomst met het Europees Parlement opnieuw de vooruitgang in Bosnië-Herzegovina te kunnen bespreken.</p>
      <a text="(Applaus)"/>
    </intervention>
    <intervention id="3-095" speaker_id="1191" name="Doris Pack" is_mep="True" mode="spoken">
      <p sl="de">namens de PPE-DE-Fractie. - Mijnheer de Voorzitter, geachte voorzitter van de Raad, geachte commissaris, meer dan tien jaar na Dayton mogen vooral de Bosnische politici zichzelf afvragen of ze werkelijk alle mogelijkheden aangegrepen hebben om een goede toekomst voor de kinderen in hun land veilig te stellen. Ik zou u daarom willen vragen verstandig met uw mandaat om te gaan!</p>
      <p sl="de">Dat gezegd hebbende, wil ik er evenals de voorzitter van de Raad op wijzen dat er ook het nodige bereikt is. Er is een minister van Binnenlandse Zaken, een minister van Defensie, er is een gezamenlijk BTW-stelsel, en er is althans een begin gemaakt met de reorganisatie van het politiecorps. In tegenstelling tot de gangbare mening in onze landen, is Bosnië-Herzegovina geen broeinest van criminaliteit. Het percentage opgeloste misdrijven ligt er boven de EU-norm en het aantal klassieke misdaden ligt er lager dan bij ons. Dat hebben wij niet verzonnen, maar blijkt uit de statistieken. Een compliment aan Bosnië-Herzegovina lijkt me daarvoor op z’n plaats.</p>
      <p sl="de">De nieuwe hoge vertegenwoordiger, de heer Schwarz-Schilling, heeft een grondige kennis van het land. Hij zal de lokale politici zeker met veel begrip en daadkracht terzijde staan en afzien van elk spierballenvertoon, ofwel de “Bonn Powers”. De eigen verantwoordelijkheid waar de voorzitter van de Raad het over had, zal meer en meer op de voorgrond treden.</p>
      <p sl="de">Maar, mijnheer de commissaris, dan moet de Commissie hem wel ondersteunen, bovenal door arbeidsplaatsen te helpen scheppen. Daarvoor dient ze eindelijk de aanzet te geven tot een gepast landbouwbeleid voor het gebied en werkelijk aandacht te besteden aan de ontwikkeling van plattelandsgebieden. Zonder eigen productie heeft het land niets aan een vrijhandelszone. Een voorwaarde daarvoor is dat de vluchtelingen eindelijk weer terug kunnen keren naar gebieden als de Posavina, het land kunnen bevolken en de vruchtbare grond weer in cultuur kunnen brengen.</p>
      <p sl="de">Het belangrijkste is echter dat de Bosnische politici eindelijk werk maken van de institutionele hervormingen waarmee de etnische deling kan worden overwonnen en de staat handelingbekwaam en daarmee klaar voor toetreding kan worden gemaakt. Samenwerking met het tribunaal in Den Haag is absoluut noodzakelijk. Het gaat wel iets beter, maar zolang Karadžić nog niet in Den Haag is, kan ik me niet voorstellen dat het verzoeningsproces werkelijk afgesloten kan worden.</p>
      <p sl="de">De onderhandelingen over de associatie- en stabilisatieovereenkomst verlopen voorspoedig. Dat doet ons deugd, en een delegatie van het Europees Parlement zal in de zomer van dit jaar Banja Luka bezoeken om met de collega’s daar over de vooruitgang te praten. We wensen de voorzitter van de Raad en de commissaris het beste toe bij hun inspanningen voor de wederopbouw van Bosnië-Herzegovina.</p>
    </intervention>
    <intervention id="3-096" speaker_id="23691" name="Jelko Kacin" is_mep="True" mode="spoken">
      <p sl="sl">namens de ALDE-Fractie . - Bosnië-Herzegovina is eindelijk begonnen met onderhandelen over een stabilisatie- en associatieovereenkomst en maakt daarbij goede vorderingen. Dat is een goede en bemoedigende zaak, die al ons respect en onze bewondering verdient.</p>
      <p sl="sl">Het is moeilijk om, waar ook ter wereld, een ingewikkelder en veeleisender staatsstructuur te vinden dan in Bosnië-Herzegovina. Daarom zijn de resultaten en de vooruitgang des te belangrijker. Daar ben ik echt blij om. De ALDE-Fractie ondersteunt de inspanningen van de politici, evenals de stimulansen van de burgers van Bosnië-Herzegovina, en we juichen hun vastberadenheid om nog sneller vooruit te gaan, toe.</p>
      <p sl="sl">Tien jaar na de moordpartij in Srebrenica en tien jaar nadat de oorlog met de ondertekening van de akkoorden van Dayton ten einde liep, is het vast en zeker de hoogste tijd voor een grondwetswijziging in het land, voor de oprichting van nationale, kantonnale en lokale administratieve structuren, die Bosnië vooruit kunnen helpen en geen belemmering vormen voor overneming en uitvoering van de regels en praktijken die we in de Europese Unie kennen. Er zou meer moeten worden voortgebouwd op de rechten van het individu, van de burger van Bosnië-Herzegovina (die morgen burger zal zijn van de Europese Unie), en minder op het lidmaatschap van een religieuze of etnische gemeenschap.</p>
      <p sl="sl">Bosnië-Herzegovina staat hier voor een veeleisende overgang en wij moeten hen daar allen bij helpen: de Commissie, de Raad maar vooral de net benoemde hoge vertegenwoordiger, die zijn eigen bevoegdheden moet afbouwen en de instellingen van Bosnië ertoe moet aanzetten meer verantwoordelijkheid en bevoegdheden op zich te nemen.</p>
      <p sl="sl">De verminderde militaire aanwezigheid in Bosnië en de overname van de leiding van de NAVO-missie door de EU is een duidelijk en overtuigend bewijs van de vooruitgang op die weg. Als er echter geen volledige samenwerking komt met het Hof in Den Haag, kunnen we niet verder. Net zoals Servië en Montenegro voor het einde van de maand generaal Mladić moeten vinden en uitleveren, zou ook Bosnië-Herzegovina, of nauwkeuriger gezegd: de Republika Srbska, Karadžić moeten uitleveren - dat is een voorwaarde voor vergeving en verzoening.</p>
      <p sl="sl">We moeten ons ervan bewust zijn dat de weg naar de Europese Unie vooral geëffend wordt door verbetering en ontwikkeling van de verhoudingen tussen alle partijen en door respect voor alle buren. Christelijke, orthodoxe en moslimbeschavingen leefden in Bosnië-Herzegovina vreedzaam met elkaar. Iedereen sprak dezelfde taal en men begreep elkaar zonder problemen. Vandaag spreekt men er drie verschillende talen, maar ze begrijpen elkaar nog steeds en communiceren steeds vaker en beter.</p>
      <p sl="sl">Door de recente moeilijkheden in verband met de cartoons moeten we ons de bittere geschiedenis van Bosnië-Herzegovina in herinnering brengen. Misschien zal dat ons ontnuchteren en zullen we gemakkelijker en sneller de visumregeling veranderen.</p>
    </intervention>
    <intervention id="3-097" speaker_id="28236" name="Gisela Kallenbach" is_mep="True" mode="spoken">
      <p sl="de">namens de Verts/ALE-Fractie. - Mijnheer de Voorzitter, wij juichen de vastbeslotenheid en volharding toe waarmee het Europees Parlement zich bekommert om de problemen en de wensen van de mensen in de westelijke Balkan. Dat getuigt van wijsheid en geloofwaardigheid. Ook Raad en Commissie houden woord, zoals we vandaag weer mochten vaststellen. De stapsgewijze integratie echter, zo benadrukken we steeds unisono, zal in eerste instantie afhangen van de vooruitgang die in de afzonderlijke landen geboekt wordt. De situatie van nu, tien jaar na het akkoord van Dayton, en de huidige status van Bosnië-Herzegovina schreeuwen om verandering. We waarderen het daarom dat de onlangs benoemde hoge vertegenwoordiger Schwarz-Schilling het als zijn voornaamste taak beschouwt zijn functie overbodig te maken.</p>
      <p sl="de">De ontwikkeling van een vast gewortelde democratie is alleen mogelijk als die door een zogenaamde lokaal eigenaarschap gedragen wordt, zoals minister Winkler vandaag nogmaals onderstreept heeft. Dat heeft veel met eigen verantwoordelijkheid te maken, zowel ten opzichte van het verleden als van een gemeenschappelijke toekomst. Begeleiding van buitenaf is welkom op deze weg en waarschijnlijk ook nog lange tijd noodzakelijk. Daar dient de Europese Unie zich dan ook bij haar financiële en structurele besluiten bewust te zijn. Wat we echter niet willen, zijn bilaterale verdragen die de dringend noodzakelijke grondwetsherziening en reorganisatie van het ambtelijk apparaat met het pistool op de borst afdwingen. Daarin schuilt het gevaar van een tweede akkoord van Dayton - nu akkoord van Washington geheten - waarvoor niemand van de lokale bevolking zich verantwoordelijk voelt.</p>
      <p sl="de">De weg naar Europa ligt alleen open voor een sterk maatschappelijk middenveld en dat heeft momenteel te veel te lijden van onderlinge haat. De drie etnische groepen moeten op voet van gelijkwaardigheid met elkaar kunnen spreken en de toegang tot onderwijs, werk en woonruimte moet van alle discriminatie ontdaan worden. Daar moeten de mensen in Bosnië-Herzegovina uiteindelijk zelf voor zorgen, maar daarvoor hebben ze onze steun nodig. Op dat doel is de resolutie van vandaag ook toegesneden.</p>
    </intervention>
    <intervention id="3-098" speaker_id="4508" name="Erik Meijer" is_mep="True" mode="spoken">
      <p sl="nl">namens de GUE/NGL-Fractie . - Voorzitter, Bosnië-Herzegovina is Joegoslavië in het klein: een staatsverband met verschillende volkeren die elk een minderheid vormen. De Bosniërs in het midden en het noordwesten, de Serviërs in het noorden en het oosten en de Kroaten in het zuidwesten hebben elk behoefte aan een bestuursmodel dat hun eigen identiteit beschermt. De Serviërs en de Kroaten, samen de meerderheid van de inwoners, hebben bovendien behoefte aan open grenzen met de buurlanden Servië en Kroatië, waarmee ze zich vanouds nauw verbonden voelen.</p>
      <p sl="nl">Een federale structuur zoals in België en Zwitserland is waarschijnlijk de beste oplossing voor duurzame vrede en verzoening tussen de drie volkeren. Mijn fractie bepleit daarom oplossingen van onderuit, waarbij de buitenwereld niet probeert het beter te weten, maar wel helpt met wederopbouw, verzoening en de overdracht van kennis van goede bestuurspraktijken. De woorden van de heren Winkler en Rehn geven mij vertrouwen dat met deze zienswijze rekening wordt gehouden.</p>
      <p sl="nl">In de voorgestelde resolutie ligt de nadruk naar onze indruk daarentegen te veel op een ander soort aanpak, die nog meer aansluit bij de in Europa helaas sterk verbreide opvatting dat Bosnië-Herzegovina sinds de oorlog 1992-1995 een gewelddadige en intolerante chaos is gebleven waarvoor van buitenaf met militaire middelen en bestuurlijke ingrepen een oplossing moet worden gezocht, totdat er een sterke leider opstaat.</p>
      <p sl="nl">Dat is niet de oplossing. Wij vrezen dat in een eventuele unitaire staat een voortdurende machtsstrijd zou woeden over de vraag welke etnische groep de leiding in handen neemt en wie een ondergeschikte positie inneemt.</p>
      <p sl="nl">In het verleden zijn achtereenvolgens islamieten, katholieke Kroaten en orthodoxe Serviërs baas geweest over de anderen. Een sterke staatsleiding leidt tot ongewenste etnische politiek en discriminatie. Daarom maakt mijn fractie haar stem voor de compromisresolutie afhankelijk van de goedkeuring van onze twee amendementen waarmee wij ons uitspreken vóór beslissingsbevoegdheid voor de betrokken volkeren zelf en tegen voortgaande militaire bemoeienis van buitenaf.</p>
    </intervention>
    <intervention id="3-099" speaker_id="28375" name="Jan Tadeusz Masiel" is_mep="True" mode="spoken">
      <p sl="pl">Voorzitter, op een dag zullen Bosnië en Herzegovina deel uitmaken van de Europese Unie. We kunnen moeilijk voorspellen wanneer dat zal gebeuren, maar we kunnen ons moeilijk voorstellen dat dit niet zal gebeuren. Net zo als ooit Oekraïne, Wit-Rusland, Armenië en Rusland en Georgië zullen toetreden tot de Europese Unie. Die landen zijn ontstaan uit de christelijke beschaving, zoals de huidige lidstaten van de Unie, en zullen zich gemakkelijk integreren. Dit kan echter niet gezegd worden van Turkije.</p>
      <p sl="pl">Natuurlijk bieden we Bosnië en Herzegovina nu een associatie- en stabilisatieovereenkomst aan, zonder enige garantie op toetreding. Ik stel voor dat we na Bulgarije en Roemenië, alleen nieuwe lidstaten aannemen met goedvinden van de burgers van de Unie, die het voor bijna honderd procent eens moeten zijn met zo’n toetreding.</p>
    </intervention>
    <intervention id="3-100" speaker_id="2295" name="Hannes Swoboda" is_mep="True" mode="spoken">
      <p sl="de">namens de PSE-Fractie. - Mijnheer de Voorzitter, hartelijk dank dat u mijn spreekbeurt hebt kunnen verplaatsen. Ik bied de voorzitter van de Raad en de commissaris mijn verontschuldigingen aan: ik was de hele tijd samen met de Oostenrijkse bondspresident bij de Conferentie van voorzitters.</p>
      <p sl="de">In Zuidoost-Europa bevinden we ons in een precaire situatie: de onderhandelingen met Kroatië zijn begonnen, Macedonië is kandidaat, maar nog zonder onderhandelingen en het Kosovo-vraagstuk is nog open. Dan is het gevaar inderdaad groot dat we de problemen, die nog altijd in Bosnië-Herzegovina heersen, uit het oog verliezen.</p>
      <p sl="de">Deze problemen kunnen we alleen gezamenlijk oplossen, met de volken, mensen en politiek verantwoordelijken in Bosnië-Herzegovina en met de internationale gemeenschap, in het bijzonder met de Europese Unie. Het is al een paar keer gezegd: het bestaande grondwettelijke kader, of beter het institutionele kader, is onbruikbaar, niet alleen onbruikbaar voor de weg richting Europese Unie, maar ook onbruikbaar bij een oplossing van de actuele problemen in het land zelf. Want als je ongeveer 50 procent van je begroting besteedt aan het draaiende houden van overheidsinstellingen, dan kun je geen zinvolle politieke en economische ontwikkeling van de grond krijgen.</p>
      <p sl="de">Maar met een wijziging van het institutionele kader alleen is natuurlijk nog niets gewonnen. We moeten er met name op aandringen dat er eindelijk doelgericht samengewerkt wordt met het Internationale Strafhof, zodat zij die de oorlogsmisdaden op hun geweten hebben of daarvan verdacht worden, voor de rechter komen. Als dat niet gebeurt, kunnen de mensen ook niet over de belangrijke problemen van dit moment nadenken.</p>
      <p sl="de">Een van die problemen van dit moment is natuurlijk de algehele economische ontwikkeling in het land. Die leidt er onder meer toe dat jonge, goed opgeleide mensen het land verlaten, omdat er onvoldoende arbeidsplaatsen en investeringen zijn. Daardoor verliest het land zijn toekomstige elite, zijn toekomstige politieke leiders, in alle etnische groepen.</p>
      <p sl="de">Daarom is het van het grootste belang dat we via die samenwerking tussen alle mensen in Bosnië-Herzegovina, los van hun etnische achtergrond, en de internationale gemeenschap komen tot een nieuwe grondwet, tot een hervorming van de overheidsinstellingen, waarin het voornaamste criterium niet langer gevormd wordt door de etniciteit maar door de menselijke en vaktechnische kwaliteiten van de kandidaten, die gekozen moeten worden opdat zij politieke verantwoording kunnen afleggen.</p>
    </intervention>
    <intervention id="3-101" speaker_id="28125" name="Anna Ibrisagic" is_mep="True" mode="spoken">
      <p sl="sv">Mijnheer de Voorzitter, om te begrijpen waarom de situatie in Bosnië momenteel zo gecompliceerd is, en waarom Bosnië een constitutionele hervorming nodig heeft, moeten we de achtergrond begrijpen. Iedereen die de oorlog in Bosnië heeft meegemaakt of die de gebeurtenissen in de Balkan in de jaren negentig gevolgd heeft, weet dat het Dayton-akkoord één doel had, namelijk een eind maken aan de oorlog. Het was ongelooflijk belangrijk dat de conflicten onmiddellijk zouden worden beëindigd en dat voorkomen zou worden dat het land gedwongen werd nóg een oorlogswinter door te maken. Afgezien daarvan geloofde niemand dat de oplossing die werd aangereikt door het Dayton-akkoord volmaakt was. Integendeel, velen vonden dat die oplossing van geen kant deugde. Het Dayton-akkoord moet misschien meer beschouwd worden als het resultaat van internationale inspanningen dan als het gewenste compromis tussen de diverse politieke leiders van Bosnië. Toegegeven, het vredesakkoord heeft er sindsdien voor gezorgd dat Bosnië zijn territoriale integriteit behield, maar tegelijkertijd wordt in bijlage 4 bij het akkoord gesteld dat het land uit twee delen dient te bestaan: een federatie tussen Bosniërs en Kroaten enerzijds en een Servisch deel met de naam Republica Srpska anderzijds.</p>
      <p sl="sv">Tien jaar later zien we dat de gevolgen van het Dayton-akkoord dusdanig zijn dat het voor Bosnië moeilijk is te functioneren als een normaal Europees land. Het heeft dan ook geen zin om zelfs maar praten over de honderden ministers of het logge overheidsapparaat. Mijns inziens is het voornaamste probleem, dat door het Dayton-akkoord een situatie is ontstaan waarin niet de belangen van afzonderlijke burgers, maar etnische belangen prioriteit krijgen. In die zin heeft het Dayton-akkoord afgemaakt wat de nationalistische partijen tijdens de eerste postcommunistische verkiezingen in 1990 begonnen zijn. Deze partijen oefenen nog altijd een min of meer absolute macht uit en delen een min of meer uitgesproken ambitie om te heersen over een bepaald gebied bevolkt door een bepaalde etnische groep. Daarom kost het zoveel moeite om overeenstemming te bereiken over de economische of politieke toekomst van alle burgers. Daarom kost het eveneens zoveel moeite om het eens te worden over een president, over onderwijsstelsels of douanerechten. De etnische dimensie is belangrijker geworden dan de burgerdimensie, en blijft dat ook.</p>
      <p sl="sv">Ik ben geboren en getogen in Bosnië en ik heb de oorlog in dat land meegemaakt. Ik ben er absoluut van overtuigd dat Bosnië, net als in de tijd dat het Dayton-akkoord tot stand kwam, praktische hulp nodig heeft van de internationale gemeenschap. Deze uitstekende ontwerpresolutie is wellicht de eerste stap in dit proces, waar de EU zich sterk voor inzet.</p>
    </intervention>
    <intervention id="3-102" speaker_id="28312" name="Borut Pahor" is_mep="True" mode="spoken">
      <p sl="sl">Ik ben van mening dat Bosnië zich in een zeer gevoelige periode bevindt, die we zouden kunnen omschrijven als een overgang van streven naar eigen vrede naar een periode van streven naar eigen ontwikkeling. Aangezien de tekst van de resolutie dat goed weergeeft en de beide inleidende sprekers dat uitstekend verwoord hebben, steun ik de tekst van de resolutie.</p>
      <p sl="sl">Ik zou er echter op willen wijzen dat volgens mij een versterking van de centrale overheid in Bosnië een sleutelfactor is voor de toekomst. Persoonlijk geloof ik niet dat Bosnië morgen een ontwikkeld en veilig land kan zijn als de besluitvormingsprocessen in dat land niet vereenvoudigd worden.</p>
      <p sl="sl">Deze heel ingewikkelde besluitvormingsprocessen waren en zijn nog steeds in hoge mate opgesteld in functie van het behoud van de vrede en het samenwerken van de drie nationale gemeenschappen. Als Bosnië echter belangrijke stappen voorwaarts wil zetten, moet het zijn politieke besluitvorming aanzienlijk vereenvoudigen, overzichtelijker en uiteraard democratischer maken, met steeds meer macht voor de centrale besturen en steeds minder bevoegdheden voor de vertegenwoordiger van de internationale gemeenschap.</p>
      <p sl="sl">Dat alles is volgens mij een voorwaarde om ervoor te zorgen dat de mensen, de inwoners van Bosnië-Herzegovina, meer zelfvertrouwen krijgen, meer dan wat men vandaag op straat bij een bezoek aan het land kan aanvoelen.</p>
      <a text="(Applaus)"/>
    </intervention>
    <intervention id="3-103" speaker_id="4529" name="Sarah Ludford" is_mep="True" mode="spoken">
      <p sl="en">Mijnheer de Voorzitter, ik juich het bijzonder toe dat voorzitter Barroso en commissaris Rehn deze reis ondernemen, die een duidelijke blijk is van onze inzet voor de EU-toekomst van de westerse Balkanlanden. Laten we hopen dat de heren Karadžić en Mladić gevonden worden als de heren Barroso en Rehn in Bosnië-Herzegovina zijn.</p>
      <p sl="en">De hervorming van de Bosnische grondwet is van vitaal belang, niet als interessante intellectuele exercitie maar om ervoor te zorgen dat de staat de regelgevingen en beleidsvormen, die noodzakelijk zijn om economisch succes te boeken en om ook handelsmogelijkheden met de EU te verkrijgen, doeltreffend kan implementeren.</p>
      <p sl="en">Ik sta volledig achter het recente Groenboek van de Commissie. Met name hoop ik dat de visumverstrekking binnen niet al te lange tijd wordt vergemakkelijkt, als concreet bewijs van de vrijheid die Europa voor de Bosniërs betekent, naast de noeste arbeid die daarmee gepaard gaat.</p>
      <p sl="en">Ik hoop dat ik niet al te chauvinistisch overkom als ik zeg dat Lord Ashdown, ofschoon zijn ambtsperiode niet zonder controverses is geweest, blijk heeft gegeven van een enorme toewijding aan de zaak van de toekomst van Bosnië in Europa, door de weg van Dayton naar Brussel te helpen ontsluiten. De deur staat open, en wij willen dat Bosnië er door naar binnen komt.</p>
    </intervention>
    <intervention id="3-104" speaker_id="28234" name="Angelika Beer" is_mep="True" mode="spoken">
      <p sl="de">Mijnheer de Voorzitter, ik wil graag nog een keer duidelijk maken waarom mijn fractie het initiatief genomen heeft tot dit debat van vandaag.</p>
      <p sl="de">Bosnië-Herzegovina heeft eindelijk aanstalten gemaakt om de grondwet te wijzigen, omdat dat een voorwaarde voor toenadering tot de Europese Unie is. In januari dit jaar deed zich een zorgwekkende situatie voor, toen uitgerekend in deze fase een Amerikaanse denktank buiten de EU om een versneld proces er probeerde door te drukken. Dat was nadat het mandaat van Paddy Ashdown verstreken was en vóór het aantreden van Schwarz-Schilling. Zo iets mag ons niet nog eens overkomen. Ik heb er vertrouwen in dat we in de persoon van Schwarz-Schilling een hoge vertegenwoordiger krijgen die de mensen in Bosnië-Herzegovina in hun eigen belang verantwoordelijkheid zal geven en ervoor zal zorgen dat ons politieke doel nu ook een reële kans krijgt, namelijk om tien jaar na het akkoord van Dayton, tien jaar na het militair ingrijpen van de Europese Unie, een eind te maken aan de etnische scheidslijnen en een gemeenschappelijk toekomst voor iedereen in Bosnië-Herzegovina mogelijk te maken.</p>
    </intervention>
    <intervention id="3-105" speaker_id="2229" name="Bernd Posselt" is_mep="True" mode="spoken">
      <p sl="de">Mijnheer de Voorzitter, Bosnië-Herzegovina is doortrokken van etnische en religieuze tegenstellingen. Een duurzame vrede kun je alleen stichten als je deze feiten - die overigens in verkiezingen duidelijk tot uitdrukking komen - niet negeert maar respecteert en integreert, op een verstandige manier, waarvan de Oostenrijkse bondspresident vandaag in zijn redevoering een voorbeeld gaf. We kunnen blij zijn dat er een eind gekomen is aan de liberalistische dictatuur van Lord Ashdown, waarin bijvoorbeeld religieuze leiders helemaal buitenspel stonden, en mogen hopen op een wat fijnzinniger optreden van de heer Schwarz-Schilling.</p>
      <p sl="de">Op dit moment vragen twee thema’s om onze aandacht: het eerste is het al eerder genoemde proces om tot een vernieuwde grondwet te komen. Nu is er sprake van een onevenwichtige federatie en die is niet levensvatbaar. Er is een Bosnisch-Kroatische federatie, waarin de Bosniërs domineren, en de Republika Srpska van de Serviërs. Er zijn Herzegovinische Kroaten, die een wereld op zich vormen, maar degenen die overal buiten staan, zijn de Bosnische Kroaten, die zich in de huidige bestuurlijke realiteit nauwelijks herkennen. Daarom werkt deze structuur niet, hoeveel bureaucratie in de vorm van kantons men er ook in onderbrengt. Er is dringend behoefte aan een grondwet die voorziet in een symmetrische federatie van alle drie de volksgroepen en die tegelijk de bureaucratie in de kantons en de bestuurslaag daarboven beknot.</p>
      <p sl="de">Het tweede punt van belang heb ik al aangestipt. Het heeft betrekking op de wezenlijke rol die religieuze gemeenschappen in het land spelen. We hebben het vaak over de islam gehad. Toen Bosnië onder Oostenrijks bestuur kwam, heeft Oostenrijk een openbaar lichaam voor de moslims in het leven geroepen, dat overigens tot op de huidige dag in Oostenrijk is blijven bestaan. Daarmee is dat het enige EU-land met een representatieve, door de moslims erkende moslimorganisatie en dat heeft dus met Bosnië te maken. Ook instituten als de Reïs-Ulema in Bosnië-Herzegovina zelf zijn belangrijk als verschijningsvorm van een Europese islam en aangezien ook de christelijke gemeenschappen beschikken over persoonlijkheden als bisschop Komarica, doen we er goed aan de religieuze gemeenschappen actief bij het vredesproces te betrekken en ze te aanvaarden als rechtspersoon.</p>
    </intervention>
    <intervention id="3-106" speaker_id="28279" name="Justas Vincas Paleckis" is_mep="True" mode="spoken">
      <p sl="lt">De meest ingewikkelde etnische en politieke kluwens van Europa zijn te vinden op de Balkan, en de meest ingewikkelde en onontwarbare daarvan is te vinden in Bosnië en Herzegovina. Nergens anders in Europa liggen er zoveel recente graven, en zijn zoveel parken en stadions nu begraafplaatsen geworden.</p>
      <p sl="lt">Daarom is deze resolutie, die ik van ganser harte steun, zo noodzakelijk en zo relevant. Een jaar geleden ben ik er zelf van overtuigd geraakt dat het vooruitzicht van een EU-lidmaatschap zorgt voor kalmte en verbetering in dit onzalige land. Bosniërs, Serviërs en Kroaten moeten deze koers nog vastberadener aanhouden om terug te kunnen keren tot een vreedzame coëxistentie onder nieuwe voorwaarden, en om dit institutioneel te consolideren.</p>
      <p sl="lt">In dit proces was en is de steun van de Europese Unie in het bijzonder van belang. Twintig jaar geleden konden de inwoners van dit land vrij reizen naar zowel het Oosten als het Westen. Nu zitten de burgers van het kleine Bosnië-Herzegovina opgesloten binnen de entiteitgrenzen. Zowel Sarajevo als Brussel moeten zich inzetten om deze barrières op te heffen. Ik wil met name de Commissie aansporen ervoor te zorgen dat jongeren kunnen studeren aan universiteiten in EU-landen, zodat ze vertrouwd kunnen raken met Europa, de Europese ervaring in het verzoenen van naties die ooit aartsvijanden waren en het rijk geschakeerde karakter van de Europese cultuur.</p>
    </intervention>
    <intervention id="3-107" speaker_id="1946" name="Annemie Neyts-Uyttebroeck" is_mep="True" mode="spoken">
      <p sl="nl">Voorzitter, Raadsvoorzitter, commissaris, collega's, eerst en vooral wil ik protesteren tegen het feit dat collega Posselt het gezantschap van de heer Paddy Ashdown als liberalistische dictatuur heeft bestempeld. Asdowns bestuur was zeker krachtdadig, maar ik teken zowel bezwaar aan tegen het substantief dictatuur als tegen het adjectief liberalistisch.</p>
      <p sl="nl">Dit gezegd zijnde is Bosnië-Herzegovina nu al vijftien jaar lang een proefkonijn en dat hebben de Bosnische, Kroatische en Servische bevolkingsgroep geweten. Eerst proefkonijn van een uiteenvallende communistische staat, daarna van een EU die op dat moment, meer dan tien jaar geleden, nog geen echt buitenlands of veiligheidsbeleid had, proefkonijn van een NAVO op zoek naar een nieuwe zending en helaas ook proefkonijn van al wie wereldwijd leeft van geweld en oorlog. De jongste jaren was het een modern protectoraat.</p>
      <p sl="nl">Ik hoop dat zowel de EU als de leiders in Bosnië-Herzegovina het uitzicht op een stabiliteit- en associatieakkoord zullen aangrijpen om van hun land een volwassen staat te maken, op weg naar aansluiting bij de Europese Unie.</p>
    </intervention>
    <intervention id="3-108" speaker_id="23782" name="Jacek Protasiewicz" is_mep="True" mode="spoken">
      <p sl="pl">Mijnheer de Voorzitter, er zijn tien jaar verstreken sinds de ondertekening van de Dayton-akkoorden. In Bosnië en Herzegovina is nu vrede, maar belangrijke politieke en maatschappelijke problemen blijven onopgelost. Door de ingewikkelde institutionele structuur is het politiek besluitvormingsproces niet transparant, en de uitgaven voor het overheidsapparaat op alle niveaus vormen een grote belasting voor de overheidsfinanciën.</p>
      <p sl="pl">Er zijn ook positieve signalen, zoals de relatief snelle groei van de economie of de hervormingen van de politie, de defensie en de belastingdienst, maar die mogen niet verhullen dat we de toekomst voor Bosnië en Herzegovina somber inzien zonder geen ingrijpende grondwetswijzigingen. De onderhandelingen over de associatie- en stabilisatieovereenkomst, die in januari begonnen zijn, zijn zeker een stap in de goede richting. Ik ben ervan overtuigd dat het vooruitzicht van integratie in Europa de nodige politieke, institutionele en economische hervormingen zal versnellen.</p>
      <p sl="pl">Ik wil er hier voor pleiten de verdere onderhandelingen over de associatie- en stabilisatieovereenkomst niet afhankelijk te maken van de voortgang van de grondwetshervormingen. De bewoners van Bosnië en Herzegovina hebben hun hoop gevestigd op een betere toekomst met hechte banden met de Europese Unie. We mogen niet toestaan dat dat vooruitzicht wordt ondermijnd door interne politieke of etnische conflicten.</p>
      <p sl="pl">Ik wil de initiatiefnemers van dit debat en de auteurs van deze goede ontwerpresolutie bedanken. De resolutie behoeft geen verdere wijzigingen, en zeker amendement 2 is overbodig. Ik hoop dat het Oostenrijkse voorzitterschap erin slaagt de ingewikkelde problemen in de Balkan op te lossen, in het belang van de Balkanvolkeren en van Europa als geheel.</p>
      <a text="(Applaus)"/>
    </intervention>
    <intervention id="3-109" speaker_id="28411" name="Ignasi Guardans Cambó" is_mep="True" mode="spoken">
      <p sl="es">Mijnheer de Voorzitter, de burgeroorlog in Spanje eindigde in 1939. Meer dan zestig jaar later zijn de wonden van die burgeroorlog - die vanuit etnisch oogpunt heel anders was dan de oorlog in Bosnië-Herzegovina en veel makkelijker te verklaren is - in sommige dorpen en plaatsen in Spanje nog steeds niet geheeld.</p>
      <p sl="es">Ik zeg dit om duidelijk te maken hoe enorm moeilijk de echte verzoening is, de verzoening die tot stand moet komen onder de mensen, onder gezinnen, op straat en in de dorpen, zeker als de vrede puur militair, een opgelegde vrede is, of dat aanvankelijk is geweest.</p>
      <p sl="es">In die zin verloopt het proces in Bosnië voorbeeldig. Het is fantastisch wat er in dit land in zo’n korte tijd is bereikt: er is vrede en er is een plan voor de toekomst. Dat plan is onzeker, maar het is wel een plan. Maar Dayton kan duidelijk niet de definitieve oplossing zijn, en daarom moeten we het constitutionele hervormingsproces ondubbelzinnig steunen, zodat alle kwesties kunnen worden opgelost die men in Dayton in het midden liet, hetgeen indertijd misschien zinvol was als tijdelijke oplossing, maar uiteraard niet bijdraagt tot de ontwikkeling van een gemeenschappelijk politiek project.</p>
      <p sl="es">Daar moeten we naar streven: naar een echt gemeenschappelijk politiek project dat van iedereen is en dat onder andere gericht moet zijn - en in die zin sluit ik me aan bij wat zojuist werd gezegd - op de jeugd, de jeugd van Bosnië-Herzegovina en hun relatie met Europa, en daarom moet de uitwisseling van studenten tussen Bosnië-Herzegovina en de Europese Unie veel gemakkelijker worden gemaakt.</p>
    </intervention>
    <intervention id="3-110" speaker_id="23693" name="Alojz Peterle" is_mep="True" mode="spoken">
      <p sl="sl">Ik verwelkom eerst en vooral de duidelijke Oostenrijkse ambitie voor de westelijke Balkan, een gebied dat binnen Europa een sleutelpositie inneemt als het gaat om ons gemeenschappelijk veiligheids-, buitenlands en defensiebeleid. Ik ben eveneens blij met de vooruitgang van Bosnië-Herzegovina op weg naar een Europees perspectief. Toen we jarenlang de tragische gebeurtenissen in Bosnië-Herzegovina volgden, wilden we méér Europa. Nu hebben we daar meer Europa in politieke en militaire zin. Nu, tien jaar na Dayton, willen we echter ook meer Bosnië-Herzegovina.</p>
      <p sl="sl">De Europese Unie heeft Bosnië-Herzegovina een waardig perspectief op volwaardig lidmaatschap geboden. De dynamiek om vooruitgang te boeken wordt echter steeds afhankelijker van de politieke wil en de kwaliteit van de beslissingen in Bosnië-Herzegovina zelf. De tragische ervaring heeft geleerd dat het uitgesloten is vooruitgang te boeken als men om het even welk constitutief element in Bosnië-Herzegovina afzondert of buiten spel zet, en dat daarentegen vooruitgang enkel haalbaar is op basis van respect voor de waardigheid van alle identiteiten en alle entiteiten.</p>
      <p sl="sl">De vooruitgang zal des te sneller verlopen, naarmate in de onderlinge, interne verhoudingen steeds meer de Europese normen van respect voor verscheidenheid ingang vinden, evenals natuurlijk de bereidheid om gemeenschappelijke noemers te zoeken. Eén daarvan is in elk geval een nieuwe grondwettelijke instelling, want het is duidelijk dat de akkoorden van Dayton uitgeput zijn. Ik verwacht dat ook de volgende voorzitterschappen aan de westelijke Balkanlanden duidelijk aandacht zullen schenken.</p>
      <a text="(Applaus)"/>
    </intervention>
    <intervention id="3-111" speaker_id="photo_generic" name="Hans Winkler" is_mep="True" mode="spoken">
      <p sl="de">fungerend voorzitter van de Raad. - Mijnheer de Voorzitter, dames en heren, ik dank u hartelijk voor dit debat en de verschillende bijdragen daaraan. Onder die bijdragen is er eigenlijk niet een die ik - in de vorm waarin deze naar voren gebracht werd - niet kan steunen. U hebt verder aangegeven dat de Raad en ook Commissie op de goede weg zijn, en wij danken u voor die ondersteuning.</p>
      <p sl="de">Ik kan barones Ludford slechts gelijk geven. We kunnen nu de in Dayton geschapen structuren wel bekritiseren, maar we mogen niet vergeten dat Dayton de basis voor de vrede gelegd heeft. Daar moeten we dankbaar voor zijn, ook als wij kunnen en moeten vaststellen dat de aldus ontstane structuren niet ideaal zijn.</p>
      <p sl="de">Bijna alle sprekers hebben erop gewezen dat een van de problemen waar het huidige Bosnië-Herzegovina onder lijdt de bureaucratie in de hogere bestuurslagen is. Dat klopt zondermeer. Laten we echter de motieven achter deze bestuursstructuren niet vergeten: ze werden ingesteld omdat er tussen de verschillende bevolkingsgroepen wantrouwen heerste en men elkaar derhalve moest en wilde controleren, omdat die bevolkingsgroepen elkaar onbeschrijflijk leed hadden aangedaan. Dat mogen we niet vergeten en de geachte afgevaardigde uit Spanje had volkomen gelijk met zijn verwijzing naar de burgeroorlog in zijn land.</p>
      <p sl="de">De mate waarin we erin slagen het wantrouwen weg te nemen en het wederzijdse vertrouwen te bevorderen - om de woorden van de heer Peterle te gebruiken - is bepalend voor de structuurveranderingen die we teweeg kunnen brengen. Het lijkt me namelijk verkeerd om te proberen de structuren van boven af te veranderen, zolang er geen vertrouwen is. Wij als Europese Unie moeten ervoor zorgen en ertoe bijdragen dat het wantrouwen vermindert. We moeten er concreet aan bijdragen dat Europese waarden in het land de overhand krijgen. Ik onderschrijf natuurlijk wat er over de jeugd gezegd werd: die moeten we stimuleren. We moeten ook de reismogelijkheden voor jongeren vergroten. Natuurlijk zal het pakket waar de Europese Unie aan werkt er voor een deel in bestaan de visumbepalingen waar mogelijk te versoepelen.</p>
      <p sl="de">Ik dank alle sprekers nogmaals uitdrukkelijk. De Raad zal zich er samen met de Commissie verder voor inspannen dat alle doelen die vandaag genoemd zijn ook werkelijk gerealiseerd kunnen worden.</p>
    </intervention>
    <intervention id="3-112" speaker_id="photo_generic" name="Olli Rehn" is_mep="True" mode="spoken">
      <p sl="en">lid van de Commissie. - Mijnheer de Voorzitter, ik heb kennis genomen van het feit dat in dit debat een brede overeenstemming tot uiting is gekomen over de behoefte aan meer zelfstandigheid voor de Bosnische politici en aan een nieuwe rol voor de internationale gemeenschap. Ik zou u ook willen bedanken voor dit uitstekende debat, waaruit blijkt hoezeer het Europees Parlement en het voorzitterschap van de Unie betrokken zijn bij ons gemeenschappelijk beleid in de westerse Balkanlanden en zijn vooruitzichten met betrekking tot Europa.</p>
      <p sl="en">We mogen allen ingenomen zijn met de onderhandelingen over de stabilisatie- en associatieovereenkomst, die in het geval van Bosnië-Herzegovina een mooie start heeft gemaakt, al is het een feit dat het land nog heel wat problemen moet aanpakken. In Bosnië-Herzegovina gaat het om één ding, en dat is: implementatie.</p>
      <p sl="en">Verder zijn wij het er allemaal over eens dat Dayton wel een eind heeft gemaakt aan de oorlog, maar ongetwijfeld minder geschikt is als kader voor een goed functionerende staat, en daarom moeten wij onszelf als partners beschouwen als het gaat om de ontwikkeling van de grondwet in Bosnië-Herzegovina.</p>
      <p sl="en">Velen van u hebben de noodzaak van economische groei beklemtoond, en ik ben het daar volkomen mee eens. Daarom hebben wij in de mededeling van Salzburg verschillende voorstellen gedaan voor economische ontwikkeling, handel en investeringen. In onze pretoetredingssteun maken we al de overstap van wederopbouw naar economische ontwikkeling. In deze mededeling stellen wij voor een regionaal vrijhandelsakkoord te formuleren, ter vervanging van de huidige 31 bilaterale vrijhandelsakkoorden, met als doel handel en investeringen, en op die manier ook het creëren van productie en banen te bevorderen.</p>
      <p sl="en">Tenslotte sta ik volkomen achter degenen die hebben benadrukt dat we moeten proberen de toetreding tot Europa binnen de huidige of de volgende generatie hard te maken, en daarom zijn er in de mededeling van Salzburg voorstellen opgenomen voor de vergemakkelijking van de visumverstrekking en voor studiebeurzen.</p>
      <p sl="en">Om blijk te geven van mijn persoonlijke betrokkenheid en die van de Commissie en van voorzitter Barroso, zal ik deze week naar Zagreb en daarna naar Sarajevo vliegen.</p>
      <a text="(Applaus)"/>
    </intervention>
    <intervention id="3-113" speaker_id="2182" name="De Voorzitter" is_mep="True" mode="spoken">
      <p sl="nl">Tot besluit van het debat zijn zes ontwerpresoluties ingediend overeenkomstig artikel 103, lid 2, van het Reglement.</p>
      <p sl="nl">Het debat is gesloten.</p>
      <p sl="nl">De stemming vindt donderdag om 10.00 uur plaats.</p>
    </intervention>
  </section>
  <section id="creitem12" title="10. Situatie in Wit-Rusland met het oog op de presidentsverkiezingen van 19 maart (debat)">
    <intervention id="3-115" speaker_id="2182" name="De Voorzitter" is_mep="True" mode="spoken">
      <p sl="nl">Aan de orde zijn de verklaringen van de Raad en de Commissie over de situatie in Wit-Rusland met het oog op de presidentsverkiezingen van 19 maart.</p>
    </intervention>
    <intervention id="3-116" speaker_id="photo_generic" name="Hans Winkler" is_mep="True" mode="spoken">
      <p sl="de">fungerend voorzitter van de Raad. – Mijnheer de Voorzitter, geachte commissaris, dames en heren, het zal u niet verbazen als ik zeg dat de Raad zeer bezorgd is over de ongunstige ontwikkelingen in Wit-Rusland, vooral ten aanzien van de daar op 19 maart te houden verkiezingen. De kwestie Wit-Rusland werd onlangs opnieuw in de Raad besproken en we hebben met zorg kennis genomen van het feit dat het regime van president Loekasjenko steeds repressiever optreedt en in een steeds groter isolement raakt, waar het vooral zelf schuldig aan is. Natuurlijk waren we wel tevreden met de aan de OVSE en ODIHR gerichte uitnodiging om waarnemers naar de verkiezingen te sturen. Dat is werkelijk een stap in de goede richting, die we van harte verwelkomen. Aan onze bezorgdheid over verslechteringen in de toestand van Wit-Rusland doet dat echter niets af en we hebben gerede twijfel of deze verkiezingen democratisch zullen verlopen.</p>
      <p sl="de">De Raad Algemene Zaken en Buitenlandse Betrekkingen heeft op 30 januari voor het laatst over Wit-Rusland beraadslaagd, waarbij de ministers het eens werden over nieuwe conclusies. Die vragen heel duidelijk om een garantie dat de OVSE haar verkiezingswaarnemingstaak volledig en ongehinderd uit kan voeren. Tegelijkertijd sprak de Raad de waarschuwing uit dat verdere restrictieve maatregelen tegen verantwoordelijke personen genomen kunnen worden als de presidentsverkiezingen niet aan de gangbare internationale normen voldoen.</p>
      <p sl="de">Zijn meest recente evaluatie van het beleid van de Europese Unie ten aanzien van Wit-Rusland gaf de Raad in zijn conclusies van 7 november jongstleden. Die vormen een uitgewogen combinatie van betrokkenheid bij de bevolking en het maatschappelijk middenveld enerzijds en een hardere opstelling tegenover het regime anderzijds. De conclusies lieten zich ook uit over het voornemen van Hoge Vertegenwoordiger Javier Solana om een van zijn naaste medewerkers tot contactpersoon voor Wit-Rusland te benoemen.</p>
      <p sl="de">We zijn ons er allen van bewust dat het beleid ten aanzien van Wit-Rusland een kwestie van lange adem is. Dat de verkiezingen van 19 maart geen ommekeer zullen brengen, is geen gewaagde veronderstelling. Toch hebben we zeker geprobeerd onze boodschap ook in de aanloop naar de verkiezingen over te brengen en te verduidelijken. Het lag in de bedoeling om begin februari samen met de Verenigde Staten een demarche op hoog niveau te ondernemen, met Robert Cooper, directeur-generaal voor externe en politiek-militaire betrekkingen van de Raad en de U.S. Assistant Secretary of State for Europe , Dan Fried. Helaas weigerden de Wit-Russische autoriteiten deze beide personen een visum voor dezelfde periode te verstrekken, waardoor deze demarche niet door kan gaan.</p>
      <p sl="de">We hebben duidelijk onze teleurstelling uitgesproken over het feit dat de Wit-Russische autoriteiten deze gelegenheid voorbij hebben laten gaan om een open en vrije dialoog met de internationale gemeenschap aan te gaan. In dit verband wil ik er ook op wijzen dat op 30 januari, de dag van de meest recente bijeenkomst van de Raad, de Wit-Russische oppositiekandidaat Alexander Milinkevitsj een bezoek bracht aan Brussel en daar een informele ontmoeting gehad heeft met vertegenwoordigers van de lidstaten. Hierbij was een groot aantal ministers aanwezig (meer dan de helft van de lidstaten was op ministerieel niveau vertegenwoordigd). Daarnaast vond er een ontmoeting plaats met de heer Solana, Commissievoorzitter Barroso en commissaris Ferrero-Waldner. Dat alles was een duidelijk teken van de steun van de Europese Unie voor de democratisering van Wit-Rusland, hoewel de Europese Unie natuurlijk geen individuele kandidaten ondersteunt.</p>
      <p sl="de">Bij alle kritiek die op z’n plaats is, wil ik graag duidelijk stellen dat het beleid van de Europese Unie er niet op gericht is Wit-Rusland te isoleren. Wat we wel willen, is een democratisch, stabiel en economisch succesvol Wit-Rusland. Een land dat lid van de Raad van Europa kan worden en dat goede betrekkingen met de internationale gemeenschap onderhoudt, in het bijzonder ook met de Europese Unie. Daarom hebben we er ook op gewezen dat het land bij een duurzame ontwikkeling in de goede richting natuurlijk ook van het Europese nabuurschapsbeleid kan profiteren.</p>
      <p sl="de">We willen laten zien dat we bereid zijn het volk van Wit-Rusland de hand te reiken en het land te helpen in de Europese structuren te integreren. We willen graag normale en vriendschappelijke betrekkingen met dit land onderhouden, maar onder de gegeven omstandigheden is dat niet mogelijk. De Raad zal de ogen niet sluiten voor de aanhoudende schendingen van de mensenrechten en van burgerlijke vrijheden en zal zijn bezorgdheid over de ongunstige ontwikkelingen in Wit-Rusland niet onder stoelen of banken steken. De Raad is nog altijd bereid tot aanzienlijke inspanningen ter wille van de democratisering van dit land en wil daarvoor graag samenwerken met de internationale gemeenschap. Bij de door mij al eerder gememoreerde ontmoeting met de heer Milinkevitsj hebben we het met name gehad over mogelijke vormen van hulp voor het maatschappelijk middenveld, dat zich inzet voor een democratische ontwikkeling in het land en over de mogelijkheden om rechtstreeks invloed uit te oefenen op die kringen in Wit-Rusland, die zich inzetten voor een democratische ontwikkeling.</p>
      <p sl="de">Ongeacht de voorspelbare uitkomst van de verkiezingen dienen we ons gezamenlijk in te spannen om de presentie en de invloed van de Europese Unie in Wit-Rusland te handhaven. Ik zei het al eerder, het engagement van de Europese Unie is een project voor de lange termijn. We moeten ons derhalve niet laten ontmoedigen door deze tijdelijke tegenslagen en mogen ons doel niet uit het oog verliezen.</p>
    </intervention>
    <intervention id="3-118" speaker_id="photo_generic" name="Joe Borg" is_mep="True" mode="spoken">
      <p sl="en">lid van de Commissie. – Mijnheer de Voorzitter, commissaris Ferrero-Waldner had hier heel graag met u over Wit-Rusland willen debatteren. Sinds ons aantreden heeft zij zich in de Commissie intensief beziggehouden met het ontwikkelen van activiteiten met het oog op Wit-Rusland, en ik ben ervan overtuigd dat zij vandaag tijdens haar ontmoeting met de Russische minister van Buitenlandse Zaken de gelegenheid niet voorbij zal laten gaan om de kwestie Wit-Rusland aan te snijden.</p>
      <p sl="en">Namens commissaris Ferrero-Waldner en de Commissie moet ik zeggen dat ik blij ben met deze gelegenheid om standpunten met u uit te wisselen over de situatie in Wit-Rusland in de periode voorafgaande aan de presidentsverkiezingen van 19 maart, en over het werk van de Commissie om de democratisering en het maatschappelijk middenveld in dat land te ondersteunen.</p>
      <p sl="en">Om te beginnen zou ik even stil willen staan bij de algemene situatie in Wit-Rusland. De Commissie is nog steeds ernstig verontrust over het ontbreken van democratie en het gebrek aan respect voor de mensenrechten in Wit-Rusland. In de aanloop naar de verkiezingen is deze situatie nog verder achteruitgegaan, is de oppositie het zwijgen opgelegd en de onafhankelijke pers de afgelopen paar maanden de mond gesnoerd.</p>
      <p sl="en">Het feit dat een OVSE-missie is uitgenodigd om de presidentsverkiezingen waar te nemen, en dat een aantal tegenstanders van president Loekasjenko waarschijnlijk mee mogen dingen naar het presidentsschap zijn welkome ontwikkelingen, maar ze zijn ontoereikend als bewijs van een functionerende democratie. Op dit ogenblik, nu de OVSE-waarnemers hun veldwerk gestart zijn, is het belangrijk dat de Europese Unie en de Commissie het soepel functioneren van de missie ondersteunen. Het standpunt en de reactie van de Europese Unie zullen op het rapport van deze missie gebaseerd zijn.</p>
      <p sl="en">Wat de reactie van de Europese Unie betreft bent u op de hoogte van de niet mis te verstane boodschap die de Europese Unie aan Wit-Rusland heeft overgebracht en die zij op de Raad Algemene Zaken en Buitenlandse Betrekkingen van 30 januari herhaald heeft: de Europese Unie heeft nadrukkelijk gesteld dat zij belang hecht aan een democratisch verkiezingsproces, en zij heeft ook duidelijk blijk gegeven van haar vastberadenheid om gerichte sancties uit te vaardigen indien blijkt dat bij deze verkiezingen sprake is geweest van fraude. Als positief tegenwicht van deze boodschap heeft de Europese Unie haar aanbod herhaald om nauwere betrekkingen met Wit-Rusland aan te knopen, mits we op overtuigende wijze kunnen zien dat er sprake is van vooruitgang in de richting van de democratie.</p>
      <p sl="en">Dan wil ik het nu hebben over de speciale actie van de Commissie, en daarbij onderstrepen dat de Commissie zich heeft gehouden aan haar belofte om haar rol in Wit-Rusland te versterken. Als gevolg van de toenemende onderdrukking en de beperkingen waaraan de regering van Wit-Rusland buitenlandse hulp aan niet-gouvernementele organen gebonden heeft, heeft de Commissie het initiatief genomen die hulp aan Wit-Rusland te bespoedigen. Alleen al in 2005 zijn meer dan 8,9 miljoen euro besteed aan projecten ten behoeve van de democratie en het maatschappelijk middenveld. Er zijn creatieve instrumenten bedacht om de obstakels te omzeilen die hulpverlening in de weg stonden. Daarom hebben we een deel van onze steun verlegd naar NGO’s buiten Wit-Rusland. De 2,2 miljoen euro die we afgelopen december hebben toegekend aan de European Humanities University in ballingschap, alsook onze steun aan onafhankelijke media, zijn goede voorbeelden van deze nieuwe benadering.</p>
      <p sl="en">Wat de onafhankelijke media betreft ben ik blij te kunnen zeggen dat de Commissie een voortrekkersrol heeft gespeeld in de donorenactie. We zijn begonnen met steun aan radio-uitzendingen met dagelijkse nieuwsverslagen voor Wit-Rusland in zowel het Russisch als het Wit-Russisch. Onze voornaamste resultaat is echter een mediaproject van 2 miljoen euro dat op het ogenblik van stapel loopt. Het omvat radio- en televisie-uitzendingen, internetactiviteiten, steun aan de Wit-Russische onafhankelijke pers, en de opleiding van Wit-Russische verslaggevers. Dankzij dit project zullen vanaf februari, dus ruim voor de verkiezingen, speciale tv- en radioprogramma’s kunnen worden uitgezonden. Wij denken dat dit kwaliteitsproject, dat de steun heeft van een team waarin de hele Unie vertegenwoordigd is, een project ook waarin terdege rekening wordt gehouden met Wit-Russische gevoeligheden – dat wil zeggen: geen propaganda, nieuws zonder franje en zuiver amusement – terecht grote delen van de samenleving zal bereiken.</p>
      <p sl="en">Daarnaast heeft de Commissie besloten om een afvaardiging in Minsk te stationeren, maar helaas hebben de Wit-Russische autoriteiten hiermee nog niet ingestemd. In afwachting van vooruitgang aan dit front zullen we een zaakgelastigde in Kiev aanstellen die vaak naar Minsk zal reizen.</p>
      <p sl="en">Tenslotte heeft de Commissie afgelopen maandag alle internationale donoren van Wit-Rusland bijeengebracht om plannen voor de toekomst te maken. Deze bijeenkomst heeft de aanzet gegeven tot een gezamenlijke discussie over de steun in de periode na de verkiezingen, en hierbij is gebleken dat die steun na de verkiezingen niet zal teruglopen.</p>
      <p sl="en">Concluderend zou ik willen benadrukken dat het democratiseringsproces in Wit-Rusland waarschijnlijk een lange adem zal hebben en dat het alleen kans van slagen heeft als het de steun van de bevolking krijgt. Om die reden moeten we ons ervoor blijven inzetten om het gros van de Wit-Russische bevolking bewuster te maken, door het maatschappelijk middenveld te ondersteunen en door het contact tussen de mensen te bevorderen. Daar Wit-Rusland zich op een keerpunt bevindt, is het nu crucialer dan ooit dat we onze krachten bundelen om een gezamenlijke strategie te implementeren en om alert op de ontwikkelingen in Wit-Rusland te reageren. De Commissie zal zich met overtuiging blijven inzetten voor haar aandeel hierin.</p>
    </intervention>
    <intervention id="3-119" speaker_id="4521" name="Charles Tannock" is_mep="True" mode="spoken">
      <p sl="en">namens de PPE-DE-Fractie . – Mijnheer de Voorzitter, op 19 maart vinden in Wit-Rusland presidentsverkiezingen plaats. Er bestaat nog steeds een kans dat het land zich door middel van vrije en eerlijke verkiezingen aansluit bij de Europese familie van democratieën, waar het thuishoort. In werkelijkheid zijn die kansen echter vrij gering, aangezien president Loekasjenko het land sinds zijn verkiezing in 1994 heeft veranderd in een in zichzelf gekeerde politiestaat en een schijndemocratie.</p>
      <p sl="en">Het was er al slecht gesteld met de mensenrechten, maar die toestand is verder verslechterd sinds de antirevolutiewet is goedgekeurd waarmee men protesten wil onderdrukken. Menig oppositieleider wordt opgesloten op basis van vervalste corruptiedelicten of verdwijnt in sommige geval gewoon en wordt dan waarschijnlijk vermoord. De heer Loekasjenko predikt een merkwaardig pan-Slavisch, antiwesters nationalisme waaraan hij persoonsverering toevoegt.</p>
      <p sl="en">Onafhankelijke peilingen dichten hem circa 55 procent van de stemmen toe. Aangenomen wordt dat hij alles in het werk zal stellen om de magische score van 77 procent te halen. Kandidaten moeten zich voor 21 februari laten registreren en ik heb respect voor de moed van de kandidaat van de Verenigde Oppositie, Alexander Milinkevitsj. Zijn campagne in de media wordt beperkt tot twee tv- en radio-interviews van dertig minuten, terwijl de heer Loekasjenko naar believen geld uit kan geven en als staatshoofd dagelijks in de media verschijnt, waarbij hij zijn tegenstanders ervan beschuldigt dat ze schurken of westerse huurlingen zijn.</p>
      <p sl="en">Ik roep Wit-Rusland op onafhankelijke exit polls toe te staan, zodat de resultaten gecontroleerd kunnen worden, maar dit verzoek wordt waarschijnlijk niet ingewilligd. Het is dan ook niet verbazingwekkend dat dit Parlement niet als waarnemer is uitgenodigd bij de verkiezingen, maar de Conferentie van voorzitters zou een budget vrij moeten maken, zodat leden van het Europees Parlement er via de OVSE bij kunnen zijn. Ook Rusland, dat het regime financiert met spotgoedkoop gas voor 50 dollar per 1 000 m³, moet eraan herinnerd worden dat het als volwaardig lid van de Raad van Europa de democratie in Wit-Rusland behoort te ondersteunen.</p>
      <p sl="en">Tot slot juich ik, zoals commissaris Borg al zei, de 2 miljoen euro toe die Tacis uittrekt om een vrije radiozender in Wit-Rusland op te zetten en het maatschappelijk middenveld te ondersteunen.</p>
    </intervention>
    <intervention id="3-120" speaker_id="1952" name="Jan Marinus Wiersma" is_mep="True" mode="spoken">
      <p sl="nl">namens de PSE-Fractie . – Voorzitter, op 16 december van vorig jaar ging het niet-democratisch gekozen parlement in Minsk akkoord met het voorstel van Loekasjenko om de presidentsverkiezingen te vervroegen naar 19 maart. Dit illustreert de volstrekt eigenmachtige wijze waarop de heer Loekasjenko opereert. De beslissing maakt ook duidelijk dat president Loekasjenko niet van plan is de controle over het verkiezingsproces uit handen te geven. Wij moeten daarom voor de zoveelste keer voor een uiterst frauduleus verloop van het democratische proces in Wit-Rusland vrezen.</p>
      <p sl="nl">De oppositie is het belangrijkste slachtoffer van de beslissing. Hoe kan zij campagne voeren, als haar kandidaten in de gevangenis terechtkomen, zoals de sociaal-democraat Statkevich, en alle massamedia door het regime gecontroleerd worden? De autoriteiten doen er alles aan om het de oppositie zo moeilijk mogelijk te maken en dan wordt ook nog eens de campagneperiode meer dan gehalveerd.</p>
      <p sl="nl">We moeten aandacht voor deze flagrante schendingen van onze democratische waarden in dit buurland van de Europese Unie blijven vragen. Wij moeten nog een keer onderstrepen dat de politiek van Loekasjenko onacceptabel is. Maar wij moeten ook herhalen dat bij een koerswijziging de weg naar intensievere betrekkingen met de EU open ligt. Wat kunnen wij meer doen? Het is te betreuren dat de relatie tussen Loekasjenko en het Europees Parlement zodanig is verslechterd dat wij niet voor deelname aan de waarnemersmissie zijn uitgenodigd, terwijl zo'n uitnodiging wel naar de OVSE is gegaan.</p>
      <p sl="nl">Aan de ene kant is dat een goed teken, want het is het gevolg van onze consequent kritische houding ten aanzien van het regime in Wit-Rusland, maar aan de andere kant moet je je afvragen waarom het Europees Parlement niet gewoon als officiële vertegenwoordiger van de Europese Unie aan de OVSE-missie kan deelnemen. We zijn tevreden met de uitnodiging aan de OVSE, maar we willen ook benadrukken dat er meer nodig is dan lippendienst aan de internationale normen waartoe ook Wit-Rusland zich als lid van de OVSE heeft verplicht. We hopen dan ook dat de OVSE-missie haar werk enigszins normaal kan doen en roepen de Wit-Russische regering op haar alle medewerking te verlenen.</p>
      <p sl="nl">Tenslotte moeten we ondanks de verslechterde omstandigheden - ik was vier jaar geleden zelf bij de waarneming betrokken en volgens mij is de situatie nu nog een stuk slechter dan toen - alles in het werk stellen en vooral niets nalaten om de oppositie te steunen, die er ditmaal wel in is geslaagd verenigd een kandidaat naar voren te schuiven. Ik hoop dat het Parlement met de uitspraak van vandaag in ieder geval de oppositie en kandidaat Aleksander Milinkevitsj een hart onder de riem zal steken.</p>
    </intervention>
    <intervention id="3-121" speaker_id="1933" name="Elisabeth Schroedter" is_mep="True" mode="spoken">
      <p sl="de">namens de Verts/ALE-Fractie. – Mijnheer de Voorzitter, ik ben het met de vorige sprekers eens. De hoop dat de presidentsverkiezingen zullen leiden tot een nieuw begin en de democratisering van het land een impuls zullen geven, vervliegt met de dag meer. President Loekasjenko verzint dagelijks nieuwe represailles tegen de oppositie en de mensen in het land die gebruik maken van het recht anders te denken. Daarom is het nodig de externe hulp nog verder op te voeren. We mogen de moed ook niet laten zakken nu het democratisch engagement in de kiem gesmoord lijkt te worden, want de wens naar vrijheid leeft wel degelijk en we weten hoe zwaar zo’n engagement het heeft, vooral bij zulke schijnverkiezingen. Daarom dienen we te beseffen dat deze verkiezingsdatum geen einddatum is maar dat we te maken hebben met een doorlopend proces.</p>
      <p sl="de">Laten we nauwgezet volgen hoeveel kleine activiteiten de mensen van Wit-Rusland organiseren om hun streven naar vrijheid en democratie te tonen. Het land heeft een serieus democratisch potentieel en daarom wil ik er nog maar eens op wijzen dat de activiteiten in Commissie en Raad ter ontwikkeling van dit potentieel volstrekt ontoereikend zijn. Te traag, te star, inefficiënt! Ik verzoek de Raad nu eindelijk eens zijn huiswerk te doen en de bestaande regels voor externe hulp zo snel mogelijk aan te passen aan deze uitzonderlijke situatie, niet langer alleen maar te praten en een efficiënt beleidsinstrument te ontwikkelen, anders worden we zelf medeverantwoordelijk voor deze moeilijke situatie.</p>
    </intervention>
    <intervention id="3-122" speaker_id="28336" name="Věra Flasarová" is_mep="True" mode="spoken">
      <p sl="cs">namens de GUE/NGL-Fractie. – Dames en heren, als lid van de delegatie voor de betrekkingen met Wit-Rusland namens de Confederale Fractie Europees Unitair Links/Noords Groen Links, ben ik het oneens met de ontwerpresolutie. Ik zal uitleggen waarom. Op basis van het debat in het Parlement zou je heel goed kunnen denken dat de oppositiekandidaat de verkiezingen in Wit-Rusland zou kunnen winnen, maar we weten dat Loekasjenko zal blijven zitten. Wat gebeurt er daarna? Hoe zullen onze betrekkingen met Wit-Rusland eruitzien? We moeten bedenken dat Wit-Rusland meer is dan alleen Loekasjenko en de mensen in bevoorrechte posities; Wit-Rusland is een natie wier ervaring met het regime niet alleen maar negatief is, daar zij ook bepaalde sociale voordelen geniet zoals gratis onderwijs en gezondheidszorg. We zijn ons er terdege van bewust hoe nauw de betrekkingen zijn tussen Wit-Rusland en Moskou, en hoe belangrijk de ontwikkeling van dit kleine land is voor het grote buurland. Het is geen geheim dat beide landen meer toenadering tot elkaar zoeken dan in het verleden. Alles in aanmerking genomen is de EU-strategie voor Wit-Rusland dan ook een strategie voor Rusland.</p>
    </intervention>
    <intervention id="3-123" speaker_id="4383" name="Paul Marie Coûteaux" is_mep="True" mode="spoken">
      <p sl="fr">namens de IND/DEM-Fractie. – Mijnheer de Voorzitter, zoals gewoonlijk kan ik alleen in een paar woorden mijn afkeuring kenbaar maken van hetgeen zojuist door de Raad en de Commissie is gezegd.</p>
      <p sl="fr">Ik vindt het wat al te gemakkelijk, zoals ook in andere gevallen, om een soeverein land te verwijten dat het zich niet op alle punten conformeert aan de modellen die wij hebben vastgesteld voor het erkennen van deze of gene regering, naargelang deze ons, om in wezen om het even welke reden, al dan niet bevalt.</p>
      <p sl="fr">Na de ineenstorting van het sovjetrijk, is Wit-Rusland uitgeleverd aan een opeenvolging van roversbenden wier legitimiteit zeker niet groter was, daar zij de belangen dienden van deze of gene multinational. Dit ging zelfs zover dat ministers overheidsbezittingen voor hun eigen gewin in de losse verkoop deden, overigens dikwijls aan Europese ondernemingen. Dat heette dan liberalisering. En bovendien maken bepaalde westerse machten natuurlijk handig gebruikt van Wit-Rusland, dat ze maar al te graag, samen met de hulpbronnen die het biedt, tegen zijn grote zusternatie Rusland opzetten.</p>
      <p sl="fr">Dames en heren, we moeten ons niet door de gemakkelijke propaganda laten misleiden. Dat men ons vandaag verzoekt de autoriteiten in Minsk te veroordelen is niet omwille van het Wit-Russische volk, maar eenvoudigweg om ons tot een blind verlengstuk te maken van een Amerikaanse strategie, waarmee beoogd wordt de macht van Rusland zoveel mogelijk in te perken door het van zijn natuurlijke historische en geografische bondgenoten te beroven. Dat is tovenaarsleerling spelen, zoals men sinds een jaar kan zien in Oekraïne, en het is niet in het belang van Europa, het échte Europa, dat in harmonie moet zijn met Rusland en al diens bondgenoten, hetgeen het vroeger of later ook zal doen.</p>
    </intervention>
    <intervention id="3-124" speaker_id="28358" name="Konrad Szymański" is_mep="True" mode="spoken">
      <p sl="pl">namens de UEN-Fractie . – Mijnheer de Voorzitter, Wit-Rusland is een grote uitdaging voor de Europese Unie, aangezien onze pogingen om druk uit te oefenen tot nu toe geen effect hebben gehad.</p>
      <p sl="pl">We moeten ons actiever opstellen om democratie te ondersteunen in Wit-Rusland. Dat betekent dat we de nodige organisatorische maatregelen moeten nemen. Bij ons toezicht op de mensenrechtensituatie in Wit-Rusland moeten we uitgaan van het jaarlijks verslag van het Parlement over de mensenrechten in de wereld en van informatie van de speciale vertegenwoordiger van de Commissie en de Raad voor Wit-Rusland. Een resolutie van het Parlement moeten we alleen gebruiken in nieuwe, ingrijpende situaties.</p>
      <p sl="pl">We moeten onze aanpak baseren op het nabuurschapsbeleid of een speciaal instrument voor de mensenrechten bij een vijandig politiek en juridisch klimaat. En in het bijzonder moeten we de financiële ondersteuning van de EU aan onafhankelijke media verder uitwerken, samen met betrouwbare partners. Het recente concours van de Commissie heeft daaromtrent twijfels doen ontstaan, zoals blijkt uit de laatste vraag van vandaag aan de Commissie.</p>
    </intervention>
    <intervention id="3-125" speaker_id="28375" name="Jan Tadeusz Masiel" is_mep="True" mode="spoken">
      <p sl="pl">Mijnheer de Voorzitter, Wit-Rusland is een bijzonder land, de laatste dictatuur in Europa. Het is een arm land. Gedeeltelijk is het arm, omdat het in zijn hele geschiedenis nooit vrij is geweest, in tegenstelling tot veel van, of zelfs al zijn buurlanden. Hoe kan zo’n land hopen op vrijheid, als het nooit vrijheid heeft gekend, en niet weet wat het betekent? De Wit-Russische burgers zijn niet veeleisend en heel geduldig. Als blijkt dat de verkiezingen van 19 maart weer doorgestoken kaart zijn, dan wacht de bevolking op een volgende kans op vrije verkiezingen.</p>
      <p sl="pl">Maar eerst moeten wij alle mogelijke inspanningen doen om ervoor te zorgen dat de verkiezingen van 19 maart vrij zijn. Het is niet goed dat eenzelfde persoon lange tijd aan de macht is. Laten we hopen dat Wit-Rusland in vrijheid kan kiezen tussen de huidige president en Alexander Milinkevitsj.</p>
    </intervention>
    <intervention id="3-126" speaker_id="23894" name="Anna Záborská" is_mep="True" mode="spoken">
      <p sl="sk">In Slowakije hebben we gedurende de veertig jaar die volgden op wat later bekend werd als de Februari van de overwinning van 1948 een soortgelijk bewind meegemaakt als het huidige bewind in Wit-Rusland. De door de communistische partij bestuurde staatsmachinerie drukte niet alleen iedere uiting van verzet de kop in, maar ook alle uitingen en tekenen van een vrije democratische samenleving en de rechtstaat. Voor wie nooit onder een dictatuur heeft geleefd is het moeilijk voorstelbaar wat dat betekent.</p>
      <p sl="sk">Bezorgd zien wij toe hoe de Wit-Russische autoriteiten de repressieve maatregelen tegen het maatschappelijk middenveld hebben opgedreven. De gewelddadige ontmanteling van de onafhankelijke pers en de non-gouvernementele organisaties gaat door.</p>
      <p sl="sk">Op 6 februari 2006 heeft het Opperste Gerechtshof van Wit-Rusland stappen ondernomen om nog weer een NGO te ontbinden, namelijk de Wit-Russische Unie voor jongeren en kinderen.</p>
      <p sl="sk">De Europese Unie voert terecht de druk op Wit-Rusland op. Ik ben dankbaar dat wij ons niet beperken tot uitingen van bezorgdheid over de willekeurige aanvallen op de onafhankelijke media, de non-gouvernementele en religieuze organisaties en sommige onderwijsinstellingen in dat land. Het verheugt me in het bijzonder dat de Commissie heeft besloten onafhankelijke radio-uitzendingen naar Wit-Rusland te sponsoren. Het radiostation Deutsche Welle verdient eveneens onze lof. Ik hoop dat het aanvankelijke besluit om in het Russisch uit te zenden is gewijzigd en dat de Wit-Russische bevolking uitzendingen in haar moedertaal kan beluisteren, hetgeen van groot belang is in de aanloop tot de verkiezingen. Van de vertegenwoordigers van de democratische bewegingen in Wit-Rusland met wie ik contacten onderhoud, heb ik begrepen dat uitzendingen in het Russisch averechts zouden kunnen werken. Nu, voor de verkiezingen, zouden de Europese instellingen zich erop moeten richten gezamenlijk actie te ondernemen voor het bewerkstelligen van concrete democratische veranderingen in dat land.</p>
    </intervention>
    <intervention id="3-127" speaker_id="28121" name="Joseph Muscat" is_mep="True" mode="spoken">
      <p sl="mt">Dank u wel, mijnheer de Voorzitter. Ik denk dat het Europees Parlement vandaag, zij het een dag te laat, een boodschap wil afgeven, waarmee het zijn genegenheid voor de Wit-Russische bevolking wil uiten. Deze boodschap is gericht aan een volk dat, zoals uit de feiten blijkt, de vrijheid wordt ontzegd om zelf zijn leiders te kiezen. Tot nu toe hebben we in dit Parlement gesproken van verkiezingen, maar ik denk dat het omwille van de juistheid beter zou zijn als we de aanstaande gebeurtenis als een boosaardig bekrachtigingsproces aanduidden. Opgemerkt moet worden dat de Europese Unie de afgelopen paar maanden enorme vooruitgang heeft geboekt in het ondernemen van concrete stappen ten gunste van de bevolking van Wit-Rusland. Namens het bureau van de delegatie voor de betrekkingen met Wit-Rusland wil ik de Raad en de Commissie daarvoor bedanken. Er moet echter nog veel gebeuren. We moeten nu laten zien dat we vierkant achter de Wit-Russische bevolking staan, in het bijzonder de jongeren. De autoriteiten die de vrijheid willen kortwieken, beseffen dat jonge mensen de belangrijkste voorvechters zijn van veranderingen. De autoriteiten hebben zelfs RADA opgedoekt, de organisatie die de Wit-Russische jeugd vertegenwoordigt op het Europees Jeugdforum. Dit is een uiterst betreurenswaardige actie. Wij betuigen nogmaals onze steun aan de bevolking en in het bijzonder aan de jongeren van Wit-Rusland, en we beloven dat we hen terzijde zullen staan in tijden van beproeving.</p>
    </intervention>
    <intervention id="3-128" speaker_id="4440" name="Anne E. Jensen" is_mep="True" mode="spoken">
      <p sl="da">Mijnheer de Voorzitter, er zijn vast niet erg veel mensen die geloven dat de presidentsverkiezingen die op 19 maart in Wit-Rusland worden gehouden, voldoen aan zelfs maar de meest elementaire democratische grondbeginselen. We hebben alle reden om te verwachten dat het tegenovergestelde het geval zal zijn. President Loekasjenko zal alle zeilen bijzetten om zijn positie te verdedigen en zijn dictatuur te versterken. Eerlijke kansen om haar politieke boodschappen voor het voetlicht te brengen zijn de oppositie onthouden en de verkiezingscampagne van de kandidaat voor de verenigde oppositie, de heer Milinkevitsj, ontwikkelt zich tot een uiterst moeizaam gebeuren. We moeten alles in het werk stellen om de democratische krachten in Wit-Rusland te steunen in de aanloop naar de verkiezingen. Ik wil er echter in het bijzonder voor pleiten dat Wit-Rusland niet vergeten wordt als de verkiezingen voorbij zijn. Ik ben het met de heer Winkler eens dat er inspanningen op de lange termijn nodig zijn om democratie tot stand te brengen in Wit-Rusland, en we moeten deze inspanningen volhouden na de verkiezingen. Mijn dank aan commissaris Borg voor het feit dat hij beloofd heeft te streven naar precies zo’n strategie.</p>
    </intervention>
    <intervention id="3-129" speaker_id="2268" name="Jonas Sjöstedt" is_mep="True" mode="spoken">
      <p sl="sv">Mijnheer de Voorzitter, ik ben een van de leden van mijn fractie die vinden dat de fractie de gemeenschappelijke ontwerpresolutie had moeten ondertekenen. Ik betreur het dat zij dat niet gedaan heeft.</p>
      <p sl="sv">De situatie in Wit-Rusland gaat steeds verder achteruit. Aan de voorwaarden voor democratische verkiezingen wordt helaas bij lange na niet voldaan. De oppositie – zowel de politieke oppositie als de vrije vakbondsbeweging – wordt stelselmatig vervolgd. Kritische, onafhankelijke media hebben slechts zeer weinig bewegingsruimte.</p>
      <p sl="sv">In deze situatie moeten we alles doen wat in ons vermogen ligt om de democratische krachten te ondersteunen en moeten we ons zowel inzetten voor eerlijke verkiezingen als voor uitgebreid toezicht op de verkiezingen. Er is maar één manier waarop we onze solidariteit met Wit-Rusland kunnen laten zien, en dat is door te eisen dat de Wit-Russen zelf hun eigen toekomst mogen bepalen. En dat vereist democratie.</p>
    </intervention>
    <intervention id="3-130" speaker_id="28617" name="Inese Vaidere" is_mep="True" mode="spoken">
      <p sl="lv">Dames en heren, een vrije informatiestroom vanuit Europa is van levensbelang voor het bevorderen van de democratie in Wit-Rusland.</p>
      <p sl="lv">Ik zou in de eerste plaats willen benadrukken dat de middelen die wij hebben vrijgemaakt voor radio-uitzendingen voor Wit-Rusland tot op heden niet het verhoopte effect hebben gehad. Het besluit van de Europese Commissie om een contract van 2 miljoen euro toe te kennen aan het Duits-Russische consortium dat radio-uitzendingen verzorgt voor Wit-Rusland, in de wetenschap dat het Russische televisiestation al royale contracten heeft met de Wit-Russische regering, en dat deze uitzendingen in het Russisch plaatsvinden, is mijns inziens een onaanvaardbare geldverspilling. Uiteindelijk zou dit het regime van Loekasjenko wel eens in de kaart kunnen spelen.</p>
      <p sl="lv">Ten tweede moet de Europese Unie de democratische pers van Wit-Rusland steunen.</p>
      <p sl="lv">Ten derde moeten we overwegen om het gemakkelijker te maken voor Wit-Russische burgers, wetenschappers en culturele werkers om aan visa voor de Europese Unie te komen en tegelijkertijd de beperkingen op te voeren voor visa voor vertegenwoordigers van het huidige bewind en hun gezinsleden.</p>
      <p sl="lv">Tenslotte zou ik de Europese Commissie en de Raad met klem willen verzoeken krachtiger aan te dringen op de onmiddellijk vrijlating van oppositieleider Mikhail Marinich die op politieke gronden wordt gevangengehouden.</p>
    </intervention>
    <intervention id="3-131" speaker_id="28276" name="Laima Liucija Andrikienė" is_mep="True" mode="spoken">
      <p sl="lt">Met nog iets meer dan een maand te gaan tot aan de stembusgang laat de situatie in Wit-Rusland weinig hoop bestaan dat de presidentsverkiezingen in dit land democratisch, vrij en eerlijk zullen verlopen.</p>
      <p sl="lt">Tot nog toe is er nog geen enkele kandidaat officieel geregistreerd en is slechts een toekomstige kandidaat, de huidige president Alexander Loekasjenko, het voorwerp van een intensieve propagandacampagne, gevoerd door de totaliteit van de staatsmedia. Een analyse van de pers leert dat in het hele land de opinie postvat dat er geen alternatief is voor de huidige president; een absolute meerderheid van de burgers zal op hem stemmen omdat alleen Alexander Loekasjenko voor stabiliteit kan zorgen in een land dat kan bogen op onomstotelijke prestaties. Kennelijk zijn de tegenstrevers van de president waardeloze schurken, terwijl het Westen de situatie in Wit-Rusland simpelweg niet begrijpt en het land wil destabiliseren. Dat dit niet zal gelukken heeft Wit-Rusland te danken aan president Loekasjenko. De onderdrukking van de onafhankelijke media wordt almaar opgevoerd.</p>
      <p sl="lt">In dit verband is de steun van de Europese Unie levensnoodzakelijk, maar niet voldoende en te laat, zodat het effect gering blijft. Is dit werkelijk alles wat de Europese Unie kan doen om de gedachte- en persvrijheid in een naburig land te verdedigen?!</p>
    </intervention>
    <intervention id="3-132" speaker_id="28382" name="Andrzej Jan Szejna" is_mep="True" mode="spoken">
      <p sl="en">Mijnheer de Voorzitter, op 19 maart worden er in Wit-Rusland presidentsverkiezingen gehouden. We zijn het er allemaal over eens dat het onderhand tijd wordt dat we de activiteiten van de democratische krachten in Wit-Rusland ondersteunen. Het mogelijk maken van vrije en democratische verkiezingen moet bovenaan ons prioriteitenlijstje staan. Er moet voor gezorgd worden dat elke stap in deze verkiezing, ook het tellen van de stemmen, zo transparant mogelijk verloopt en dat alle kandidaten dezelfde kansen krijgen.</p>
      <p sl="en">Het beleid van Loekasjenko heeft al veel te veel wenkbrauwen doen fronsen. Het is van het allerhoogste belang dat het Europees Parlement en de Raad van Europa aanwezig zijn bij deze presidentsverkiezingen. We moeten er bij de Wit-Russische autoriteiten op aandringen dat ze beide instellingen zo snel mogelijk een uitnodiging sturen.</p>
      <p sl="en">Wat onafhankelijkheid van de media en vrijheid van meningsuiting betreft, wordt de toestand geleidelijk aan steeds slechter voor de Wit-Russen. Daarom zijn wij een warm voorstander van het opzetten van een radiozender die uitzendt vanuit Polen, Litouwen en mogelijk Oekraïne. Bovendien getuigt het optreden van de Wit-Russische regering tegen de Unie van Polen in Wit-Rusland en tegen de Roma-minderheid en het verbieden van de hervormde evangelische kerk van minachting voor de rechten van minderheden en voor de vrijheid van vereniging en geloof.</p>
    </intervention>
    <intervention id="3-133" speaker_id="28289" name="Rolandas Pavilionis" is_mep="True" mode="spoken">
      <p sl="lt">Behalve slecht nieuws uit Minsk is er ook goed nieuws uit Vilnius. Vandaag heeft de Litouwse regering de European Humanities University erkend, die onlangs uit Minsk werd verbannen en die in Vilnius haar activiteiten heeft hervat. Dit is de vrucht van de enorme inspanningen van een aantal leden van het Europese Parlement, in samenwerking met vertegenwoordigers van de Europese Commissie en Litouwse diplomaten. De studenten aan deze universiteit bieden onmiskenbaar oprechte hoop op een nieuwe toekomst voor Wit-Rusland. Tegelijkertijd heeft ons slecht nieuws bereikt vanuit Minsk. Het dictatoriale regime voert de onderdrukking op van democratische maatschappelijke jongerenorganisaties die het regime niet welgezind zijn. Het werk van de Wit-Russische Unie voor jongeren en kinderen RADA is door een besluit van het regime in de ban gedaan. Deze jongerenraad had inmiddels internationale erkenning gekregen en zette zich in voor de totstandbrenging van contacten tussen jongeren in Wit-Rusland en vele Europese jongerenorganisaties. Ik zou daarom een oproep willen doen aan al mijn collega's en ik reken op hun steun voor het dringende verzoek een einde te maken aan de onderdrukking van de Wit-Russische jongeren en hun organisaties.</p>
    </intervention>
    <intervention id="3-134" speaker_id="photo_generic" name="Hans Winkler" is_mep="True" mode="spoken">
      <p sl="fr">fungerend voorzitter van de Raad . Ter afronding van dit debat zal ik nu het woord voeren namens de Raad.</p>
      <p sl="de">Mijnheer de Voorzitter, dames en heren, ik zou allereerst op een punt terug willen komen dat in de discussie genoemd werd en duidelijk willen stellen dat elk land het recht heeft zich te bekommeren om de mensenrechten, waar ter wereld die ook in het geding zijn. Kritiek op schendingen van de mensenrechten is nog geen inmenging in interne aangelegenheden. Dat is zeker sinds de Wereldconferentie over de mensenrechten van 1993 in Wenen gemeengoed. De Europese Unie heeft daarom net als een willekeurig land het volste recht toe te zien op de naleving van de mensenrechten in een ander land. De Europese Unie doet dat ook en ik dank het Europees Parlement voor zijn inzet daarvoor en voor de duidelijke uitspraken die het in dit debat heeft gedaan. Die maken het werk voor de Raad en Commissie lichter, omdat het belangrijk is dat de Europese instellingen in deze kwestie met één mond spreken.</p>
      <p sl="de">Naar aanleiding van de bijdrage van mevrouw Schroedter zou ik willen zeggen, dat je zeker kunt stellen dat er tot nu toe geen efficiënt gebruik gemaakt is van de beschikbare instrumenten. We proberen daarin verbetering te brengen. Ik wil daar wel aan toevoegen dat de ontwikkeling van een nieuw instrument voor hulp in het kader van het nabuurschap- en partnerschapsbeleid voor verbetering zal zorgen en dat we ons best zullen doen om ervoor te zorgen dat deze middelen ook doelmatig ingezet worden.</p>
      <p sl="de">Een ander punt keerde een aantal keren terug in de discussie. Het is de ontmoeting die de troika-ministers van Buitenlandse Zaken op dit moment in Wenen hebben met de Russische minister van Buitenlandse Zaken. Commissaris Borg heeft van deze ontmoeting gewag gemaakt, omdat commissaris Ferrero-Waldner er ook aan deelneemt. Natuurlijk staat bij deze belangrijke ontmoeting ook Wit-Rusland op de agenda en natuurlijk komt het erop aan dat ook Rusland duidelijk stelling neemt. We weten immers allemaal dat Rusland een zekere invloed op de gebeurtenissen in Wit-Rusland heeft.</p>
      <p sl="de">Dan is er nog iets – en ook dat speelde een rol in het debat – wat wij heel serieus zullen nemen: voor intensievere contacten tussen wetenschappers, jongeren en leden van het maatschappelijk middenveld dienen deze mensen de mogelijkheid te krijgen om te reizen. Daar moeten wij inderdaad nog eens goed naar kijken. Het zou verkeerd zijn als wij mensen die in hun strijd voor de democratie hun vrijheid op het spel zetten, niet in de gelegenheid zouden stellen zich samen met onze instellingen voor de democratisering van Wit-Rusland in te zetten.</p>
      <p sl="de">Ook de presidentsverkiezingen werden aangestipt. Ze hadden Wit-Rusland de kans kunnen bieden de juiste weg in te slaan. Zoals de meeste sprekers opmerkten, is die kans niet zeer groot en de Europese Commissie en de Raad zullen zich moeten beraden op een reactie voor het geval er onregelmatigheden bij de verkiezingen worden vastgesteld. Natuurlijk overwegen we voor dat geval ook maatregelen, zolang we er maar goed voor zorgen dat we niet, zoals vaak gebeurt bij sancties, de verkeerden treffen. We willen de burgers van het land niet treffen. Integendeel, die willen we juist steunen en we zullen er alles aan doen om ervoor te zorgen dat er op de langere termijn van onderop een verandering in Wit-Rusland wordt bewerkstelligd. Daar willen wij, daar wil de Raad aan werken.</p>
    </intervention>
    <intervention id="3-136" speaker_id="photo_generic" name="Joe Borg" is_mep="True" mode="spoken">
      <p sl="en">lid van de Commissie . Mijnheer de Voorzitter, ik dank de geachte leden van het Parlement voor al hun opmerkingen waarmee het engagement van dit Huis voor democratie en eerbiediging van de mensenrechten in Wit-Rusland in het algemeen versterkt wordt.</p>
      <p sl="en">Zoals ik aan het begin van dit debat al opmerkte, heeft de Commissie in Wit-Rusland een actieve rol gespeeld door NGO’s en media te ondersteunen en door aan de hand van acties bewustwording te kweken onder de Wit-Russische bevolking in de hoop dat dit tot democratische veranderingen leidt. De Europese Unie heeft beklemtoond hoeveel belang ze hecht aan een democratische stembusgang en we zijn bereid de onderlinge banden aan te halen, als en wanneer we overtuigende vooruitgang zien in de richting van echte democratie en eerbiediging van de mensenrechten.</p>
      <p sl="en">In antwoord op wat de heer Wiersma en andere leden hebben gezegd over de voor 19 maart geplande presidentsverkiezingen, betreurt de Commissie dat het Europees Parlement niet als waarnemer is uitgenodigd bij de verkiezingen. Dat is inderdaad een teleurstelling, maar komt niet als een verrassing, gelet op de toestand in het land. We zullen de verslagen van de OVSE/ODIHR-missie op de voet volgen. Leden van het Europees Parlement kunnen misschien deel uitmaken van de nationale contingenten van de lidstaten in de OVSE/ODIHR-missie.</p>
      <p sl="en">Wat het punt dat mevrouw Schroedter en andere leden aanhaalden betreft, zou ik wil herhalen dat de Commissie de toestand op een originele manier probeert aan te pakken via steun aan de European Humanities University in ballingschap en aan onafhankelijke media.</p>
      <p sl="en">In reactie op de opmerkingen van mevrouw Záborská zou ik opnieuw willen benadrukken dat het leeuwendeel van de Commissiestrategie erin bestaat onafhankelijke media in zowel het Russisch als het Wit-Russisch – met name de Deutsche Welle – te ondersteunen om ervoor te zorgen dat ze echt een katalysator voor veranderingen kunnen zijn.</p>
      <p sl="en">Ik wil de heer Muscat danken voor zijn opmerkingen en voor de nadruk die hij op de jeugd legt. Ik kan hem verzekeren dat de Commissie haar inspanningen inderdaad toespitst op het maatschappelijk middenveld, waaronder de Wit-Russische jeugd, die de hoop op een betere toekomst belichaamt.</p>
      <p sl="en">Ten aanzien van het punt dat mevrouw Vaidere aanstipte, wil ik opmerken dat er op het niveau van de Raadswerkgroepen besprekingen lopen om enkele praktische oplossingen te vinden voor de gemeenschappelijk aanpak van visumfacilitering.</p>
      <p sl="en">Met betrekking tot de opmerking van de heer Pavilionis, ben ik het volmondig met hem eens dat we elke actie voor de Wit-Russische jeugd en met name voor de European Humanities University in ballingschap moeten ondersteunen.</p>
      <p sl="en">Bij het mediaproject van 2 miljoen euro worden niet alleen partners uit Duitsland en Rusland betrokken, maar ook een Pools radiostation, een Litouws radiostation, Duitse en Nederlandse NGO’s en Wit-Russische journalisten. Daarom is het een Europa-breed project. De Russische televisiepartner, RTVI, heeft laten zien dat hij zich compleet onafhankelijk van de Russische regering opstelt. RTVI bestaat namelijk uit journalisten die weggelopen zijn bij door de regering gecontroleerde media.</p>
      <p sl="en">Alle televisie- en radioprogramma’s worden in het Russisch en in het Wit-Russisch uitgezonden. De televisieprogramma’s die in het Russisch uitgezonden worden, worden systematisch in het Wit-Russisch ondertiteld.</p>
    </intervention>
    <intervention id="3-137" speaker_id="1838" name="De Voorzitter" is_mep="True" mode="spoken">
      <p sl="nl">Tot besluit van het debat zijn zes ontwerpresoluties ingediend overeenkomstig artikel 103, lid 2, van het Reglement.</p>
      <p sl="nl">Het debat is gesloten.</p>
      <p sl="nl">De stemming vindt morgen om 10.00 uur plaats.</p>
      <a text="(In afwachting van het vragenuur voor vragen aan de Commissie wordt de vergadering om 16.50 uur onderbroken en om 17.30 uur hervat)"/>
    </intervention>
  </section>
  <section id="creitem13" title="11. Aanpak van racisme in het voetbal (schriftelijke verklaring)">
    <intervention id="3-140" speaker_id="1849" name="De Voorzitter" is_mep="True" mode="spoken">
      <p sl="nl">Voordat we overgaan tot het vragenuur, heb ik een mededeling voor u. Ik kan u meedelen dat schriftelijke verklaring 69/2005 over de aanpak van racisme in het voetbal ondertekend is door de meerderheid van de leden van het Parlement.</p>
    </intervention>
    <intervention id="3-141" speaker_id="28171" name="Emine Bozkurt" is_mep="True" mode="spoken">
      <p sl="en">Mevrouw de Voorzitter, ik zal u de uitslag geven: EP United 1 – Racisme 0. Meer dan de helft van de leden heeft schriftelijke verklaring 69 over het de aanpak van racisme in het voetbal ondertekend. Ik bedank alle leden die getekend hebben. Dit is een historisch moment.</p>
    </intervention>
    <intervention id="3-142" speaker_id="1849" name="De Voorzitter" is_mep="True" mode="spoken">
      <p sl="nl">Mevrouw Bozkurt, u begrijpt dat dit geen beroep op het Reglement betreft, maar ons Parlement heeft met deze verklaring uiteraard een belangrijk signaal afgegeven.</p>
    </intervention>
  </section>
  <section id="creitem14" title="12. Vragenuur (vragen aan de Commissie)">
    <intervention id="3-144" speaker_id="1849" name="De Voorzitter" is_mep="True" mode="spoken">
      <p sl="nl">Aan de orde is het vragenuur (B6-0002/2006).</p>
      <p sl="nl">Wij behandelen een reeks vragen aan de Commissie.</p>
      <p sl="nl">Eerste deel</p>
      <p sl="nl">Vraag nr. 33 van Andreas Schwab , vervangen door Richard Seeber (H-0005/06)</p>
      <p sl="nl">Betreft: Verenigbaarheid van de tol voor personenauto's met EU-recht</p>
      <p sl="nl">Na invoering van de tolheffing voor vrachtauto's in Duitsland wordt erover nagedacht spoedig ook een tol voor personenauto's in te voeren. Aangezien dit tot een zwaardere belasting van de Duitse autorijders zou leiden, zou de invoering vergezeld moeten gaan door een compenserende verlaging van de motorrijtuigenbelasting.</p>
      <p sl="nl">Acht de Commissie de invoering van de tol voor personenauto's in Duitsland, mits tevens tot verlaging van de motorrijtuigenbelasting wordt besloten, verenigbaar met het discriminatieverbod van artikel 12 van het EG-Verdrag?</p>
    </intervention>
    <intervention id="3-145" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – Ik zou het geachte Parlementslid ervan op de hoogte willen brengen dat de motorrijtuigenbelasting, met uitzondering van die voor zware vrachtvoertuigen, momenteel niet geharmoniseerd is op Gemeenschapsniveau. Hoewel er in Richtlijn 1999/62/EG jaarlijkse minimumtarieven voor motorrijtuigenbelasting op zware vrachtvoertuigen zijn vastgelegd, staat het de lidstaten vrij naar eigen goeddunken nationale bepalingen voor het belasten van auto’s vast te leggen. Een vergelijkbare toestand bestaat er op het gebied van tolgelden en heffingen voor wegvoertuigen. Deze houden vaak verband met en worden gerechtvaardigd door de kosten die nationale overheden maken voor het aanleggen en het onderhouden van de wegeninfrastructuur.</p>
      <p sl="en">Richtlijn 1999/62/EG verschaft een kader voor het op een niet-discriminerende en evenredige manier heffen van tol en het aanrekenen van kosten voor zware vrachtvoertuigen. Voor personenvoertuigen bestaat dergelijke Gemeenschapswetgeving niet. Nationale bepalingen waarmee belastingen op auto’s, tolgelden of heffingen ingevoerd worden, moeten echter sporen met het algemeen beginsel van het EG-Verdrag, mogen niet leiden tot grensoverschrijdende formaliteiten bij de handel tussen de lidstaten en moeten het non-discriminatiebeginsel in acht nemen.</p>
      <p sl="en">De Commissie is van mening dat als het innen van tolgelden voor wegvoertuigen niet afhankelijk wordt gemaakt van een beslissing om tegelijkertijd belastingen op auto’s te verlagen en als deze maatregelen geen enkele rechtstreekse of onrechtstreekse discriminatie vormen op basis van de nationaliteit van het wegvoertuig, zij niet indruisen tegen artikel 12 van het EG-Verdrag.</p>
      <p sl="en">Ik zou eraan willen herinneren dat de Commissie een vergelijkbaar antwoord heeft gegeven op een mondelinge vraag tijdens het Vragenuur in de vergaderperiode van het Parlement in december. Volgens de informatie waarover de Commissie beschikt, overweegt Duitsland momenteel niet om tol te gaan heffen op personenauto’s. Als Duitsland een tolsysteem zou invoeren, zoals in de mondelinge vraag gesteld werd, dan zou de Commissie dergelijke bepalingen natuurlijk uitgebreid onderzoeken.</p>
    </intervention>
    <intervention id="3-146" speaker_id="28252" name="Richard Seeber" is_mep="True" mode="spoken">
      <p sl="de">Mevrouw de Voorzitter, met het oog op de infrastructuurkostenrichtlijn zou ik de commissaris willen vragen hoe de Commissie het principe van de internalisering van externe kosten verder denkt te gaan bevorderen. We hebben de infrastructuurrichtlijn nu wel aangenomen, maar hoe denkt de Commissie, vooral in termen van wetenschappelijk onderzoek, het verband tussen milieuvervuiling en het zware goederentransport duidelijker aan te tonen en vervolgens met de resultaten in de hand een nieuw voorstel voor een betere, beter op het milieu afgestemde Eurovignet-richtlijn voor te leggen?</p>
    </intervention>
    <intervention id="3-147" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – In het Witboek inzake vervoersbeleid tot 2010 wordt vastgesteld dat een van de belangrijkste oorzaken van de onevenwichtigheden in het vervoerssysteem gelegen is in het feit dat de gebruikers van de verschillende vervoersmodaliteiten niet altijd hoeven te betalen voor de door hen veroorzaakte kosten.</p>
      <p sl="en">Door op januari 2003 het verslag over de conclusies van het Witboek aan te nemen, bevestigde het Europees Parlement dat er infrastructuurheffingen nodig zijn. Afstandsafhankelijke wegentol en heffingen die gebaseerd zijn op de duur van het weggebruik, worden historisch gezien geïnd op autosnelwegen of andere hoofdwegen om er de bouw, de exploitatie en het onderhoud van infrastructuur mee te financieren. Met het voortschrijden van de technologie kunnen deze instrumenten in toenemende mate ook ingezet worden om het verkeer in goede banen te leiden: spitsheffingen, uitstootafhankelijke heffingen, enzovoort.</p>
      <p sl="en">De meeste lidstaten innen op tenminste een deel van hun wegennet tol of heffingen. Het Commissiebeleid inzake tol en andere heffingen is dat ze een belangrijk instrument vormen om investeringen in de infrastructuur te financieren, het verkeer in goede banen te leiden en investeringen van de privé-sector in het infrastructuurbeheer aan te moedigen. Hoewel de Commissiewetgeving zich momenteel beperkt tot zware vrachtvoertuigen, zoals ik al heb vermeld, is deze materie dus wel degelijk onderdeel van ons beleid.</p>
    </intervention>
    <intervention id="3-148" speaker_id="1849" name="De Voorzitter" is_mep="True" mode="spoken">
      <p sl="nl">Vraag nr. 34 van Robert Evans (H-0016/06)</p>
      <p sl="nl">Betreft: Junk food</p>
      <p sl="nl">Deelt de Commissie mijn bezorgdheid over de reclame voor zogenaamd 'junk food' onder kinderen via televisie, internet en andere media? Acht de Commissie maatregelen op EU-niveau gepast in het licht van de internationale aard van de markt en de distributiekanalen, in combinatie met de duidelijk nadelige gevolgen van deze producten?</p>
    </intervention>
    <intervention id="3-149" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. – Mevrouw de Voorzitter, de Commissie hecht veel belang aan de mogelijke uitwerking van reclame op het gedrag van kinderen. Dat is met name het geval bij reclame voor voedingsmiddelen, gelet op het mogelijk verband met de voeding en de gezondheid van kinderen. In het algemeen heeft de Europese Unie een aantal horizontale normen die met dit terrein te maken hebben en waarbij die reclameactiviteiten worden gereguleerd die het gedrag van kinderen kunnen beïnvloeden en die ook voedingsmiddelen bestrijken.</p>
      <p sl="en">Ten eerste de televisiereclame: sinds 1989 wordt in de richtlijn Televisie Zonder Grenzen bepaald dat dergelijke reclame minderjarigen geen geestelijke of lichamelijke schade mag berokkenen. In het bijzonder mag televisiereclame minderjarigen niet rechtstreeks aansporen een product of een dienst te kopen door te profiteren van hun onervarenheid of goedgelovigheid, mag ze minderjarigen er niet rechtstreeks toe aanzetten hun ouders of anderen te overreden tot de aankoop van producten of diensten waarvoor reclame wordt gemaakt noch het speciale vertrouwen uitbuiten dat minderjarigen hebben in ouders, leerkrachten of anderen in hun nabijheid.</p>
      <p sl="en">In een voorstel voor een wijziging van deze richtlijn dat op 13 december 2005 door de Commissie is aangenomen, zouden deze bepalingen uitgebreid worden naar andere vormen van audiovisuele inhoud. In de richtlijn oneerlijke handelspraktijken, die in 2005 werd aangenomen, staan gelijksoortige bepalingen. Hierdoor zullen kwetsbare groepen consumenten beter beschermd worden, omdat men kinderen niet rechtstreeks mag aansporen producten te kopen waarvoor reclame wordt gemaakt, of hun ouders of andere volwassenen te overreden de geadverteerde producten voor hen te kopen.</p>
      <p sl="en">In dit stadium is de Commissie niet van plan andere wetgevende initiatieven te nemen. De Commissie verwacht nu dat de sector door middel van zelfregulering optreedt en de geldende wettelijke bepalingen op een effectieve en precieze manier aanvult. Daartoe heeft ze een vergaand proces opgestart.</p>
      <p sl="en">Zo moet het Europees platform voor voeding, lichaamsbeweging en gezondheid leiden tot niet-regelgevende maatregelen en harde toezeggingen van het bedrijfsleven. De Commissie verwacht onder andere een aantal toezeggingen met betrekking tot reclame voor kinderen. Tegelijkertijd heeft de Commissie de dialoog met het bedrijfsleven en met anderen geïntensiveerd om te bekijken hoe zelfregulerende reclamemaatregelen verder verbeterd kunnen worden.</p>
      <p sl="en">In december 2005 heeft de Commissie een Groenboek aangenomen over de bevordering van gezonde voeding en lichaamsbeweging. Een van de vragen waarop in het Groenboek specifiek om antwoord wordt verzocht, luidt: “Zijn vrijwillige gedragscodes (‘zelfregulering’) een geschikt middel om de reclame voor en verkoop van levensmiddelen die energierijk en arm aan micronutriënten zijn, aan banden te leggen? Welke alternatieven moeten overwogen worden als zelfregulering niet werkt? De Commissie hoopt dat deze aanpak significante toezeggingen op zal leveren die alle betrokkenen en de samenleving in haar geheel ten goede zullen komen. Mocht dit niet het geval zijn – en dit is belangrijk – dat zal de Commissie niet aarzelen gepaste wetgevende maatregelen voor te stellen.</p>
    </intervention>
    <intervention id="3-150" speaker_id="2099" name="Robert Evans" is_mep="True" mode="spoken">
      <p sl="en">Dank u wel, commissaris, mag ik u op dat laatste punt nog een beetje verder laten gaan, want tot dan toe was ik een beetje teleurgesteld over uw antwoord, omdat u suggereerde dat de wetgeving er al lag. Ik kan u tal van voorbeelden geven waar ik me zorgen over maak, maar ik zal het bij één laten. Nestlé “Cheerios” zijn ontbijtgranen met 21 procent suiker en veel zout. De fabrikanten maken hun eigen kleurboeken en moedigen kinderen aan meer en meer van hun product te eten, naarmate ze meer inkleuren.</p>
      <p sl="en">Zoals u in uw opmerkingen aanstipte, beschikt de EU al over wetgeving op dit punt, maar u suggereerde ook dat die wetgeving als basis gebruikt zou kunnen worden. Als er geen nieuwe wetgeving nodig is, mag ik u dan met klem verzoeken de bestaande maatregelen en de zelfregulering – waarvan ik niet zeker ben dat deze wel zo precies is – opnieuw te bekijken en te zien of ze werken of dat ze aangescherpt moeten worden?</p>
    </intervention>
    <intervention id="3-151" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. – Het ligt nogal voor de hand dat de voeding en de gezondheid van jonge mensen niet alleen voor de Commissie erg belangrijk is. Ik denk dat we het daar allemaal over eens kunnen zijn. Ook is het vrij duidelijk dat we niet graag in een situatie belanden waarin jonge mensen te zwaar kunnen worden. Dat kan later in hun leven ernstige problemen veroorzaken, niet alleen voor hun eigen gezondheid, maar ook voor de samenleving. Daarom zullen we nagaan hoe een en ander momenteel functioneert. Als – met de nadruk op als – dit niet lijkt te werken, zal de Commissie dan ook bereid zijn verdere stappen te nemen.</p>
    </intervention>
    <intervention id="3-152" speaker_id="4535" name="Philip Bushill-Matthews" is_mep="True" mode="spoken">
      <p sl="en">In tegenstelling tot mijn collega ben ik verheugd dat u vandaag geen extra wetgeving voorstelt. Uw standpunt klopt als een bus.</p>
      <p sl="en">Ook wil ik u ervoor bedanken dat u ons eraan herinnerd heeft dat het hier over voeding, lichaamsbeweging en gezondheid gaat. Het is erg makkelijk om in te blijven hakken op de levensmiddelenindustrie, maar bent u het niet met mij eens dat het tijd wordt dat mensen inzien dat individuen verantwoordelijk zijn voor hun eigen leven en dat beweging een enorme rol speelt in dit duidelijk zeer belangrijke vraagstuk?</p>
    </intervention>
    <intervention id="3-153" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. – Zoals ik eerder al zei, hebben wij allemaal een verantwoordelijkheid om ervoor te zorgen dat jongeren niet in een situatie terechtkomen waardoor ze later in hun leven meer kans lopen ziek te worden. Natuurlijk kan de samenleving niet voor iedereen verantwoordelijk zijn. Daarom dragen ouders en andere volwassenen die overdag jongeren begeleiden, op dit gebied ook verantwoordelijkheid.</p>
      <p sl="en">In de lidstaten moet er een discussie op gang komen over hoeveel jongeren door de week op school bewegen. Er bestaat een duidelijk verband tussen beweging en gezondheid, als functie van de ziektes die je op kunt lopen, als je onvoldoende beweegt. Nu ben ik oud genoeg om te zeggen dat toen ik jong was al die videospelletje nog niet bestonden: we zaten niet achter computerschermen om ons te vermaken. We moeten jongeren dus aanmoedigen eropuit te gaan en wat te bewegen om te proberen te voorkomen dat ze later in hun leven in een toestand belanden die niemand van ons zou willen.</p>
    </intervention>
    <intervention id="3-154" speaker_id="1849" name="De Voorzitter" is_mep="True" mode="spoken">
      <p sl="nl">Vraag nr. 35 van Rodi Kratsa-Tsagaropoulou (H-0052/06)</p>
      <p sl="nl">Betreft: Financiering van de trans-Europese vervoersnetwerken</p>
      <p sl="nl">Het tijdens de Europese Top van december 2005 bereikte politieke akkoord betreffende de financiële vooruitzichten voor de periode 2007-2013 behelst onder andere een reductie van de financiële middelen die voor de trans-Europese vervoersnetwerken zijn gereserveerd van 20 miljard euro, zoals oorspronkelijk voorgesteld door de Commissie, naar 7 miljard euro.</p>
      <p sl="nl">Is de Commissie, in de wetenschap dat de trans-Europese netwerken erg belangrijk zijn voor de verwezenlijking van de strategie van Lissabon en voor de werking van de interne markt, van oordeel dat de 30 voor de nabije toekomst geplande prioritaire projecten met het bedrag van 7 miljard euro daadwerkelijk zullen kunnen worden gerealiseerd? Deelt de Commissie de vrees dat de verlaging van de gereserveerde financiële middelen met tweederde een negatieve uitwerking zal hebben op de hele vervoerssector, gezien ook het feit dat sommige van de bedoelde projecten reeds problemen bij de uitvoering ondervinden, en hoe denkt zij hier iets aan te doen? Beschikt de Commissie over een inschatting van het verloop van de verwezenlijking van de prioritaire projecten en deelt zij de verwachting dat sommige van deze prioritaire projecten vanwege de verlaging van de gereserveerde financiële middelen misschien herzien of zelfs opgeschort zullen moeten worden?</p>
    </intervention>
    <intervention id="3-155" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. – In juli 2004 heeft de Commissie een voorstel gepresenteerd om de verordening over de trans-Europese netwerken – TEN’s – te wijzigen op grond van de financiële vooruitzichten voor 2007-2013. Die voorzien onder andere in een hoger steunpercentage, tot 50 procent, voor het grensoverschrijdende gedeelte van prioritaire projecten. De totale kredieten belopen 20,35 miljard euro voor deze TEN-vervoersprojecten.</p>
      <p sl="en">De overeenkomst die tijdens de Europese Raad van december 2005 is bereikt over de vooruitzichten voor 2007-2013 betekent een aanzienlijke verlaging van ongeveer 40 procent van het totaal aan kredieten dat toegekend wordt aan rubriek 1a, die naast de vervoerssector terreinen bestrijkt als onderzoek, onderwijs, concurrentiekracht en nieuwe technologieën. Over de verdeling van de kredieten over de verschillende onderdelen van rubriek 1a is nog geen beslissing genomen.</p>
      <p sl="en">De Commissie kan daarom geen precies antwoord geven aan het geachte lid ten aanzien van de weerslag van de verlaging van de bedragen die in het oorspronkelijke voorstel voor de financiële vooruitzichten stonden, totdat de cijfers definitief zijn vastgelegd in interinstitutionele overeenkomsten. Die discussies lopen nog.</p>
    </intervention>
    <intervention id="3-156" speaker_id="4482" name="Rodi Kratsa-Tsagaropoulou" is_mep="True" mode="spoken">
      <p sl="el">Mevrouw de Voorzitter, mevrouw de commissaris, ik dank u voor uw antwoord en uw oprechtheid, maar u heeft me er niet van overtuigd dat de Commissie dit probleem met de vereiste ernst aanpakt, want het gaat om een erg belangrijke sector voor de voltooiing van de interne markt en de concurrentiekracht van de Europese Unie.</p>
      <p sl="el">Het lijkt duidelijk dat het voorstel van de Commissie drastisch zal worden teruggeschroefd. Oplossingen in deze sector vergen tijd. Voor de planning zijn tijd en middelen vereist. Heeft u nog niet gedacht aan betere samenwerking met het bedrijfsleven, aan een grotere participatie van de lidstaten, aan een grotere inbreng van de Europese Investeringsbank? Het verbaast me dat u zich op dit gebied niet aan het voorbereiden bent.</p>
    </intervention>
    <intervention id="3-157" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. – Het is natuurlijk niet onbelangrijk te onderstrepen dat de Commissie het belang van deze trans-Europese netwerken niet onderschat. Ik ben vandaag echter geenszins in de positie om welk signaal dan ook te geven over de lopende besprekingen over de financiële vooruitzichten voor de periode tot 2013. Zoals ik in mijn eerste antwoord al aangaf, zullen deze besprekingen plaatsvinden op de interinstitutionele beleidsterreinen die op dit cruciale tijdstip altijd het onderwerp van deze onderhandelingen zijn.</p>
    </intervention>
    <intervention id="3-158" speaker_id="28279" name="Justas Vincas Paleckis" is_mep="True" mode="spoken">
      <p sl="lt">Ik zou willen vragen wat de gevolgen zullen zijn van de verlaging van de begroting voor de TEN-projecten voor de nieuwe lidstaten van de Unie. De vervoersinfrastructuur in deze landen, in het bijzonder het spoorvervoer, vertoont een aanzienlijke achterstand in vergelijking met de landen van het Oude Europa. Om preciezer te zijn: hoe zal het voor de Baltische landen essentiële project "Rail Baltica", waardoor hun hoofdsteden worden verbonden met Warschau en Berlijn, ten uitvoer worden gelegd?</p>
    </intervention>
    <intervention id="3-159" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. – Ik heb geen vraag gehoord, alleen maar een uitspraak.</p>
    </intervention>
    <intervention id="3-160" speaker_id="28252" name="Richard Seeber" is_mep="True" mode="spoken">
      <p sl="de">Mevrouw de Voorzitter, ik stel vast dat er op mijn eerste vraag geen inhoudelijk antwoord van de Commissie is gekomen. Daarom herhaal ik hem bij deze. Het is begrijpelijk dat de Commissie ons vandaag nog niet kan zeggen hoe zij denkt een begroting te besteden die nog niet vastgesteld is, maar de Commissie is volgens mij wel heel goed in staat te schetsen hoe we de noodzakelijke financiering van de trans-Europese netwerken toch nog veilig kunnen stellen.</p>
      <p sl="de">En ik vraag nog even door: we weten allemaal dat men er in de verschillende delen van de transportbranche geen moeite mee heeft voor het gebruik van de infrastructuur te betalen. Helaas heeft de nieuwe infrastructuurkostenrichtlijn het plafond voor heffingen erg laag gelegd. Zou men niet een voorstel kunnen maken om dat op te rekken en kruisfinanciering mogelijk te maken?</p>
    </intervention>
    <intervention id="3-161" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. – Mevrouw de Voorzitter, het spijt me, maar ik ben niet in de positie om specifieke antwoorden te geven. Zelfs al zou ik het willen, dan liggen de zaken in dit stadium gewoon niet in mijn handen. Ze liggen onder andere in de handen van het Europees Parlement en ik verzoek om uw begrip voor deze situatie.</p>
      <p sl="en">Er zijn vele belangrijke beleidsterreinen in deze onderhandelingen die sommige leden van het Parlement willen ondersteunen, wat begrijpelijk is, maar in dit stadium is dat onmogelijk. Het spijt me.</p>
    </intervention>
    <intervention id="3-163" speaker_id="1849" name="De Voorzitter" is_mep="True" mode="spoken">
      <p sl="nl">Vraag nr. 36 van Justas Vincas Paleckis (H-0054/06)</p>
      <p sl="nl">Betreft: Financiering van het zevende communautaire kaderprogramma voor onderzoek (2007-2013)</p>
      <p sl="nl">De financiering van het zevende communautaire kaderprogramma voor onderzoek (2007-2013) zal dit jaar worden goedgekeurd. Het budget zal waarschijnlijk 72 miljard euro bedragen. Gepland is het aantal aan de projecten deelnemende onderzoekers te verdubbelen, nieuwe posten voor onderzoekers te creëren en betere voorwaarden te scheppen voor de samenwerking tussen de onderzoekers en de ondernemerswereld.</p>
      <p sl="nl">Uit statistische gegevens over de deelneming aan het zesde communautaire kaderprogramma blijkt dat in de meeste lidstaten, waaronder ook Litouwen, kleine en middelgrote ondernemingen weinig van deze bron van financiering hebben geprofiteerd in vergelijking met universiteiten en andere onderzoekscentra of onderzoeksinstituten. In de landen van de Europese Unie, en meer in het bijzonder in de nieuwe lidstaten, is er nog weinig sprake van samenwerking tussen particuliere ondernemingen en onderzoekers. Dit is nadelig voor het wereldwijde concurrentievermogen van de Europese Unie.</p>
      <p sl="nl">Zou er niet een zeker deel van de middelen van het zevende communautaire kaderprogramma (bijv. 15 – 20 procent) gereserveerd moeten worden voor financiële bijdragen aan kleine en middelgrote ondernemingen? De steller van deze vraag is van mening dat dit een stimulans zou vormen voor de samenwerking tussen particuliere ondernemingen en individuele onderzoekers, wat tot een uitgebreider gebruik van nieuwe technologische vindingen en vernieuwingen zou leiden.</p>
    </intervention>
    <intervention id="3-164" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. –- De Commissie wil de vraag van de geachte afgevaardigde graag als volgt beantwoorden. In de eerste plaats moet het Commissievoorstel voor de totale begroting voor het zevende kaderprogramma voor onderzoek worden herzien in het licht van de ontwikkelingen rond de financiële vooruitzichten voor 2007-2013.</p>
      <p sl="en">In de tweede plaats erkent de Commissie dat samenwerking tussen onderzoeksinstituten en bedrijven, in het bijzonder KMO’s, van uitermate groot belang is. Deelname van de KMO’s is en blijft een van de kerndoelstellingen van de kaderprogramma’s.</p>
      <p sl="en">In kaderprogramma 6 is een scala van maatregelen genomen om de deelname van KMO’s aan de thematische gebieden waarop zij met andere bedrijven en onderzoeksorganisaties samenwerken, te bevorderen. Tot deze maatregelen behoren: steun voor netwerken van tussenpersonen in specifieke technologische sectoren om KMO’s te helpen bij het opstellen van voorstellen, de voorbereiding, het vinden van partners, et cetera; gerichte uitnodigingen tot het indienen van voorstellen op terreinen die van speciaal belang zijn voor KMO’s, alsmede financieringsregelingen ter ondersteuning van KMO’s, de uitbesteding van onderzoek door KMO’s en associaties van KMO’s. Gezien het succes van deze maatregelen stellen wij voor ze in kaderprogramma 7 voort te zetten. Met de kaderprogramma’s wordt de deelname van KMO’s en de samenwerking van KMO’s met onderzoeksorganisaties dus al heel actief bevorderd.</p>
      <p sl="en">De geachte afgevaardigde stelde ook voor een gekwantificeerde doelstelling voor KMO-deelname vast te stellen. De Commissie heeft nota genomen van het feit dat de Raad in het kader van het gedeeltelijk algemeen akkoord inzake KP7 een doelstelling van 15 procent voor KMO-deelname heeft opgenomen. Een dergelijke doelstelling bestaat al in KP6, maar de Commissie heeft haar twijfels over het nut van zo’n algemene ondergrens als budgettaire doelstelling voor KMO-deelname, en wel om de volgende redenen.</p>
      <p sl="en">In de eerste plaats varieert de mogelijke deelname van KMO’s aanzienlijk van het ene thematische gebied tot het andere, van zo’n 5 tot 20 procent. Het is dan ook praktisch onmogelijk om vooraf een realistische algemene doelstelling vast te stellen. Dit kan zelfs misleidend zijn.</p>
      <p sl="en">In de tweede plaats kunnen streefwaarden voor KMO’s worden opgevat als een ondermijning van de doelstelling dat alleen onderzoek van de hoogste kwaliteit wordt gesteund. Daarmee zouden zij in strijd zijn met de beginselen van gelijke toegang en excellentie die de basis vormen van het kaderprogramma.</p>
      <p sl="en">In de derde plaats moet de steun voor de KMO’s gericht zijn op reële maatregelen die KP7 werkelijk aantrekkelijk en nuttig maken voor KMO’s, door het afbakenen van onderzoekthema’s, het vereenvoudigen van de administratie, enzovoort.</p>
      <p sl="en">De Commissie is dan ook van mening dat we KMO’s het beste bij dit programma kunnen betrekken door belemmeringen voor KMO-deelname weg te nemen, en dat is precies wat wij willen doen. Dit kan ook worden bereikt door vereenvoudiging en verbetering van de administratieve en financiële procedures, kortere contracteringstijd, vereenvoudiging van de rapportage-eisen en meer flexibiliteit voor KMO’s om projecten te kiezen die qua bereik en omvang het beste aansluiten bij hun behoeften. Ook moet bij de ontwikkeling van de inhoud van de thema’s van de specifieke programma’s en in het bijzonder van de werkprogramma’s meer rekening worden gehouden met de behoeften en mogelijkheden van de KMO’s.</p>
      <p sl="en">Daarnaast is het van groot belang te onderstrepen dat voor de KMO’s de communautaire financiële bijdrage kan oplopen tot 75 procent van de subsidiabele kosten, in plaats van de gebruikelijke 50 procent. Dit voorstel is opgenomen in de regels voor deelname.</p>
    </intervention>
    <intervention id="3-165" speaker_id="28279" name="Justas Vincas Paleckis" is_mep="True" mode="spoken">
      <p sl="en">Hartelijk dank, commissaris, voor uw overtuigend antwoord. Het gaat in het zevende kaderprogramma voor onderzoek en technologische ontwikkeling in elk geval om forse bedragen. Hoe wil de Commissie deze middelen tussen de lidstaten gaan verdelen? Waarschijnlijk zal de voorkeur worden gegeven aan grote en belangrijke projecten. Zou het ook zo kunnen zijn dat de financiële bijstand voor het overgrote deel zal worden toegewezen aan landen waar al veel aan onderzoek wordt gedaan, en dat de landen waar dat niet het geval is het met wat kruimels moeten doen?</p>
    </intervention>
    <intervention id="3-166" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. - Mevrouw de Voorzitter, het kaderprogramma is slechts een van de instrumenten die op het niveau van de Europese Unie worden ingezet; het betreft ongeveer 4 tot 5 procent van de EU-begroting. Ik ben het met de geachte afgevaardigde eens dat dit een enorm bedrag is, maar als het gaat om zulke vragen als hoe wij onze levenskwaliteit op peil kunnen houden en mondiaal kunnen blijven concurreren, liggen er ook belangrijke uitdagingen voor ons. Dat is de belangrijkste vraag van de Lissabon-agenda en het partnerschap voor groei en werkgelegenheid dat een vervolg daarop is.</p>
      <p sl="en">Het is mijns inziens van cruciaal belang dat wij enerzijds de minder ontwikkelde en kleinere lidstaten, die op dit moment misschien nog niet de mogelijkheid hebben om op gelijke voet te concurreren, proberen te stimuleren. Er zijn verschillende speerpunten; het zevende kaderprogramma bevat voorstellen voor specifieke maatregelen om dat concurrentievermogen te versterken. Anderzijds moeten wij ons ook goed realiseren dat wij als Europese Unie naar de top moeten streven. Wij moeten excellentie stimuleren en ervoor zorgen dat wij echt kunnen concurreren met de veranderende en uitdagende wereld van vandaag.</p>
      <p sl="en">Het punt dat u noemde vinden wij dan ook uitermate belangrijk, maar wij zijn er ook van overtuigd dat de verschillende geldstromen moeten worden gecombineerd, zodat wij beide vraagstukken die ik zojuist noemde, kunnen aanpakken, namelijk enerzijds streven naar de top en naar het beste voor Europa, en anderzijds de vraag hoe om te gaan met de anderen die op dit moment misschien nog niet zover zijn.</p>
    </intervention>
    <intervention id="3-167" speaker_id="4440" name="Anne E. Jensen" is_mep="True" mode="spoken">
      <p sl="da">Mevrouw de Voorzitter, er zijn nogal wat landen die verklaard hebben dat de Europese Investeringsbank leningen van maximaal 10 miljard euro zou kunnen verstrekken ten behoeve van onderzoeksdoeleinden of voor onderzoek en innovatie. In hoeverre heeft de Commissie nagedacht over de mogelijkheid de EIB nieuwe financieringsinstrumenten te laten ontwikkelen ter ondersteuning van innovatie?</p>
    </intervention>
    <intervention id="3-168" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. –- Dank u voor deze vraag. U hebt gelijk dat dit in de discussie is genoemd. De Commissie heeft echter al voordat dit punt in de discussie werd genoemd in haar oorspronkelijke voorstel en samen met de Europese Investeringsbank getracht een instrument te ontwikkelen met de naam “risicodelende financieringsfaciliteit”. Een van de grootste problemen waar wij op EU-niveau mee te maken hebben, is dat wij niet allemaal op dezelfde manier met risico’s omgaan. Dat verschilt van cultuur tot cultuur. Daarom is het van cruciaal belang dat wij instrumenten ontwikkelen om dat probleem aan te pakken. Daardoor zitten wij namelijk niet helemaal op één lijn met onze belangrijkste concurrenten, met name waar het gaat om het percentage van het BBP dat in onderzoek en ontwikkeling wordt geïnvesteerd. Het is van cruciaal belang dat wij dat stimuleren.</p>
      <p sl="en">Dat was ook het idee achter de invoering, samen met de EIB, van de risicodelende financieringsfaciliteit. Die zou het potentieel vergroten, omdat wij voor ieder bedrag aan subsidie dat wij op de een of andere manier aan de EIB zouden geven het vier- of vijfvoudige als krediet zouden terugkrijgen. Dit zou ons ook de mogelijkheid geven een aantal risicovolle zaken aan te pakken waar de EIB zelf - geheel volgens de logica van het bankwezen - zich niet aan waagt. Dit is zeker geen toverformule die al onze problemen zal oplossen, maar ik hoop oprecht dat dit voorbeeld navolging zal krijgen van sommige andere financiële instellingen in Europa.</p>
    </intervention>
    <intervention id="3-169" speaker_id="28252" name="Richard Seeber" is_mep="True" mode="spoken">
      <p sl="de">Mevrouw de Voorzitter, ik zou de commissaris willen vragen hoe hij zich die ontbureaucratisering concreet voorstelt, aangezien van het MKB voortdurend de klacht komt dat de bureaucratie – anders dan bij de nationale onderzoekstimuleringsprogramma’s - oeverloos is. Mijn tweede vraag luidt: hoe stelt hij de bescherming van handelsgeheimen veilig?</p>
    </intervention>
    <intervention id="3-170" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. - U raakt hier aan een van de moeilijkste kwesties waarmee wij te maken hebben. Zoals u terecht zegt, is waarschijnlijk de beste manier om de deelname van de KMO’s te stimuleren het terugdringen van de bureaucratie. Grote bedrijven hoeven hier relatief minder energie en geld aan te besteden dan kleinere. Wij proberen dit probleem op een consistente manier te benaderen, namelijk door in het hele proces onnodige bureaucratie terug te dringen, van het Financieel Reglement tot de regels voor deelname en de maatregelen die wij vervolgens intern moeten nemen. Het is een van de moeilijkste operaties die wij uitvoeren. Ik ben er echter vast van overtuigd dat wij, als we het echt willen, een belangrijke stap kunnen zetten die ertoe zal bijdragen dat de negatieve trend op zijn minst wordt omgebogen.</p>
      <p sl="en">Op dezelfde dag dat wij het kaderprogramma vaststelden, hebben wij ook een speciale nota over vereenvoudigingskwesties aangenomen. Bovendien hebben wij een soort vereenvoudigingscommissie in het leven geroepen. Deze commissie bestaat uit een aantal kleine actoren die ons hebben geadviseerd bij de voorbereiding van de regels voor deelname, en die ons ook zullen adviseren over verder interne vereenvoudigingsprocessen.</p>
      <p sl="en">Ik zie de vereenvoudiging als een proces waaraan wij in alle fasen moeten werken en dat in de hele periode consequent moet worden doorgevoerd. Ik hoop dat ik bij deze gigantische operatie ook de steun zal krijgen van het Europees Parlement en de Raad, want dit is in zekere zin een probleem van ons allemaal.</p>
    </intervention>
    <intervention id="3-171" speaker_id="1849" name="De Voorzitter" is_mep="True" mode="spoken">
      <p sl="nl">Vraag nr. 37 van Seán Ó Neachtain (H-0076/06)</p>
      <p sl="nl">Betreft: Financiering van onderzoek voor Europese regio's</p>
      <p sl="nl">Kan de Commissie duidelijk aangeven welke specifieke maatregelen zij denkt te nemen om de rol van de regio's in Europa te bevorderen in het kader van het komende O [amp] O-kaderprogramma?</p>
    </intervention>
    <intervention id="3-172" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – Het voorstel voor het zevende kaderprogramma bevat een uitgebreide regionale dimensie in het kader van het specifiek programma Capaciteiten, met een aantal nieuwe initiatieven die de Europese regio’s nieuwe mogelijkheden bieden om meer te doen aan onderzoek en technologische ontwikkeling.</p>
      <p sl="en">Allereerst wordt met een nieuw plan voor kennisregio’s steun gegeven aan regionale onderzoeks- en ontwikkelingsintensieve clusters. Dit plan bouwt voort op twee pilot-acties waarvoor bij onze regionale belanghebbenden veel belangstelling bestaat. De leden herinneren zich ongetwijfeld dat het Europees Parlement zich met name voor de eerste daarvan nogal heeft ingespannen. In het voorstel voor het zevende kaderprogramma wordt de rol van de regionale actoren bij de ontwikkeling van de onderzoekscapaciteit van hun regio erkend en worden projecten gesteund die zijn gericht op regionale, door onderzoek aangestuurde clusters.</p>
      <p sl="en">Een ander belangrijk nieuw initiatief in het kader van het specifiek programma Capaciteiten betreft de ontsluiting van onderzoekspotentieel; het beoogt het onderzoekspotentieel in de convergentieregio’s van de EU te ontwikkelen door middel van steun voor de detachering van onderzoekspersoneel, de aanschaf van uitrusting of de organisatie van conferenties om de kennisoverdracht te vergemakkelijken.</p>
      <p sl="en">Ook zullen activiteiten worden ondernomen met het oog op coherente beleidsontwikkeling, een onderdeel van het specifiek programma Capaciteiten dat de uitwisseling van ervaringen tussen beleidsmakers op regionaal niveau mogelijk maakt. Het programma voorziet in activiteiten in het kader van onderzoeksinfrastructuur die belangrijke gevolgen zouden hebben voor sommige regio’s in Europa, en last but not least de activiteiten in het kader van Eranet en Eranet-plus, waarbij ook onderzoeksspelers op regionaal niveau betrokken zullen zijn.</p>
      <p sl="en">De regio’s zijn altijd partners bij het kaderprogramma geweest. Het feit dat dit programma nu nog een stap verder gaat en ook regelingen bevat die speciaal op de regio’s gericht zijn, mag ons niet doen vergeten dat het kaderprogramma op veel meer manieren heeft bijgedragen aan onderzoek en ontwikkeling in de regio’s, en dat ook zal blijven doen.</p>
      <p sl="en">Projecten van het kaderprogramma helpen regionale hokjesmentaliteit en provincialisme tegen te gaan. Door de Europese onderzoeksprojecten zullen vernieuwende bedrijven in de convergentieregio’s een rol blijven spelen in de belangrijke technologische netwerken en kunnen zij hun profiel en capaciteit versterken. Ook zullen universiteiten in afgelegen gebieden toegang houden tot innovatieve manieren om hun onderzoeksmodellen aan te passen en in sommige gevallen werkelijk voortrekkers te worden bij de ontwikkeling van hun regio.</p>
      <p sl="en">KMO-netwerken die aan het kaderprogramma deelnemen, zullen hun technologische kwaliteiten blijven verbeteren. Met de Marie Curie-beurzen wordt het menselijk potentieel op het gebied van onderzoek en ontwikkeling gesteund. Dit heeft een direct effect op de regionale onderzoekscapaciteiten. Nieuwe acties in het kaderprogramma moeten leiden tot betere synergieën met het Europees regionaal beleid, zodat de steun van de structuurfondsen voor onderzoek in de regio’s wordt versterkt.</p>
      <p sl="en">Door onze acties in het kaderprogramma wil de Commissie bereiken dat er bruikbare modellen komen waarmee de Europese regio’s op een doelmatiger manier hun onderzoeksbeleid kunnen ontwikkelen en uitvoeren, en dus beter in staat zijn hun onderzoeksspelers te steunen. Bovendien zullen zij de middelen uit de structuurfondsen op een doelmatiger manier kunnen aanwenden voor onderzoeksinvesteringen.</p>
      <p sl="en">Dit biedt een uitstekende mogelijkheid om vooruitgang te boeken inzake de realisering van de Barcelona-doelstelling om 3 procent van het BBP te investeren in onderzoek en ontwikkeling in verband met de Lissabon-strategie. Het is duidelijk dat er een forse inhaalslag nodig is op Europees, nationaal en regionaal niveau, en dat wordt in het voorstel voor het kaderprogramma duidelijk erkend.</p>
    </intervention>
    <intervention id="3-173" speaker_id="22861" name="Seán Ó Neachtain" is_mep="True" mode="spoken">
      <p sl="en">Mevrouw de Voorzitter, ik dank de commissaris voor zijn uitvoerige antwoord. Ik wil hem vragen op welke manier de Commissie ervoor denkt te gaan zorgen dat het geld eerlijk en evenwichtig over de regio’s wordt verdeeld. Zoals de commissaris weet, zijn sommige regio’s niet in staat van dit geld gebruik te maken, en deze onevenwichtigheid zal onvermijdelijk leiden tot een ongelijke ontwikkeling binnen Europa. Kan de commissaris mij vertellen wat de Commissie daaraan denkt te gaan doen?</p>
    </intervention>
    <intervention id="3-174" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – De geachte afgevaardigde wijst terecht op een vraagstuk dat ook ons zorgen baart. De bedoeling van het kaderprogramma is niet in de eerste plaats evenwicht, maar excellentie. Wij realiseren ons dat wij het potentieel van de regio’s moeten ontwikkelen, en daarom is de aanpak van de Commissie in het voorstel steeds gericht geweest op synergie, en dat is hij nog steeds. Het is van cruciaal belang dat de door de Commissie opgestelde richtsnoeren voor de cohesie zorgvuldig worden gelezen. Hierin probeert de Commissie heel duidelijk de boodschap af te geven dat de lidstaten bij hun aanpak van de problemen in hun regio’s terdege rekening moeten houden met de structuur- en cohesiefondsen die in dit verband van belang zijn om de Lissabon-doelstellingen te kunnen realiseren.</p>
      <p sl="en">Zoals ik al zei, proberen wij dat ook te doen door middel van onze programma’s. Echter, ook als wij specifieke programma’s hebben - zoals het specifiek programma inzake het onderzoekspotentieel in de cohesieregio’s - moeten wij doorgaan met onze aanpak van open oproepen tot het indienen van voorstellen en daaruit de meest stimulerende kiezen. Het is van cruciaal belang dat wij diegenen die op dit moment nog niet bovenaan staan, een steuntje in de rug geven.</p>
    </intervention>
    <intervention id="3-175" speaker_id="4440" name="Anne E. Jensen" is_mep="True" mode="spoken">
      <p sl="da">Mevrouw de Voorzitter, ik wil de commissaris ervoor bedanken dat hij de aandacht erop heeft gevestigd dat onderzoek kan worden gesteund met middelen uit de structuurfondsen. Ik zou heel graag willen weten hoe dit proces beheerd moet worden en hoe gezorgd kan worden voor onderlinge samenhang tussen verschillende onderzoeksinspanningen: die waarbij gebruik wordt gemaakt van structuurfondsen, die welke op nationaal niveau plaatsvinden en die welke in de EU in het algemeen verricht worden. Hoe kunnen de zaken zo beheerd worden dat er zinnige projecten worden uitgevoerd? Een tweede vraag is: als het gaat om de middelen uit de structuurfondsen die worden gereserveerd voor onderzoek, aan welke bedragen zouden we dan kunnen denken in vergelijking met de bedragen die onder het zevende kaderprogramma beschikbaar zijn? De Raad heeft het erover dat 60 procent van de middelen uit de structuurfondsen aan de verwezenlijking van de Lissabon-doelstellingen besteed moet worden.</p>
    </intervention>
    <intervention id="3-176" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – Om met het laatste te beginnen, dat was ook het voorstel van de Commissie in de brief die voorzitter Barroso aan het Parlement en de Raad heeft gestuurd.</p>
      <p sl="en">Het is belangrijk dat wij de noodzaak erkennen van een goede balans tussen fysieke infrastructuur aan de ene kant en intellectuele infrastructuur en andere maatregelen aan de andere kant. Zo kunnen wij de innovatie stimuleren in regio’s die nu nog cohesieregio’s zijn en die qua ontwikkeling onder het gemiddelde in de Europese Unie zitten. Dat is van cruciaal belang.</p>
      <p sl="en">Onlangs heb ik samen met mijn collega, mevrouw Hübner, een conferentie bijgewoond in Polen. Het was een goede conferentie, waar wij beiden de gelegenheid hadden de aanwezigen uit te leggen hoe belangrijk het is dat wij beide kanten in het oog houden. Wij moeten ons realiseren dat het, als deze aanbevelingen worden overgenomen, uiteindelijk de lidstaten zijn die ermee aan de slag moeten. Wij moeten inzien hoe belangrijk het is dat wij dit soort steun in de praktijk op een evenwichtige manier toepassen.</p>
      <p sl="en">Ik realiseer mij ook ten volle dat door de verschillen in ontwikkelingsniveau de behoeften van de landen verschillend zijn. Het is dan ook heel belangrijk dat met dit aspect terdege rekening wordt gehouden, net als met deze accentverschuiving.</p>
    </intervention>
    <intervention id="3-177" speaker_id="2278" name="Paul Rübig" is_mep="True" mode="spoken">
      <p sl="de">Mevrouw de Voorzitter, geachte commissaris, dames en heren, in het regionale beleid is het belangrijk regelmatig andere voorbeelden voor het voetlicht te brengen. Vandaar mijn vraag: we hebben allerlei best-practice -methoden en we hebben het innovation scoreboard . Commissaris Potočnik kunt u niets eens overleggen met uw collega’s Hübner en Wallström over een manier om deze optimale praktijken ook onder de aandacht van de Europese burger te brengen, zodat er prikkels worden geschapen om deze samenwerking in de toekomst uit te bouwen?</p>
    </intervention>
    <intervention id="3-178" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. –- Ik kan alleen maar zeggen dat ik het helemaal met de opmerkingen van de geachte afgevaardigde eens ben. Het is op alle gebieden van groot belang dat wij weten dat wij naar hetzelfde doel toe werken. Alleen als wij op een praktische manier alle financiële middelen bundelen, kunnen wij werkelijk veranderingen realiseren.</p>
    </intervention>
    <intervention id="3-179" speaker_id="1849" name="De Voorzitter" is_mep="True" mode="spoken">
      <p sl="nl">Vraag nr. 38 van Teresa Riera Madurell (H-0084/06)</p>
      <p sl="nl">Betreft: Communautaire begroting en het zevende kaderprogramma voor onderzoek en ontwikkeling</p>
      <p sl="nl">Bij zijn optreden op 26 januari in het Europees Parlement heeft commissaris Potočnik erkend dat de beoogde korting op de financiële vooruitzichten ernstige problemen met zich mee zal brengen voor de verwezenlijking van de doelstellingen van het zevende kaderprogramma. Men zal tot het einde van de onderhandelingen over de uiteindelijke communautaire begroting moeten wachten om te weten hoeveel de vermindering van de kredieten exact zal bedragen.</p>
      <p sl="nl">Kan de Commissie meedelen wat de belangrijkste uitgangspunten zijn die zij hanteert voor de aanpassing van het kaderprogramma aan de vermindering van de kredieten? Is de Commissie voornemens dezelfde verhouding te hanteren bij de toewijzing van de kredieten voor de verschillende programma's? Is de Commissie ook niet van mening dat niet mag worden getornd aan de versterking van de steun voor de onderzoekers ten einde de "braindrain" een halt toe te roepen?</p>
    </intervention>
    <intervention id="3-180" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – De Commissie is voornemens bij de herziening van het zevende communautaire kaderprogramma voor onderzoek en ontwikkeling vast te houden aan de structuur en de basisgedachte van het oorspronkelijke voorstel. Daarover is immers vrijwel iedereen het eens, zoals is gebleken bij de discussies in het Parlement en de Raad.</p>
      <p sl="en">Onze uitgangspunten bij de herziening zijn uiteengezet tijdens een vergadering van de Commissie industrie, onderzoek en energie van het Parlement op 26 januari 2006. De kleinere acties kunnen niet zo sterk worden gereduceerd als de grotere, omdat zij anders hun raison d’être verliezen. Sommige begrotingslijnen zijn bijvoorbeeld afhankelijk van internationale verplichtingen die door de Europese Unie of andere organen zijn aangegaan. Prioriteitstelling binnen de thema’s en een grote flexibiliteit zijn ook noodzakelijk.</p>
      <p sl="en">Het onderdeel samenwerking moet de kern van het programma blijven. Naast het onderdeel samenwerking zal in het herziene voorstel ook veel aandacht worden geschonken aan veel andere activiteiten, zoals infrastructuur, KMO’s en de mobiliteit van onderzoekers.</p>
      <p sl="en">In verband met de verlaging van het budget zal wellicht niet alleen worden gekeken naar de verdeling, maar ook naar het tijdstip waarop nieuwe initiatieven worden gestart. Het kaderprogramma heeft tot doel het Europese onderzoek aantrekkelijker te maken en de mobiliteit van onderzoekers te vergroten. Dat moet vooral gebeuren door het programma Mensen, dat erop gericht is de mobiliteit, opleiding en loopbaanontwikkeling van onderzoekers in heel Europa te structureren. Dit is van essentieel belang voor een gemeenschappelijke arbeidsmarkt voor onderzoekers, maar het is niet het enige programma dat de Europese onderzoeksruimte aantrekkelijk moet maken.</p>
    </intervention>
    <intervention id="3-181" speaker_id="28349" name="Teresa Riera Madurell" is_mep="True" mode="spoken">
      <p sl="es">Mijnheer de commissaris, dank u voor uw toelichting. Met mijn vraag wilde ik u duidelijk maken dat er bezorgdheid heerst in onze wetenschappelijke wereld over de voorziene bezuinigingen op de begroting voor de Europese wetenschap en technologie.</p>
      <p sl="es">Hoewel het klopt dat we de uitkomst van de onderhandelingen moeten afwachten, is het in de praktijk van groot belang dat we zo spoedig mogelijk weten wat uw plannen zijn voor de aanpassing van het kaderprogramma aan een kleiner budget, en daarom zijn we u dankbaar voor uw toelichting. Het is belangrijk voor de voortzetting van onze parlementaire werkzaamheden, en ook om onze onderzoekers te kunnen informeren, die willen dat er een einde komt aan deze situatie van onzekerheid – die al te lang aanhoudt – omtrent de toekomst van hun onderzoeksprojecten.</p>
      <p sl="es">Ik wilde u ook nog vragen of het een prioriteit zal blijven om van de Europese Unie een echt aantrekkelijke ruimte te maken voor onderzoekers. Die kwestie ligt ons na aan het hart en ik wil u vragen of u daar iets meer over kunt zeggen.</p>
    </intervention>
    <intervention id="3-182" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – Wij proberen allemaal om een van de doelstellingen te verwezenlijken waartoe de lidstaten in 2002 in Barcelona hebben besloten, namelijk om 3 procent van het BBP te besteden aan investeringen in onderzoek en ontwikkeling. Het is van cruciaal belang dat wij onze krachten op een praktische manier bundelen. Het is duidelijk dat samenwerking op EU-niveau waarschijnlijk de beste manier is om het geld te gebruiken en te investeren. Dat gebeurt met of zonder onze investeringen. Deze trend zal zich voortzetten, omdat dit de enige manier is om de uitdagingen die voor ons liggen werkelijk aan te pakken. Door dat op Europees niveau te stimuleren, kunnen wij dit proces echter wel versnellen. Daarom ben ik het helemaal met u eens dat onze gemeenschappelijke inspanningen heel belangrijk zijn om ervoor te zorgen dat Europa daarvan kan profiteren.</p>
      <p sl="en">Momenteel loopt ongeveer 5 procent van de publieke middelen voor onderzoek en ontwikkeling via het Europese kaderprogramma. De rest komt uit de begrotingen van de lidstaten. De private financiering is nog belangrijker dan de publieke financiering. Van al het geld dat in de Europese Unie in onderzoek en ontwikkeling wordt geïnvesteerd, komt ongeveer 55 procent uit de particuliere sector, tegenover 45 procent uit de publieke middelen. Het is van groot belang dat wij niet alleen de publieke, maar ook de particuliere sector proberen te stimuleren. Het is van groot belang dat bedrijven in Europa werken en investeren. Daarom is het van groot belang dat wij deze bedrijven stimuleren door de juiste voorwaarden te scheppen, dat wil zeggen dat wij zorgen dat er gunstige fiscale regelingen zijn, dat overheidssteun beschikbaar is, dat de intellectuele eigendomsrechten goed geregeld zijn, dat de overheidsopdrachten hierbij aansluiten, dat risicodragend kapitaal beschikbaar is, dat de mobiliteit van hoogopgeleide personen wordt gestimuleerd, enzovoort. Al die dingen spelen mee.</p>
      <p sl="en">Drie procent is een soort indicator die aangeeft of wij goed bezig zijn. Ons horizontale beleid, dat dwars door alle sectoren heen loopt, is een consistent beleid, waarmee wij de uitdagingen waar wij vandaag voor staan werkelijk aankunnen.</p>
    </intervention>
    <intervention id="3-183" speaker_id="2278" name="Paul Rübig" is_mep="True" mode="spoken">
      <p sl="de">Mevrouw de Voorzitter, geachte commissaris, dames en heren, vandaag wordt een uitspraak van Jean-Claude Juncker in de krant geciteerd, volgens welke het laatste woord nog niet gesproken is over de financiële vooruitzichten, het aanbod van de Raad. Hij zegt zich een bedrag van 875 miljard euro voor te kunnen stellen.</p>
      <p sl="de">Gelooft u dat er nog een kans bestaat om een groter bedrag vrij te maken voor het zevende kaderprogramma voor onderzoek?</p>
    </intervention>
    <intervention id="3-184" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – Het laatste woord is hier nog niet over gesproken. De interinstitutionele onderhandelingen zijn nog gaande en we weten allemaal dat het standpunt van het Parlement vaststaat. Ik was altijd verheugd over de steun van het Parlement aan onze gezamenlijke inspanningen voor het bevorderen van onderwijs, onderzoek en ontwikkeling en innovatie – de zogenaamde kennisdriehoek.</p>
      <p sl="en">Hierover moet tijdens de volgende fase in het proces worden beslist. Ik kan alleen maar zeggen dat de investeringen van de Europese Unie in onderzoek en ontwikkeling lonend zijn geweest; dit is werkelijk van belang. Ik waardeer uw steun ten zeerste.</p>
    </intervention>
    <intervention id="3-185" speaker_id="28285" name="Margarita Starkevičiūtė" is_mep="True" mode="spoken">
      <p sl="lt">Mijnheer de commissaris, voor het welslagen van de programma's voor wetenschappelijk onderzoek is de participatie van het bedrijfsleven van groot belang, doordat dit nieuwe vindingen uit wetenschappelijk onderzoek zowel toepast als financiert. Gisteren presenteerde de heer Verheugen, lid van de Commissie voor een ander beleidsterrein, ons in het Europees Economisch en Sociaal Comité zijn programma's als programma's ter bevordering van innovatie. Ik zou de volgende vraag willen stellen: werkt u samen en coördineert u in het algemeen de activiteiten van twee leden van de Commissie en twee soorten programma's?</p>
    </intervention>
    <intervention id="3-186" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – “Inderdaad” – dat zou het kortste antwoord zijn. Binnen het kaderprogramma voor concurrentiekracht en innovatie wordt in één fase gewerkt aan het betreffende onderwerp en de andere fasen komen in het kaderprogramma aan bod. Vanaf het allereerste begin hebben wij onze activiteiten, waarvan het effect op innovatie vergelijkbaar is met het effect van de structuurfondsen op de regio’s, gecoördineerd.</p>
      <p sl="en">Wanneer we het hebben over het betrekken van het bedrijfsleven bij het werk dat we doen, is het bovendien van cruciaal belang te onderstrepen dat we beschikken over een nieuw instrument dat er in het verleden niet was: ik doel hier op de technologieplatforms die aan het begin van deze eeuw zijn opgericht en die zich uitermate snel ontwikkelen. De hele gedachte achter de technologieplatforms – ik geloof dat we er op dit moment 28 hebben – is dat het initiatieven van onderaf zijn, die uitgaan van het perspectief van het bedrijfsleven. Binnen deze platforms wordt rekening gehouden met de gezichtspunten van vrijwel alle belanghebbenden. Hoewel deze platforms dus geworteld zijn in een initiatief van het bedrijfsleven, maken ook onderzoekers, politici, NGO’s, financiële instellingen, regelgevende instanties en anderen er deel van uit. Zij ontwikkelen zogeheten “strategische onderzoeksagenda’s” voor de komende twintig jaar – of meer, afhankelijk van diverse factoren.</p>
      <p sl="en">Dit is de eerste keer dat dit soort instrument en dit soort logica zijn ontwikkeld op het niveau van de Europese Unie. Ik spreek dagelijks industriëlen en anderen, die duidelijk zeer enthousiast zijn over de ontwikkelingen. Zelfs als we nu de stimulansen wegnemen – die aanvankelijk, als we eerlijk zijn, gefinancierd werden via het kaderprogramma – dan nog blijft onverlet dat dit inmiddels een proces met een eigen verhaal is. Het zal zonder twijfel verandering teweegbrengen op EU-niveau.</p>
      <p sl="en">Naar mijn mening zitten we in een proces dat enorm belangrijke voordelen zal opleveren. De input die zij geven op basis van hun visie voor de lange termijn – van ideeën over het onderzoek dat verricht zou moeten worden tot ideeën over het eindproduct, alsmede de opvattingen van het bedrijfsleven over hoe de waarde ervan binnen hun werkzaamheden bepaald moet worden – nemen we mee in onze overwegingen wanneer we onze coördinatieactiviteiten ontwikkelen. Dat is in de praktijk het geval in het merendeel van onze programma’s.</p>
      <p sl="en">Op sommige gebieden, waar volgens ons zo’n langdurig, sterk partnerschap bestaat en waar de bedrijven en andere actoren, bijvoorbeeld de lidstaten, zich zeer betrokken tonen, zijn wij bovendien bereid zogeheten “gemeenschappelijke technologische initiatieven” te ontplooien, die een nieuw instrument voor de lange termijn vormen en als zodanig duidelijk medegefinancierd worden door de Europese Commissie.</p>
      <p sl="en">Nooit eerder hebben we bij het ontwikkelen van het kaderprogramma – en uiteraard, in de slotfase, bij het ontwikkelen van de specifieke werkprogramma’s – een zo duidelijk overzicht gehad van de bedoelingen, strategieën en gezichtspunten van het bedrijfsleven.</p>
    </intervention>
    <intervention id="3-188" speaker_id="1849" name="De Voorzitter" is_mep="True" mode="spoken">
      <p sl="nl">Vraag nr. 39 van Hélène Goudin (H-0013/06)</p>
      <p sl="nl">Betreft: Voorstel van de Commissie voor "Europese goodwillambassadeurs"</p>
      <p sl="nl">Op mijn schriftelijke vraag (E-4200/05) over Plan-D heeft de Commissie geantwoord dat zij zich buigt over de gezichtspunten die van de burgers binnenkomen. De Commissie zegt verder niet van plan te zijn vooraf te definiëren welke personen als "Europese goodwillambassadeurs" zouden kunnen optreden. Op grond van deze informatie heb ik twee vragen die ik graag concreet beantwoord zou zien.</p>
      <p sl="nl">Als de burgers hoofdzakelijk standpunten naar voren brengen die inhouden dat de EU-samenwerking moet worden beperkt en dat meer EU-integratie niet wenselijk is, zal de Commissie dit dan ter harte nemen, dat wil zeggen: zich voor meer internationaliteit inzetten?</p>
      <p sl="nl">Hoe zullen de personen die als "goodwillambassadeurs" moeten optreden worden geselecteerd? Iemand of enige organisatie zou dan redelijkerwijs geschikte "goodwillambassadeurs" moeten voordragen, of kan iedere willekeurige bekende persoon onafhankelijk van zijn politieke opvatting officieel in deze rol optreden?</p>
    </intervention>
    <intervention id="3-189" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – Mevrouw Wallström ligt met griep in bed. Vandaar dat ik hier ben.</p>
      <p sl="en">In aanvulling op het antwoord van de Commissie op de vraag die mevrouw Goudin eerder gesteld heeft over het onderwerp ‘Europese goodwillambassadeurs’, namelijk schriftelijke vraag E-4200/05 , kan de Commissie de geachte afgevaardigde de verzekering geven dat het haar bedoeling is tijdens de bezinningsperiode te luisteren naar de standpunten van burgers over allerhande EU-kwesties en conclusies te trekken op basis van debatten op alle niveaus. De behandelde onderwerpen zullen zeer uiteenlopend zijn en er zullen al dan niet aanbevelingen worden gedaan over de gewenste mate van integratie op EU-niveau, maar de rol van de Unie zal zeker aan de orde komen en de inhoud van de database van debatten zal weerspiegeld worden in het terugkoppelingsproces.</p>
      <p sl="en">Het begin van dit proces zal gemarkeerd worden door een eerste syntheseverslag dat de Commissie zal voorleggen aan de Europese Raad onder het Oostenrijkse voorzitterschap, ter voorbereiding van de inventarisatie die tijdens de Europese Raad van juni 2006 zal plaatsvinden. De Commissie maakt graag van deze gelegenheid gebruik om de geachte afgevaardigde eraan te herinneren dat de verklaring waarin wordt opgeroepen tot een periode van bezinning werd aangenomen door de regeringsleiders en staatshoofden zelf, en het is dus ook aan de Raad deze periode te evalueren.</p>
      <p sl="en">Voorts is er voor de Europese instellingen weliswaar een belangrijke rol weggelegd in de organisatie van nationale debatten, maar de hoofdverantwoordelijkheid berust bij de lidstaten. De aanbeveling die de Commissie in Plan D heeft gedaan, is dat de nationale debatten moeten worden gestructureerd om een directe impact van de feedback op de politieke agenda van de Europese Unie te garanderen.</p>
      <p sl="en">Wat het tweede deel van de vraag van de geachte afgevaardigde betreft, zou de Commissie er nadrukkelijk op willen wijzen dat de verschillende initiatieven op Europees niveau die in Plan D worden voorgesteld, onderdeel zijn van een langetermijnplan en dat het tempo waarin ze in de 25 lidstaten worden uitgevoerd, varieert. Het plan om met Europese goodwillambassadeurs te gaan werken is een van de maatregelen die verder uitgewerkt dienen te worden in de meeste landen van de EU en in samenwerking met de lidstaten, afhankelijk van de creativiteit en de voorstellen die worden gedaan door degenen die bij het proces betrokken zijn.</p>
      <p sl="en">Er is geen sprake van één enkel model dat voor alle landen geldt, net zoals er geen standaardmodel is voor de wijze waarop de debatten in de lidstaten georganiseerd worden. Hoe dan ook, de Commissie vindt het belangrijk te herhalen dat de ambassadeurs te allen tijde op vrijwillige basis zouden werken en dat de door hen verkondigde standpunten, hun eigen standpunten zouden zijn. Het is geenszins de bedoeling van de Commissie hun een bepaalde gedragslijn voor te schrijven.</p>
    </intervention>
    <intervention id="3-190" speaker_id="28146" name="Hélène Goudin" is_mep="True" mode="spoken">
      <p sl="sv">Denkt commissaris Potočnik niet dat het project met de goodwillambassadeurs weleens belachelijk zou kunnen overkomen? Horen het geen verkozen, representatieve parlementariërs te zijn die ambassadeurs zijn voor de EU?</p>
    </intervention>
    <intervention id="3-191" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – Wij hebben er zonder meer alle vertrouwen in dat leden van het Parlement als ambassadeurs voor de Europese Unie zullen optreden. Dat is een taak voor ons allemaal. Naar mijn mening is Europa eenvoudigweg te groot en er heersen tegenwoordig zoveel misverstanden in Europa dat niemand van ons, zelfs als we onze uiterste best doen, ze echt uit de wereld kan helpen. Ik denk dat het betere resultaten oplevert als we op wat voor manier dan ook de mensen meer bewust maken van wat de Europese Unie werkelijk inhoudt.</p>
      <p sl="en">Ik ben het met de geachte afgevaardigde eens dat het een taak is van ons allemaal, als leden van het Parlement en de Commissie, maar de maatregel die wij voorstellen is eveneens van belang.</p>
    </intervention>
    <intervention id="3-192" speaker_id="1849" name="De Voorzitter" is_mep="True" mode="spoken">
      <p sl="nl">Vraag nr. 40 van Richard Corbett (H-0021/06)</p>
      <p sl="nl">Betreft: Middelen voor het debat over de toekomst van Europa</p>
      <p sl="nl">Welke middelen worden er beschikbaar gesteld voor maatschappelijke organisaties om het debat over de toekomst van Europa te stimuleren? Wanneer wordt de oproep tot het indienen van voorstellen gepubliceerd?</p>
    </intervention>
    <intervention id="3-193" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – De Commissie deelt de geachte afgevaardigde mee dat er in de begroting voor 2006 7,6 miljoen euro zal worden uitgetrokken voor de Prince-begrotingslijn, die bedoeld is om maatregelen te financieren zoals die welke in Plan D worden voorzien om het debat tijdens de periode van bezinning waartoe de Europese Raad van juni 2005 besloten heeft, uit de verf te doen komen.</p>
      <p sl="en">Deze begrotingslijn zal als volgt worden beheerd: in de komende weken zal een oproep tot het indienen van voorstellen worden gedaan, om steun te bieden aan pan-Europese projecten die ten doel hebben de voorwaarden te scheppen voor debatten door burgers over EU-kwesties. Deze oproep, waarmee 2 miljoen euro gemoeid zal zijn, zal enerzijds gericht zijn op het – vooral in kwalitatieve zin en op grote schaal – verzamelen van standpunten van burgers en anderzijds op het analyseren van de bijdragen van burgers ten behoeve van beleidsmakers. Daarnaast zal 850 000 euro worden uitgetrokken voor het ontwikkelen van specifieke informatieproducten.</p>
      <p sl="en">Om te bevorderen dat Plan D op lokaal niveau ten uitvoer wordt gelegd, zal op aanvullende basis 4,5 miljoen euro verspreid worden onder de vertegenwoordigingen van de Commissie. Doel is op regionaal en lokaal niveau debatten op gang te brengen en de synergie en de coördinatie tussen het nationale, regionale en EU-niveau te verbeteren bij de tenuitvoerlegging van Plan D. Deze 4,5 miljoen euro zal worden verstrekt via oproepen tot het indienen van voorstellen dan wel aanbestedingen.</p>
      <p sl="en">Tot slot zal er 250 000 euro nodig zijn om een website te bouwen die speciaal gewijd is aan het debat over Europa. In een breder verband heeft de Commissie al uiting gegeven aan haar teleurstelling over het recente akkoord van de Europese Raad om de globale vastleggingskredieten van de volgende financiële vooruitzichten, rubriek 3, te verlagen juist nu het debat over Europa van werkelijk cruciaal belang wordt.</p>
    </intervention>
    <intervention id="3-194" speaker_id="2309" name="Richard Corbett" is_mep="True" mode="spoken">
      <p sl="en">Ik ben blij met het antwoord van de commissaris. Het doet mij deugd dat de nadruk ervan ligt op het maatschappelijk middenveld en NGO’s en op het luisteren naar hun meningen, en niet op het alleen maar luisteren naar sensatiebladen en andere protagonisten van het debat. Ik zou ook willen vragen of de Commissie, hoewel de nadruk in deze bezinningsperiode tot nu toe meer op de context dan op de tekst van de Grondwet heeft gelegen, het ermee eens is dat het debat te zijner tijd zal moeten gaan over wat we feitelijk aan deze tekst gaan doen, misschien niet dit jaar, maar toch zeker volgend jaar.</p>
    </intervention>
    <intervention id="3-195" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – Uiteraard ben ik van mening dat er ook aandacht moet worden geschonken aan de inhoud en aan de kwesties die u naar voren bracht. Zoals u zei, misschien niet dit jaar, misschien volgend jaar, maar ook daaraan moet aandacht worden besteed.</p>
    </intervention>
    <intervention id="3-196" speaker_id="28512" name="James Hugh Allister" is_mep="True" mode="spoken">
      <p sl="en">Commissaris, zoals blijkt uit het onlangs bekendgemaakte voorstel van commissaris Wallström voor een politiek gecontroleerde Europese nieuwsdienst, de EBS, ofwel Europe by Satellite, heeft de Commissie graag de touwtjes in handen als het haar eigen propaganda betreft. In hoeverre kunnen we er, dit in aanmerking genomen, op vertrouwen dat er ook maar enige poging gedaan zal worden om de financiële middelen evenwichtig te verdelen tussen organisaties en personen die reclame maken voor de Grondwet en organisaties en personen die zich tegen de Grondwet uitspreken?</p>
    </intervention>
    <intervention id="3-197" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – Het moet een open debat zijn en dat is ook altijd de bedoeling geweest. Het moet een debat zijn waarin beide kampen, voor en tegen, gehoord worden. Zo is het gedurende het hele proces van debatten over de Grondwet gegaan en daarbij was sprake van brede raadpleging. Dat is ook ons voornemen voor de toekomst.</p>
    </intervention>
    <intervention id="3-198" speaker_id="1849" name="De Voorzitter" is_mep="True" mode="spoken">
      <p sl="nl">Vraag nr. 41 van Marie Panayotopoulos-Cassiotou (H-0030/06)</p>
      <p sl="nl">Betreft: Maatregelen ter verbetering van de Europese voorlichtingsnetwerken</p>
      <p sl="nl">Hoe beoordeelt de Commissie de tot nu toe verrichte activiteiten van de Europese voorlichtingsnetwerken?</p>
      <p sl="nl">Is zij van plan een nieuwe programmering in te voeren om de Europese burgers efficiënter voor te lichten en, zo ja, welke financieringsmechanismen denkt zij hierbij te gebruiken?</p>
    </intervention>
    <intervention id="3-199" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – Op 1 mei 2005 lanceerde de Commissie het nieuwe Informatienetwerk Europe Direct. 393 nieuwe, lokale informatiecentra, verspreid over de gehele uitgebreide Europese Unie, hebben de plaats ingenomen van de vroegere Info Points Europe en de voorlichtings- en adviescentra voor het platteland (de zogeheten carrefours) die zich op de burgers in respectievelijk stedelijke en plattelandsgebieden richtten. De doelstellingen van het nieuwe netwerk zijn efficiënter gemaakt zodat beter tegemoet kan worden gekomen aan de informatiebehoefte van het publiek.</p>
      <p sl="en">De financieringsmechanismen die nodig zijn om het netwerk te ondersteunen, moeten in overeenstemming zijn met het Financieel Reglement van de EG. De nieuwe informatiecentra zijn daarom, na het betreffende besluit van de Commissie, C/2004/2869, geselecteerd aan de hand van een oproep tot het indienen van voorstellen. Elk Europe Direct informatiecentrum krijgt een exploitatiesubsidie van maximaal 24 000 euro, terwijl de maximale subsidie voor de voormalige Info Points en carrefours 20 000 euro bedroeg. Bovendien is Digicom van plan begin 2007 een aanvullende oproep tot het indienen van voorstellen te publiceren, zodat nieuwe informatiecentra geopend kunnen worden in geografische gebieden die door het huidige netwerk onvoldoende gedekt worden, waarbij ook rekening zal worden gehouden met de toekomstige toetreding van Roemenië en Bulgarije.</p>
      <p sl="en">Wat de beoordeling van het effect van de netwerken betreft: uit een in 2003 uitgevoerde interne beoordeling van de vroegere informatiecentra, kwam naar voren dat de informatiecentra een zeer waardevolle functie vervulden als partners in het communicatiebeleid, vooral op lokaal en regionaal niveau. Over het nieuwe netwerk kan ik u meedelen dat vanaf het tweede semester van 2006 een on-line toezichtssysteem zal worden ingevoerd om de activiteiten van de informatiecentra te beoordelen.</p>
      <p sl="en">In het kader van het actieplan van de Commissie ter verbetering van de communicatie over Europa, dat in juli 2005 gepubliceerd is, is de Commissie tenslotte van plan een haalbaarheidsstudie uit te voeren – actie 6 van het actieplan – om te beoordelen in hoeverre het wenselijk is de diverse informatiebronnen van de Commissie stap voor stap te stroomlijnen. Zoals in actie 42 van hetzelfde actieplan staat, zal het effect van de communicatie over de activiteiten van de informatiecentra worden beoordeeld; deze effectbeoordeling staat voor eind 2006 op de planning.</p>
    </intervention>
    <intervention id="3-200" speaker_id="28571" name="Marie Panayotopoulos-Cassiotou" is_mep="True" mode="spoken">
      <p sl="el">Mevrouw de Voorzitter, ik heb uw antwoord op de vorige vraag gehoord en wil u vragen wat de verhouding is tussen de uitgaven voor permanente voorlichting in Europa en de uitgaven voor het betreffende plan D?</p>
    </intervention>
    <intervention id="3-201" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – Er is geen geld voor die verhouding. Het vorige punt en dit zijn niet gerelateerd.</p>
    </intervention>
    <intervention id="3-202" speaker_id="1849" name="De Voorzitter" is_mep="True" mode="spoken">
      <p sl="nl">Vraag nr. 42 van Margarita Starkevičiūtė (H-0072/06)</p>
      <p sl="nl">Betreft: Berichtgeving van Euronews in Litouwen</p>
      <p sl="nl">Euronews verzorgt de dagelijkse berichtgeving over actuele Europese onderwerpen en wordt gedeeltelijk gesubsidieerd via de EU-begroting. Aangezien de inwoners van Litouwen geen toegang tot dergelijke programma's hebben, verkeren zij in een nadelige positie ten opzichte van de burgers van andere lidstaten, met name omdat de plaatselijke media het zich niet kunnen veroorloven verslaggevers in de Europese Unie aan te trekken.</p>
      <p sl="nl">Ziet de Commissie mogelijkheden om de inwoners van Litouwen via de nationale publieke zender toegang te bieden tot de dagelijkse uitzendingen van een half uur van Euronews?</p>
    </intervention>
    <intervention id="3-203" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – In 2005 heeft de Commissie een servicecontract met Euronews ondertekend waarin is vastgelegd dat Euronews in zijn berichtgeving en zijn nieuwsrubrieken aandacht besteed aan EU-kwesties, waarbij een strikte redactionele onafhankelijkheid gewaarborgd blijft. De productiekosten en distributiekosten van de EU-programma’s zijn in het contract geregeld. De ondertekening was gebaseerd op de zeven talen waarin Euronews uitzendt – Duits, Engels, Frans, Italiaans, Portugees, Spaans en Russisch – en op de verspreidingsgraad. Het contract bevat geen enkele verplichting voor de zender om zijn geografische dekking of het aantal talen uit te breiden. Het contract stipuleert echter dat, hoezeer de dekking of het aantal talen ook zou worden uitgebreid, er EU-programma’s zouden worden uitgezonden.</p>
      <p sl="en">Een van de selectiecriteria was de capaciteit en de bereidheid van Euronews om zijn geografische dekking en het aantal gebruikte talen uit te breiden. Sinds het contract ondertekend is, is er een venster geopend naar Roemenië, en daar wordt in het Roemeens uitgezonden; er zijn overeenkomsten gesloten in India, China en elders.</p>
      <p sl="en">Euronews diversifieert ook de verschillende distributietechnologieën met behulp waarvan de zender ontvangen kan worden: kabel, DTT, mobiele telefoons, enzovoort. De distributie is evenwel een commerciële aangelegenheid waarover uitsluitend Euronews beslist. Het spreekt voor zich dat de Commissie Euronews aanmoedigt zijn technologieën voor geografische spreiding en het aantal talen waarin de zender beschikbaar is, uit te breiden met behulp van alle middelen waarover het beschikt.</p>
      <p sl="en">Wat Litouwen aangaat: op dit moment kunnen slechts 49 000 van de 1,33 miljoen huishoudens Euronews ontvangen via de kabel of satelliet. Euronews heeft een aanvraag voor distributie via digitale aardse televisie ingediend bij Lietuvos Telekomas en hoopt op een positief antwoord. Voorts zijn er onderhandelingen aan de gang met de publieke omroep LRT om het mogelijk te maken Euronews-programma’s uit te zenden op de lagere frequenties van LRT, zo vaak als men wil. Er wordt momenteel ook overlegd over een venster naar Litouwen, dat vergelijkbaar is met dat naar Roemenië.</p>
    </intervention>
    <intervention id="3-204" speaker_id="28285" name="Margarita Starkevičiūtė" is_mep="True" mode="spoken">
      <p sl="lt">Ik wil u enkel even bedanken voor uw antwoord. Ik ga ervan uit dat de Commissie er in de toekomst voor zal proberen te zorgen dat al die "Euro News"-faciliteiten beschikbaar komen in alle landen waar ze niet worden uitgezonden, en in, laten we zeggen, de buurlanden, aangezien televisie nog altijd het populairste informatiemedium is, vooral als het gaat om Europa.</p>
    </intervention>
    <intervention id="3-205" speaker_id="photo_generic" name="Janez Potočnik" is_mep="True" mode="spoken">
      <p sl="en">lid van de Commissie. – Wij doen ons best, rekening houdend met de contracten en de onafhankelijkheid van Euronews.</p>
    </intervention>
    <intervention id="3-207" speaker_id="1849" name="De Voorzitter" is_mep="True" mode="spoken">
      <p sl="nl">Vraag nr. 43 van Henrik Dam Kristensen (H-0007/06)</p>
      <p sl="nl">Betreft: Suikerakkoord en renationalisering van het gemeenschappelijk landbouwbeleid</p>
      <p sl="nl">In het akkoord over hervorming van de suikersector wordt een aantal lidstaten de mogelijkheid geboden nationale steunbetalingen aan de suikerbietenproducenten te doen. Wat is in het verlengde hiervan het principiële standpunt van de Commissie inzake het gebruik van nationale steun als reguleringsinstrument in het gemeenschappelijk landbouwbeleid? Valt te verwachten dat de Commissie in toekomstige voorstellen van dit instrument gebruik zal maken? Of blijft het een uitzondering dat hiervan in verband met de hervorming van de suikersector gebruik wordt gemaakt? Wat zijn volgens de Commissie de vooruitzichten voor de afwikkeling van de subsidies voor de landbouwproductie als de landbouwsteun geheel of gedeeltelijk wordt gerenationaliseerd?</p>
    </intervention>
    <intervention id="3-208" speaker_id="photo_generic" name="Mariann Fischer Boel" is_mep="True" mode="spoken">
      <p sl="da">lid van de Commissie. – Mevrouw de Voorzitter, geachte afgevaardigde, wat de tenuitvoerlegging van het gemeenschappelijk landbouwbeleid van Europa betreft, heeft van meet af aan het algemeen erkende beginsel gegolden dat er rekening gehouden moest worden met de specifieke aard van landbouw en met de structureel bepaalde verschillen tussen de diverse regio’s van de EU – van Finland in het noorden tot het allerzuidelijkste puntje van Italië. Deze aspecten kunnen bovendien zo nodig worden verdisconteerd met behulp van staatssteun.</p>
      <p sl="da">Het is momenteel toegestaan staatssteun te verlenen voor de productie en verwerking van diverse landbouwproducten die zijn op genomen in bijlage 1 bij het EG-Verdrag, mits aan drie voorwaarden wordt voldaan. Ten eerste moeten de mededingingsvoorwaarden in acht worden genomen. Ten tweede moet de steun in overeenstemming zijn met het gemeenschappelijk landbouwbeleid in het algemeen, en ten derde moet deze steun uiteraard verenigbaar zijn met de internationale verplichtingen die wij zijn aangegaan. Ik zou in dit verband onze WTO-akkoorden over de landbouw kunnen noemen.</p>
      <p sl="da">Tijdens de Europese Raad van november hebben de ministers van Landbouw de politieke strategie uitgestippeld voor de hervorming van het gemeenschappelijk EU-beleid ten aanzien van suiker. Volgens dit akkoord wordt het mogelijk beperkte en specifieke staatssteun ten bedrage van maximaal 350 euro per hectare te verlenen aan suikerbietenproducenten in Finland, en geldt een maximum van 90 miljoen euro per jaar voor steun die specifiek bestemd is voor de ultraperifere regio’s van de EU. Ook is besloten dat die lidstaten die hun suikerquota met meer dan 50 procent verlagen tijdelijke steun kunnen ontvangen voor een overgangsperiode van vijf jaar, gerekend vanaf het productiejaar waarin zij beginnen hun quota te verlagen of waarin zij hun quota verlagen tot minder dan 50 procent. In het geval van Italië heeft een dergelijke overgangssteun, overeenkomend met ongeveer 11 euro per ton suikerbieten per productiejaar, al realiteit kunnen worden. De steun is hoofdzakelijk bestemd voor het vervoer van bieten.</p>
      <p sl="da">De hervorming van het gemeenschappelijk landbouwbeleid (GLB), die in 2003 is aangenomen overeenkomstig de besluiten op landbouwgebied die eerder in Berlijn, Göteborg en Brussel waren genomen, wordt nu ten uitvoer gelegd. In de nieuwe lidstaten valt de hervorming duidelijk onder het begrotingskader voor de uitgebreide EU zoals dat in 2002 in Brussel is vastgesteld. Het is in connectie met de aanneming van de GLB-hervorming geenszins de bedoeling geweest het Europees landbouwbeleid te renationaliseren.</p>
    </intervention>
    <intervention id="3-209" speaker_id="28152" name="Henrik Dam Kristensen" is_mep="True" mode="spoken">
      <p sl="da">Mevrouw de Voorzitter, ik wil de commissaris hartelijk danken voor haar antwoord. Allereerst wil ik mijn genoegen uiten over het feit dat we een akkoord over hervorming van de suikersector bereikt hebben. Sterker nog, ik twijfel er geen moment aan dat het optreden van de commissaris legitiem is. Ik zet geen vraagtekens bij de manier waarop de hervorming is uitgewerkt.</p>
      <p sl="da">Waar het me in feite eigenlijk om gaat, is een politiek antwoord en een politieke verklaring. Mijns inziens zullen er de komende jaren meer hervormingen op landbouwgebied nodig zijn. Ik zou dus willen weten hoe de commissaris staat tegenover het aanwenden van renationalisatie als hervormingsinstrument. Heeft de commissaris er geen bezwaar tegen die richting in te slaan? Zoals ik het zie, zou renationalisatie betekenen dat wij het gemeenschappelijk landbouwbeleid loslaten. Met andere woorden, ik zou willen weten hoe de commissaris in principe staat tegenover de gedachte het landbouwbeleid in de toekomst te renationaliseren.</p>
    </intervention>
    <intervention id="3-210" speaker_id="photo_generic" name="Mariann Fischer Boel" is_mep="True" mode="spoken">
      <p sl="da">lid van de Commissie. – Mevrouw de Voorzitter, ik denk niet dat de geachte afgevaardigde enige twijfel kan hebben over mijn standpunt ten aanzien van renationalisatie als we het hebben over het gemeenschappelijk landbouwbeleid van de EU. Er is nooit sprake geweest van voorstellen tot renationalisatie. Integendeel.</p>
      <p sl="da">Ik zou bovendien, als u mij toestaat, willen verwijzen naar een relatief actueel onderwerp. Het staat buiten kijf dat ik mij met alle juridische middelen die mij ter beschikking stonden, heb verzet tegen de vrijwillige differentiatie van maximaal 20 procent die het Britse voorzitterschap voorstelde in verband met de onderhandelingen over de volgende financiële vooruitzichten, namelijk die voor 2007-2013.</p>
      <p sl="da">In mijn ogen zou aanneming van een dergelijk voorstel de eerste stap betekenen op weg naar renationalisering van het gemeenschappelijk landbouwbeleid van Europa. Het zou betekenen dat we niet op basis van dezelfde voorwaarden concurreren, maar in een situatie terechtkomen dat het landbouwbeleid een kwestie wordt van concurrentie tussen de verschillende nationale schatkisten en tussen de verschillende ministers van Financiën van de 25 lidstaten van de EU.</p>
    </intervention>
    <intervention id="3-211" speaker_id="1849" name="De Voorzitter" is_mep="True" mode="spoken">
      <p sl="nl">Vraag nr. 44 van Zbigniew Krzysztof Kuźmiuk (H-0011/06)</p>
      <p sl="nl">Betreft: Hervorming suikermarkt</p>
      <p sl="nl">De door de Commissie en de Raad goedgekeurde suikermarkthervorming voorziet onder andere in een bedrag van 730 euro aan compensatie voor suikerproducenten voor elke ton quotum dat ze opgeven. In Polen, waar productiequota aan suikerfabrieken worden toegekend en niet aan boeren die suikerbieten telen, zou dit tot een verlaging van de suikerproductie kunnen leiden, en boeren kunnen dwingen de suikerbietenteelt op te geven.</p>
      <p sl="nl">Wat voor vorm van steun gaan boeren in Polen krijgen indien ze gedwongen worden de teelt van suikerbieten op te geven?</p>
    </intervention>
    <intervention id="3-212" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. Suikerquota worden in principe per land vastgesteld, op basis van EU-wetgeving. Onder het huidige suikerregime worden de quota door de lidstaten toegekend aan de suikerproducerende ondernemingen en worden deze dus niet direct toegekend aan de suikerbietentelers. Dit principe blijft na de hervorming onveranderd, en Polen vormt hierop geen uitzondering.</p>
      <p sl="en">Het herstructureringsfonds zal worden opgezet ter facilitering van de noodzakelijke herstructureringsmaatregelen. Deze dienen te leiden tot een lagere suikerproductie in de minder concurrentiekrachtige regio’s binnen de Europese Unie.</p>
      <p sl="en">Ondernemingen die afzien van hun suikerquota zullen in aanmerking komen voor herstructureringssteun tijdens een overgangsperiode van vier jaar. Deze financiële steun zal echter verbonden zijn aan een aantal voorwaarden, waaronder verplicht overleg met de suikerbietentelers en de indiening van een herstructureringsplan, opgesteld door de regering en de bedrijfstak samen. Lidstaten krijgen in aanzienlijke mate de vrije hand bij het opstellen van gedetailleerde regels voor de implementatie van de herstructureringssteun, zolang deze maar in overeenstemming zijn met de algemene regels van toekomstige EU-wetgeving op dit vlak. Om die reden – en dit is erg belangrijk en ik hamer er bij elke gelegenheid weer op – kan het geld voor de herstructureringen niet worden opgestreken door de industrie. Dit is buitengewoon belangrijk en het is het hele idee achter dit herstructureringsfonds.</p>
      <p sl="en">Naast de ondernemingen zullen ook bietenproducenten en loonwerkbedrijven in aanmerking komen voor steun uit het herstructureringsfonds. Er dient voor de boeren een bedrag te worden gereserveerd ter hoogte van tenminste 10 procent van het fonds, ofwel 730 euro per ton, voornamelijk ter compensatie van investeringen in gespecialiseerde machines voor de suikerbietenteelt. Het moge duidelijk zijn dat gezien de bewoording “tenminste 10 procent” de lidstaten eventueel kunnen besluiten een hoger percentage toe te kennen aan de suikerbietenproducenten, de boeren.</p>
      <p sl="en">Ook dient te worden benadrukt dat onafhankelijk van het herstructureringsfonds waar wij het zojuist over hadden, de suikerbietentelers directe steun zullen ontvangen ter compensatie van de door de prijsverlagingen veroorzaakte inkomstendervingen. Zij krijgen deze directe steun zelfs indien zij stoppen met de suikerbietenproductie. Dat is een belangrijk punt.</p>
      <p sl="en">Nog een speciale opmerking betreffende de nieuwe lidstaten: er zal voor hen géén overgangsperiode gelden wat betreft de genoemde directe compensatiebetalingen. De suikerbietenproducenten in de nieuwe lidstaten krijgen exact hetzelfde compensatiebedrag per hectare als de producenten in de EU-15. Dat betekent dat hier niet zoals bij granen sprake is van een overgangsperiode. Vanaf dag één van de inwerkingtreding van de suikerhervorming bedraagt de compensatie honderd procent.</p>
    </intervention>
    <intervention id="3-213" speaker_id="28389" name="Zbigniew Krzysztof Kuźmiuk" is_mep="True" mode="spoken">
      <p sl="pl">Mevrouw de Voorzitter, ik wil graag nog een vraag stellen. Beschikt de Commissie over instrumenten om de overheveling van productiecontingenten van suiker tussen de lidstaten te beperken, bijvoorbeeld vanuit Polen naar andere landen? Zijn er zulke instrumenten en zijn ze doeltreffend?</p>
    </intervention>
    <intervention id="3-214" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. Het was geen onderdeel van deze overeenkomst in de Raad om de mogelijkheid te bieden quota tussen lidstaten over te dragen. Binnen een lidstaat kan dit wel. Zo is het mogelijk om binnen Polen of enig ander land een quotum over te hevelen van de ene fabriek naar de andere. Grensoverschrijdende quotaoverdrachten maken echter geen deel uit van het hervormingsvoorstel.</p>
    </intervention>
    <intervention id="3-215" speaker_id="1849" name="De Voorzitter" is_mep="True" mode="spoken">
      <p sl="nl">Vraag nr. 45 van Glenys Kinnock (H-0089/06)</p>
      <p sl="nl">Betreft: Raffinagesteun</p>
      <p sl="nl">Het is de Commissie bekend dat ACS-landen die het Suikerprotocol hebben ondertekend, een gegarandeerde prijs voor hun ruwe suiker ontvangen, die gelijk is aan de minimuminterventieprijs van de EU. Op dit moment omvat deze prijs een basisaanpassingssteun aan traditionele raffinaderijen ten belope van 5,1 procent van de gegarandeerde prijs. Deze steun bedraagt in totaal ongeveer 35 miljoen euro. In de voorgestelde hervorming van de suikerregeling van de EU wordt deze raffinagesteun niet langer uit de begroting van de EU betaald, maar wordt deze afgewenteld op de ACS-landen in de vorm van een prijsdaling met 5,1 procent, wat voor deze landen een inkomstenverlies van 35 miljoen euro betekent.</p>
      <p sl="nl">Is de Commissie bereid een kleine aanpassing aan het compromispakket voor de GMO, dat op 20 februari bij de Raad ter tafel zal liggen, in overweging te nemen, zodat de aanpassingssteun voor de raffinage-industrie ook in de toekomst uit de EU-begroting kan worden gefinancierd?</p>
    </intervention>
    <intervention id="3-216" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. Ter garantie van de prijs voor de landen die onder het Suikerprotocol vallen, zijn de prijzen altijd volledig gelijk opgegaan met de institutionele suikerprijs van de EU. Dat houdt in dat deze landen nooit en te nimmer de garantie hebben gehad een vaste prijs te ontvangen. Aan de andere kant krijgen deze onder het Suikerprotocol vallende landen tot aan het productiejaar 2008-2009 minder grote prijsdalingen te verwerken. Hierdoor hebben zij een periode van drie jaar om zich aan te passen aan de nieuwe regelingen inzake prijssteun binnen de Europese Unie.</p>
      <p sl="en">In de periode 2006-2007 en 2007-2008 zal de referentieprijs voor ruwe suiker slechts met vijf procent dalen, terwijl de suikerbietenproducenten in de Europese Unie in het eerste jaar te maken krijgen met een daling van twintig procent, en in het daaropvolgende jaar van 27,5 procent. De reden dat deze daling slechts vijf procent bedraagt, ligt in het feit dat de raffinaderijen, en daarmee de leveranciers uit de ACS-landen, vrijgesteld zullen zijn van de herstructureringsheffing. Zij hoeven überhaupt geen herstructureringsheffing te betalen. Wél zullen de raffinaderijen de inkomsten uit de raffinagesteun moeten ontberen, aangezien deze in het kader van de hervormingen wordt afgeschaft.</p>
      <p sl="en">Het moge duidelijk zijn dat de afwijkende voorwaarden die na het doorvoeren van hervormingen binnen de Europese Unie zullen gelden voor de ACS-landen, uitvoerig zijn besproken vóór de definitieve uitwerking van het politiek akkoord in de Raad. Het moge eveneens duidelijk zijn, en dat was het al vanaf het allereerste begin, dat het belangrijk was om middelen te vinden voor de tweede helft van 2006, aangezien deze buiten de volgende financiële periode valt. Om die reden is besloten tot de toewijzing van veertig miljoen euro, speciaal voor de periode van 1 juli tot het einde van het jaar.</p>
      <p sl="en">Wat betreft de periode die valt onder de volgende financiële vooruitzichten moge het duidelijk zijn dat de wens van de Commissie om een significant hoger bedrag te reserveren dan de eerder genoemde veertig miljoen euro, geheel afhankelijk is van de lopende discussies over de financiële vooruitzichten voor de komende periode. Maar het ligt significant hoger dan het genoemde bedrag. Het enige dat ik kan zeggen, is dat in het begrotingsvoorstel van de Commissie er 190 miljoen euro per jaar was uitgetrokken. Ik hoop dat er begrip bestaat, ook in dit Parlement, voor de noodzaak om deze ACS-landen te helpen, temeer daar het nu gaat om een overgangsperiode.</p>
    </intervention>
    <intervention id="3-217" speaker_id="2123" name="Glenys Kinnock" is_mep="True" mode="spoken">
      <p sl="en">Dank u wel, commissaris. Ik heb het over het feit dat de door de hervorming van het suikerstelsel veroorzaakte collaterale schade stevig wordt gevoeld door de achttien landen die onder het Protocol vallen. U zegt dat het gaat om veertig miljoen euro voor achttien landen. Drie commissarissen – u, de heer Mandelson en de voorzitter van de Commissie – hebben de ACS-landen verzekerd dat zij 190 miljoen krijgen. Ik volg deze zaak uiterst minutieus. In de begroting is er geen enkele plek te zien voor dat geld; het is onwaarschijnlijk dat er daar een gaatje te vinden is voor ook maar iets dat bij de door u beloofde bedragen in de buurt komt. Hoe hard dit Parlement ook z’n best doet, het is begrotingstechnisch allemaal erg moeilijk, dus we moeten er alles aan doen om het benodigde geld reserveren.</p>
      <p sl="en">Mevrouw de commissaris, kunt u de Raad ertoe aansporen om alle niet-toegewezen middelen die ook maar onder rubriek IV te vinden zijn voor dit doel te oormerken? Wilt u zich ditmaal persoonlijk inzetten voor de bescherming van de suikerproducerende ACS-landen, nu zij zo kwetsbaar zijn?</p>
    </intervention>
    <intervention id="3-218" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. Mevrouw Kinnock, ik ben ervan overtuigd dat gezien het feit dat u zo goed bent geïnformeerd over deze kwestie en het niet de eerste keer is dat wij samen over dit onderwerp spreken, u welzeker weet dat wij in zeer nauw contact staan met de suikerproducerende ACS-landen. Niet al deze landen produceren suiker. Het is voor ons zeer belangrijk om te proberen hen te helpen. Misschien niet om suiker te blijven produceren als dat niet op concurrerende wijze lukt, maar dan in ieder geval om te proberen iets anders te doen. Daarom was ik ook zo verheugd dat wij tijdens de Commissievergadering van vorige week een mededeling goedgekeurd hebben weten te krijgen over bio-ethanol. Na afloop heeft de heer Michel, verantwoordelijk voor de ontwikkelingshulpgelden, samen met mij deelgenomen aan een persconferentie hierover, want bio-ethanol is mogelijk een alternatief voor de landen die willen stoppen met de productie van suiker.</p>
      <p sl="en">Wat betreft de bedragen, die zijn nog onderwerp van discussie. Maar het was belangrijk voor de Commissie om een duidelijk signaal af te geven dat wij ons gelegen laten liggen aan de mogelijkheden voor deze suikerproducerende ACS-landen. Ik weet bijna wel zeker dat wanneer u met hen spreekt, zij zullen erkennen dat wij vele ontmoetingen met deze landen hebben gehad. Zo zijn we tot tweemaal toe in staat geweest om direct contact te leggen tijdens Raadsvergaderingen. Het is deze landen duidelijk dat dit echt een zaak is die ons nauw aan het hart ligt.</p>
    </intervention>
    <intervention id="3-219" speaker_id="1849" name="De Voorzitter" is_mep="True" mode="spoken">
      <p sl="nl">De vragen die wegens tijdgebrek niet zijn beantwoord, zullen schriftelijk worden beantwoord (zie bijlage).</p>
      <p sl="nl">Het vragenuur is gesloten.</p>
      <a text="(De vergadering wordt om 19.20 uur onderbroken en om 21.00 uur hervat)"/>
    </intervention>
  </section>
  <section id="creitem15" title="13. Risico- en crisisbeheer in de landbouwsector (debat)">
    <intervention id="3-222" speaker_id="21918" name="De Voorzitter" is_mep="True" mode="spoken">
      <p sl="nl">Aan de orde is het verslag (A6-0014/2006) van Friedrich-Wilhelm Graefe zu Baringdorf, namens de Commissie landbouw en plattelandsontwikkeling, over risico- en crisisbeheer in de landbouwsector (2005/2053(INI)).</p>
    </intervention>
    <intervention id="3-223" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. – Mijnheer de Voorzitter, ik wil beginnen met het uitspreken van mijn dank aan het Europees Parlement, en met name aan de rapporteur, de heer Graefe zu Baringdorf, en de leden van de Commissie landbouw en plattelandsontwikkeling, voor hun werk op het gebied van risico- en crisisbeheer en voor de resolutie en het verslag, die beide zeer nuttig zijn. Ik zal uw standpunten en de verschillende voorstellen die in het verslag gedaan worden uiteraard zorgvuldig bestuderen.</p>
      <p sl="en">Mijn bedoeling met de mededeling van maart 2005 over risico- en crisisbeheer was om een uitvoerig debat te initiëren. Ik denk dat dat doel bereikt is, in de Raad, in het Europees Economisch en Sociaal Comité en nu in het Europees Parlement. Uw bijdrage zal van essentieel belang zijn voor de voortgang van ons werk.</p>
      <p sl="en">Ik neem derhalve kennis van uw standpunt inzake de drie opties voor nieuwe maatregelen ter ondersteuning van het risico- en crisisbeheer in het kader van de plattelandsontwikkeling. Ik verwelkom uw aanmoediging om door te gaan met het werk op dit terrein. Ik neem nota van uw bijzondere belangstelling voor optie 2, die betrekking heeft op onderlinge stabilisatiefondsen.</p>
      <p sl="en">Met betrekking tot de wat kortere termijn deel ik uw standpunten inzake de groenten- en fruitsector en ik heb al tegen de Raad gezegd dat we het onderwerp risico- en crisisbeheer gaan bestuderen in de context van de toekomstige hervorming van de gemeenschappelijke marktordening voor fruit en groenten.</p>
      <p sl="en">Zoals u echter heeft gemerkt, is het onderwerp risico- en crisisbeheer werkelijk zeer complex, met name omdat we streven naar aanpassing aan een veranderende internationale handelscontext, gezien ook de ontwikkeling van de WTO-regels. We moeten daarom nog verder studeren op dit onderwerp.</p>
      <p sl="en">Wat betreft de achterliggende analyse, begin 2005 zijn we een onderzoek gestart naar instrumenten voor risico- en crisisbeheer in de landbouw van de Europese Unie. Het werk is redelijk ver gevorderd en komend jaar mogen we een aantal tussentijdse resultaten verwachten.</p>
      <p sl="en">We bereiden eveneens een studie voor naar verzekeringssystemen voor de landbouw in de verschillende lidstaten en de technische kanten van die systemen. Hier was specifiek om gevraagd door het Europees Parlement. Het is van essentieel belang dat we beschrijven en analyseren wat er op het niveau van de lidstaten gebeurt voordat we uiteindelijk besluiten of we wel of niet permanente Europese verzekeringsinstrumenten moeten ontwikkelen. Dan hebben we komend jaar een goede basis voor discussie, wat het gedetailleerde politieke debat makkelijker zal maken, een debat dat eerst gevoerd moet worden voordat we beslissen over aanvullende maatregelen. Ik ben er zeker van dat ik, na te hebben geluisterd naar uw opmerkingen, direct zal kunnen reageren op een aantal daarvan.</p>
    </intervention>
    <intervention id="3-224" speaker_id="1040" name="Friedrich-Wilhelm Graefe zu Baringdorf" is_mep="True" mode="spoken" role="rapporteur">
      <p sl="de">Mijnheer de Voorzitter, mevrouw de commissaris, de landbouw is van veel factoren afhankelijk die in de commerciële sector niet altijd als een risico worden ervaren. Daarom werd de landbouw door het gemeenschappelijk landbouwbeleid altijd al tegen bepaalde risico’s beschermd. Bovendien bestond er tot op heden voor belangrijke producten een interventieregeling. Dit wil zeggen dat tegen een gegarandeerde prijs een gegarandeerde hoeveelheid werd afgenomen, waarmee de inkomsten van bepaalde bedrijven werden veiliggesteld. Dit leidde echter tot een verdeling van de steun die zeer profijtelijk was voor grote bedrijven, maar ten koste ging van de kleinere. Dit kwam uiteindelijk neer op een verdeling waarbij tachtig procent van de middelen naar twintig procent van de bedrijven vloeide.</p>
      <p sl="de">Bovendien had deze overheidsinterventie binnen de Europese Unie, in een van de grootste invoerregio’s voor levensmiddelen ter wereld, een soort stofzuigereffect dat leidde tot gedeeltelijke overschotten. Deze overschotten werden vervolgens met een miljardensteun gedumpt op de wereldmarkt, waardoor regionale markten in met name derdewereldlanden met belastinggeld werden vernietigd.</p>
      <p sl="de">Na de hervorming hebben we dan ook geprobeerd om in elk geval te beginnen hier een einde aan te maken. We moeten echter vaststellen dat het geld nog steeds op dezelfde manier wordt verdeeld. Het komt voor dat bedrijven met een hoog rationalisatieniveau per arbeidskracht 120 000 euro per jaar ontvangen, terwijl het gros van de bedrijven niet eens een tiende daarvan krijgt.</p>
      <p sl="de">Momenteel buigen we ons over een nieuwe vorm van crisis- en risicobeheer en we moeten hierbij zorgen voor een betere verdeling van de overheidssteun, ten gunste van de plattelandsbedrijven. Het gaat hierbij niet om grote of kleine bedrijven, maar om de productiemethode, dat wil zeggen om de bedrijven waar daadwerkelijk arbeidskrachten in dienst zijn.</p>
      <p sl="de">U hebt ons een aantal opties voorgesteld. Wij – en ik als rapporteur – zijn uiteraard van mening dat we de eerste optie, voor een verzekering tegen natuurrampen, in overweging moeten nemen. Dat doen we momenteel ook al, maar er is nog behoefte aan een systematische basis.</p>
      <p sl="de">De tweede optie betreft de oprichting van een onderling stabiliteitsfonds. Dit is interessant. Zoals ik echter al eerder zei, moet ook hier duidelijk worden gemaakt dat voor de betalingen die de bedrijven aan dit fonds moeten verrichten rekening dient te worden gehouden met zowel de productieomvang als de betalingscapaciteit van de bedrijven. We moeten namelijk voorkomen dat we in het nieuwe systeem opnieuw te maken krijgen met een ongelijke verdeling ten koste van de bedrijven op het platteland.</p>
      <p sl="de">Het is ook van belang dat de bedrijven zelf betrokken worden bij deze verzekering, dat er dus sprake is van cofinanciering door de bedrijven en niet van een overheidsgarantie. Anders vervangen we gewoon het ene systeem door het andere en komen we weer in de situatie terecht die we nu juist hebben afgeschaft, alleen onder een andere naam. De landbouwers en bedrijfsleiders moeten zich dus voor een groot deel zelf indekken tegen standaardrisico’s, op basis van hun vakkennis.</p>
      <p sl="de">Met name over optie drie zijn we bijzonder kritisch. Hier gaat het over een basisdekking tegen inkomenscrises. Natuurlijk leiden natuurrampen en onvoorspelbare risico’s altijd tot inkomstenderving en dus vormen zij een economische belasting. We moeten echter voorkomen dat we door deze dekking opnieuw terecht komen in het oude systeem van inkomensgarantie via overheidsinterventies. Zoals blijkt uit het verslag, zijn we op dit vlak zeer voorzichtig geweest.</p>
      <p sl="de">Toch hebben enkele fracties juist over dit onderdeel amendementen ingediend en in elk geval aangegeven dat we deze maatregelen en de link met de WTO in overweging moeten nemen. Wij zeggen daarentegen dat we met de hervorming het interventiesysteem van de oude stempel hebben afgeschaft en dat dit niet moet worden vervangen.</p>
    </intervention>
    <intervention id="3-225" speaker_id="28570" name="Ioannis Gklavakis" is_mep="True" mode="spoken">
      <p sl="el">namens de PPE-DE-Fractie . – Mijnheer de Voorzitter, iedereen weet dat de landbouwproductie gevoelig is voor de weersomstandigheden. Dat heeft de vorige spreker ook gezegd, laten we dus niet in herhaling vallen. We weten ook dat het oude gemeenschappelijk landbouwbeleid de Griekse landbouw veel beter beschermde dan het huidige GLB en wij vrezen dat het toekomstige GLB nog veel ongunstiger zal zijn.</p>
      <p sl="el">Wij menen dat het verzekeringsstelsel voor- en nadelen zal hebben, hoe het ook zal werken. Wij vinden de financiële bijdrage van de Europese Unie echter veel te klein en ik vind dat we hier veel guller moeten zijn. Ik vind ook dat er speciale aandacht moet worden besteed aan de tuinbouw, een gevoelige sector die meer bescherming behoeft.</p>
      <p sl="el">Ook hebben we de afgelopen dagen een enorme stijging van de brandstofprijzen gezien, wat voor vele teelten zal leiden tot een rampzalige toename van de kosten. We zullen dus aanvullende maatregelen moeten overwegen, zoals steun voor opslag, verwerking en afzetbevordering, maar ook voor vrijwillige productiebeperking. We vinden het erg belangrijk dat het hele systeem kan rekenen op snelle interventie.</p>
      <p sl="el">Beste collega’s, als we onze landbouw niet steunen in de sterk geglobaliseerde omgeving waarin wij hem hebben geloodst, zal hij ten onder gaan en zullen wij geen Europese landbouw meer kennen.</p>
    </intervention>
    <intervention id="3-226" speaker_id="28373" name="Bogdan Golik" is_mep="True" mode="spoken">
      <p sl="pl">namens de PSE-Fractie . – Mijnheer de Voorzitter, in het verslag van de heer Graefe zu Baringdorf waarover wij vandaag debatteren wordt helder en kernachtig de vinger gelegd op de tekortkomingen en zwakke plekken van het systeem voor risico- en crisisbeheer in de Europese landbouw.</p>
      <p sl="pl">Jarenlang heeft het gemeenschappelijk landbouwbeleid de landbouw en landbouwers in Europa beschermd. De recente hervorming heeft er weliswaar voor gezorgd dat landbouwers zich meer op de markt oriënteerden, maar zij heeft hen er ook toe gedwongen de verantwoordelijkheid voor risicobeheer op zich te nemen. Door de gesubsidieerde Europese landbouw zijn de mechanismen voor het voorkómen van en het zich verzekeren tegen risico’s weggevallen. Er zijn maar weinig landbouwers die vandaag de dag rekening kunnen houden met crisissituaties en helaas kunnen slechts weinigen van hen het zich, in een klimaat van vrije concurrentie en lage winsten, veroorloven zich te verzekeren. Niet-agrarische ondernemingen, handelaars en verzekeringsmaatschappijen hebben een hele reeks verzekeringen gecreëerd waarmee zelfs complexe situaties als schommelingen in wisselkoersen of inkomstenderving ten gevolge van politieke omstandigheden, in het geval van buitenlandse investeringen, gedekt kunnen worden.</p>
      <p sl="pl">Zowel de mededeling van de Commissie als het uitstekende verslag van de rapporteur laat zien hoezeer dit onderwerp in de Europese Unie op de achtergrond is geraakt. Een landbouwer-ondernemer die op de vrije markt na de hervorming een boerderij runt en daarbij hevige concurrentie het hoofd moet bieden, zet alles op het spel, zonder dat hij zelfs maar een verzekering zoals die van de belegger of de handelaar heeft om op terug te vallen. Wanneer het een grote of zeer productieve boerderij betreft, zullen de verzekeringskosten en risicokosten wel gedekt kunnen worden, maar miljoenen kleine en familiebedrijven in Europa kunnen zich niet eens veroorloven de eigen woning te verzekeren, laat staan hun productie. Als er een crisis uitbreekt, zijn deze landbouwers afhankelijk van hulp door hun buren of van staatssteun.</p>
      <p sl="pl">Welke Europese landbouwer zal een verzekering afsluiten tegen inkomstenderving wegens sluiting van de grenzen door Rusland, tegen hervorming van de suikermarkt en de gedwongen vernietiging van gewassen, of tegen dumpprijzen van importgroente en -fruit uit China? Wie zal een alomvattende verzekering bieden aan een landbouwer-investeerder en tegen het risico dat de financiering van investeringen met zich meebrengt, het risico van schommelingen in de productieprijs, de prijs van meststoffen, veevoeder en brandstoffen, het risico van wereldwijde klimaatverandering, bodemverval, droogte, orkanen, overstromingen en stormen? Welke verzekeraar verzekert tegen schommelingen in vraag en aanbod, tegen epidemieën en genetisch gemodificeerd voedsel?</p>
      <p sl="pl">De landbouw heeft als economische sector een speciaal juridisch en organisatorisch kader nodig voor zijn verzekeringsbehoeften. De landbouw is als sector te gefragmenteerd en te zwak om zijn eigen verzekeringsregelingen op te zetten. Zelfs de rijkste landen van de Europese Unie zijn niet in staat dit alléén te doen. Dit betekent dat er een zodanig gemeenschappelijk en universeel verzekeringsstelsel moet worden ontwikkeld dat alle lidstaten en alle boeren onder een herverzekeringsregeling vallen.</p>
      <p sl="pl">De 1 procent modulatiegeld die de Commissie heeft voorgesteld zal niet toereikend zijn voor een herverzekeringsregeling, laat staan voor het opzetten van een stelsel van preventie en schadeloosstelling.</p>
      <p sl="pl">Spanje heeft op dit moment het meest effectieve verzekeringsstelsel in Europa. Ik roep de Commissie dan ook op dit stelsel universeel en zo snel mogelijk in te voeren en het tot standaardmodel binnen de Europese Unie te maken. Dan pas zou er overlegd moeten worden met grote verzekeringsmaatschappijen en nationale overheden over een geschikt stelsel dat universeel geldig en verplicht is, dat solvent is en weinig kost, eerlijk is en uitgaat van het subsidiariteitsbeginsel.</p>
      <p sl="pl">Tot besluit wil ik de rapporteur bedanken voor zijn uitmuntende verslag en voor het feit dat hij – terecht – heeft opgemerkt dat de nieuwe lidstaten zijn uitgesloten van de 1 procent modulatiegeld en dat hij de Commissie een alternatieve financieringsregeling heeft voorgesteld voor deze landen.</p>
    </intervention>
    <intervention id="3-227" speaker_id="4442" name="Niels Busk" is_mep="True" mode="spoken">
      <p sl="da">namens de ALDE-Fractie . – Voorzitter, dank aan de rapporteur, de heer Graefe zu Baringdorf, voor het werk aan het verslag over risico- en crisisbeheer in de landbouw. Wij leven in een tijd waarin grote schade wordt aangericht door natuurrampen, variërend van grote overstromingen tot droogte en branden. We hebben ook nog vers in het geheugen hoe besmettelijke ziekten bij dieren en het uitroeien en bestrijden van die ziekten Europa een enorme hoeveelheid geld heeft gekost. Wij willen doorgaan met de liberalisering van het landbouwbeleid in de lopende WTO-onderhandelingen. De hervorming van het GLB was een grote en belangrijke stap in die richting. Ik vind evenwel niet dat de Commissie zich voldoende bewust heeft getoond van de noodzaak snel te komen met voorstellen om risico's te vermijden en daardoor te verminderen en om de uitbraak van ziekten en crises te voorkomen die we eigenlijk het liefst vóór zouden moeten zijn.</p>
      <p sl="da">Wie moet de verliezen dekken als er straks ziekten uitbreken? Hoe moet de markt worden gereguleerd en bestuurd, met name ook in die gebieden binnen de EU die niet door ziekte worden getroffen, maar die toch worden benadeeld doordat ze niet meer zo gemakkelijk voedingswaren kunnen exporteren? Waarom heeft de Commissie geen voorstel ingediend voor dekking door particuliere en onderlinge verzekeringsmaatschappijen, iets waar het Europees Parlement twee jaar geleden al om heeft gevraagd?</p>
      <p sl="da">De vele verschillende verzekeringsinstrumenten die er zijn, worden dagelijks gebruikt door de landbouw en de voedingsmiddelenindustrie. Daarom moet er zeer snel een onderzoek naar dit gebied worden uitgevoerd met het doel dekking te creëren voor de grote verliezen die de landbouwbegroting in de toekomst niet kan dekken. En tot slot wil ik heel duidelijk zeggen dat wij niet terug willen naar de tijd van staatssteun of gecamoufleerde staatssteun.</p>
    </intervention>
    <intervention id="3-228" speaker_id="28161" name="Margrete Auken" is_mep="True" mode="spoken">
      <p sl="da">namens de Verts/ALE-Fractie . – Voorzitter, de Commissie landbouw van het Parlement heeft een heel groot geloofwaardigheidsprobleem. De commissie neemt besluiten die vaak maar één doel hebben: meer geld te vergaren voor zichzelf en hun vrienden. Maar wij zijn er hier met zijn allen medeverantwoordelijk voor dat wij in de voltallige zitting van het Europees Parlement keer op keer de besluiten aannemen die de Commissie landbouw ons voorlegt. Vandaag gaat het om crisissituaties en verzekeringen. Het onderwerp is op zich nuttig om over te debatteren en het verslag bevat vele goede elementen. Er zijn echter ook enkele slechte punten en daarop wil ik mij hier richten.</p>
      <p sl="da">Ten eerste zouden de regelingen aangaande crisisbeheer en verzekeringen moeten worden gefinancierd door het bedrijfsleven zelf. Er is mij verteld dat de woordvoerder van de Fractie De Groenen/Vrije Europese Alliantie daar energiek voor heeft gestreden, maar waar in de commissie slechts een minderheid voorstander van was. Bovendien moet het bij regelingen aangaande crisisbeheer en verzekeringen gaan om daadwerkelijke crises. Ik vind het prima als boeren overal in Europa solidair met elkaar zijn als hun bedrijven worden getroffen door ernstige ziekten als BSE, mond- en klauwzeer of vogelgriep. Maar als de Commissie landbouw liberaliseringen van de handel binnen de WTO als een crisissituatie definieert, geeft dat niet blijk van een gezonde prioriteitstelling. Dit kan dus worden gezien als een teken van de kennelijke onverantwoordelijkheid van de Commissie landbouw.</p>
      <p sl="da">Ik hoop van harte dat de Alliantie van Liberalen en Democraten voor Europa fractie een verzoek om een stemming in onderdelen heeft ingediend, zodat we dit uit de resolutie kunnen schrappen. Uiteindelijk verwacht ik steun voor het verzoek van de Fractie De Groenen/Vrije Europese Alliantie om stemming in onderdelen om de eis van de commissie om de hoge olieprijzen te compenseren te schrappen. Dat is nog wel het slechtste element in het verslag. Het is deprimerend om te zien hoe vaak afgevaardigden die zich normaal gesproken inzetten voor een groen Europa en het voorkomen van klimatologische rampen, helemaal niet in de gaten hebben wat er in de Commissie landbouw gebeurt.</p>
      <p sl="da">Het is absoluut hemeltergend dat het voorstel voor steun in verband met olieprijzen überhaupt in een plenaire vergadering wordt behandeld. Dat hadden de milieu- en klimaatwoordvoerders van de fracties al in de kiem moeten smoren. Maar wat moet er eigenlijk gebeuren voordat de Commissie landbouw zich minder zelfzuchtig gaat opstellen? Ik geloof helaas niet dat er iets zal gebeuren zolang het Europees Parlement geen daadwerkelijke invloed op het landbouwbeleid heeft en we niet heel wat meer mensen in de commissie krijgen met een visie op Europa die wat meer van langetermijndenken getuigt.</p>
    </intervention>
    <intervention id="3-229" speaker_id="28585" name="Diamanto Manolakou" is_mep="True" mode="spoken">
      <p sl="el">namens de GUE/NGL-Fractie . – Mijnheer de Voorzitter, in de landbouwsector zijn maatregelen nodig om crises en risico’s te kunnen beheren. Niet alleen in verband met de bescherming tegen natuurlijke risico’s, maar ook met het oog op de bescherming tegen de aftakeling en geleidelijke afschaffing, via de herziening van het GLB en de WTO-overeenkomsten, van de mechanismen die landbouwers nog enige, zij het niet voldoende, inkomensbescherming boden.</p>
      <p sl="el">De landbouwers hebben ook bescherming nodig tegen de invoer van nieuwe technologieën en vooral tegen genetisch gemodificeerde organismen, die een onvoorspelbare weerslag kunnen hebben op het milieu, de volksgezondheid en het landbouwersinkomen, zoals de rapporteur opmerkt in zijn verslag. Toch beantwoorden alle voorgestelde scenario’s aan de voorwaarde dat ze de gemeenschapsbegroting niet zullen belasten en dat de vereiste kredieten zullen worden afgehouden van de middelen voor de modulatie. Bovendien moeten particuliere verzekeringsinstellingen de voorgestelde maatregelen uitvoeren. Het is echter een bekend feit dat ook dan sommige bedrijven bepaalde risico’s niet willen verzekeren, omdat ze commercieel niet interessant zijn. Daarnaast is de rapporteur te vinden voor de door de Commissie voorgestelde prikkels, die voornamelijk slaan op de herverzekering, die kosteloos moet gebeuren of tegen lagere premies, door de overheid of via herverzekeringssubsidies, zodat de rendabiliteit van de bedrijven niet wordt aangetast. Ik vind niet dat natuurrampen en economische rampen, vooral bij middelgrote en kleine landbouwondernemingen, een bron van winst mogen worden voor het verzekeringskapitaal.</p>
      <p sl="el">Tegelijk wordt aanvaard dat geen vergoeding wordt uitgekeerd voor schade die 30 procent lager uitvalt dan het gemiddelde van de voorgaande drie jaren. Hiermee wordt dus de onrechtvaardige situatie in de hand gewerkt dat kleine boeren in het beste geval minstens 30 procent schade moeten lijden door natuurrampen en economische rampen, terwijl de verzekeringswereld kan rekenen op vaste winsten.</p>
      <p sl="el">Ook al aanvaarden we dat er maatregelen moeten komen ter dekking van alle verliezen die natuurrampen en economische crises toebrengen aan het landbouwersinkomen, toch kunnen we niet instemmen met deze voorstellen, want zij maken het extra lastig voor middelgrote en kleine boeren. Hun inkomen gaat er niet op vooruit, integendeel.</p>
    </intervention>
    <intervention id="3-230" speaker_id="4515" name="Jeffrey Titford" is_mep="True" mode="spoken">
      <p sl="en">namens de IND/DEM-Fractie. – Mijnheer de Voorzitter, het grootste risico waar boeren ieder jaar tegenaan kijken lijkt mij het feit dat de landbouw en uiteindelijk hun middelen van bestaan gecontroleerd worden door de Europese Unie. Het debacle dat Groot-Brittannië meemaakte tijdens de uitbraak van mond- en klauwzeer in 2001 is een sprekend bewijs van wat er gebeurt als crises worden gemanaged door de EU. Het is niet bij iedereen bekend dat de strategie bij de bestrijding van die ramp in handen was van de toenmalige commissaris van landbouw, en wat een zwijnenstal heeft hij daar van gemaakt! Miljoenen gezonde dieren werden nodeloos afgeslacht in een orgie van bloed en vuur die de wereld schokte. Bovendien lag de oorzaak van de ramp bij de EU en de afbraak van lokale slachthuizen door de buitensporige regulering.</p>
      <p sl="en">Het doet mij genoegen dat in het verslag erkend wordt dat het gemeenschappelijk landbouwbeleid “de ontwikkeling [heeft] gesteund van niet-duurzame productiemethoden die sterk afhankelijk zijn van water en energie”. Maar te oordelen naar de onthulling dit weekend in de krant dat de EU een overschot van vier miljard flessen wijn heeft, wat de belastingbetalers een miljard per jaar kost, is er niet veel geleerd op dit terrein.</p>
      <p sl="en">Ik vraag de afgevaardigden om dit verslag te verwerpen, totdat er een studie is gemaakt van de praktische gevolgen en kosten van de implementatie van de aanbevelingen. Het lijkt mij dat bescherming van boeren tegen alles, inclusief extreme weersomstandigheden zoals stormen, zoals in dit verslag wordt voorgesteld, een buitengewoon kostbare zaak gaat worden en uiteindelijk ook vruchteloos zal blijken te zijn, want wie kan het onvoorspelbare voorspellen?</p>
    </intervention>
    <intervention id="3-231" speaker_id="28375" name="Jan Tadeusz Masiel" is_mep="True" mode="spoken">
      <p sl="pl">Mijnheer de Voorzitter, mijn complimenten aan de rapporteur voor zijn behandeling van de buitengewoon belangrijke vraag hoe risico’s en crises in de landbouw beheerd moeten worden, en voor het feit dat hij daarbij ook de situatie van de nieuwe lidstaten in aanmerking heeft genomen.</p>
      <p sl="pl">Het verheugt mij ook dat de Commissie zich erom bekommert dat landbouwers het hoofd moeten bieden aan crises die het gevolg zijn van de liberalisering van landbouwmarkten, exportbeperkingen en dierziekten, om over natuurrampen nog maar te zwijgen.</p>
      <p sl="pl">Ik neem deze gelegenheid graag te baat om op te merken, commissaris, dat brandstoftoelagen en de productie van biobrandstoffen van bijzonder belang zijn voor Poolse landbouwers. De productie van biobrandstoffen zal de inkomsten aanzienlijk doen stijgen en ervoor zorgen dat landbouwers zich veiliger voelen. Zij zal ook de dagelijkse onrust en bezorgdheid verminderen die bijvoorbeeld door de fluctuerende prijzen van varkensvlees veroorzaakt wordt.</p>
    </intervention>
    <intervention id="3-232" speaker_id="28224" name="Markus Pieper" is_mep="True" mode="spoken">
      <p sl="de">Mijnheer de Voorzitter, tot op heden was de landbouw door marktregulering en prijsondersteuning relatief goed beschermd tegen risico’s. Door de landbouwhervorming wordt die bescherming nu grotendeels overgelaten aan de markt, wat in principe ook goed is. De landbouw bevindt zich echter in een bijzondere situatie. Ik denk hierbij aan klimaatverandering, epidemieën van dierziekten, natuurrampen en algemene sectorcrises. Veel van deze problemen kunnen boeren niet voorspellen en al helemaal niet economisch incalculeren. Toch moeten zij kunnen rekenen op een betrouwbare planning. Meer markt betekent daarom dat ook het risico- en crisisbeheer in de landbouw een sterkere particuliere component moet krijgen.</p>
      <p sl="de">In het verslag is hiervoor een aantal zeer positieve voorstellen opgenomen. Voor een groene rapporteur is dit zelfs een zeer groot aantal. Ondanks een paar onevenwichtigheden, is dit verslag uit die politieke hoek zeker positief. Er wordt met name een beroep gedaan op producenten, verenigingen en particuliere verzekeraars om in heel Europa innovatieve concepten voor risicobeheer aan te bieden. De Europese Unie en de overheid moeten op dit vlak een stapje terug doen. De overheidsmiddelen dienen beperkt te blijven tot een gedeeltelijke dekking van onverzekerbare risico’s, zoals natuurrampen of grootschalige epidemieën van dierziekten. Hiervoor hebben we herverzekeringsregelingen nodig en ook moet de Europese Unie een kader bieden voor steun waarmee extreme risico’s zowel door particuliere oplossingen als door overheidsgeld kunnen worden gedekt.</p>
      <p sl="de">We moeten ons echter wel realiseren dat niet alles te verzekeren is. De klimaatzones op aarde zijn aan het verschuiven. Dit heeft gevolgen voor de geografie van de landbouw, waar we dringend meer wetenschappelijk onderzoek naar moeten doen. Europa moet dit stimuleren. Uiteindelijk zullen we ook verplaatsingsmaatregelen moeten overwegen. Er zijn namelijk regio’s die steeds vaker te kampen hebben met steeds extremere droogte of overstromingen. In die gebieden is landbouw simpelweg niet meer rendabel. We moeten in dit verband realistisch zijn waar het gaat om aanvullende risicoverzekeringen en dus ook ondersteuning bieden voor verplaatsingen en structuurveranderingen. Ook daar ligt een politieke verantwoordelijkheid van de Europese Unie!</p>
    </intervention>
    <intervention id="3-233" speaker_id="28579" name="Katerina Batzeli" is_mep="True" mode="spoken">
      <p sl="el">Mijnheer de Voorzitter, allereerst wil ik de rapporteur, de heer Graefe zu Baringdorf, danken voor zijn verslag en zijn voorstellen en ook omdat hij vele voorstellen van de politieke fracties heeft overgenomen. Anderzijds wil ik ook commissaris Fischer Boel bedanken voor haar evenwichtige mededeling over deze sector en voor de alternatieve scenario’s die zij voorstelt. Het zijn scenario’s waarin elke lidstaat zich kan terugvinden, afhankelijk van het specifieke karakter van zijn verzekeringsstelsels en zijn landbouw.</p>
      <p sl="el">Toch zult u, mevrouw de commissaris, veel meer druk moeten uitoefenen op de Raad opdat de toekomstige ministerraden een integraal beleid toepassen en de Raad Landbouw zich niet zou beperken tot een louter sectorale beheersvisie, zoals in de tuinbouw, omdat geld voor een verzekeringsbeleid uit die sector zelf zal komen en niet uit cofinanciering of financiering via het schommelingsmechanisme.</p>
      <p sl="el">Zoals u weet is dit de gevoeligste fase in de ontwikkeling van het gemeenschappelijk landbouwbeleid, een ontwikkeling die wordt beoordeeld door de wereldhandel en door de desbetreffende overeenkomsten van de Europese Unie. Anderzijds ligt het financiële kader op de onderhandelingstafel van Raad, Parlement en Commissie, met de onontkoombare herzieningsclausule voor het gemeenschappelijk landbouwbeleid. Laten we als Parlement vooral hopen dat het landbouwersinkomen en de landbouwproductie in Europa volledig zullen worden gegarandeerd.</p>
      <p sl="el">In het kader van die doelstellingen zal het beleid voor crisisbeheer dus tegen 2013, met de instelling van een veiligheidsindex voor het inkomen van de boeren, een van de grootste prioriteiten van de Europese Unie worden, en gecombineerd worden met ons beleid ter versterking van het schommelingsmechanisme.</p>
      <p sl="el">Voor de collega’s die zich zorgen maken over het concurrentievermogen wens ik te benadrukken dat vele van onze internationale concurrenten de prijzenveiligheidsindex hebben toegepast, zelfs in het geval van inkomensverlies door de wijziging van het beleid voor de handelsprijzen, een beleid dat wordt afgedekt door WTO-overeenkomsten. De Europese producenten moeten dus in de internationale handel met dezelfde mechanismen en dezelfde wapens strijden.</p>
      <p sl="el">Mevrouw de commissaris, ik wil alleen nog ingaan op een combinatie van noodzakelijke maatregelen: herverzekering, particuliere verzekering maar ook staatsverzekering. Het stelsel van beheersbeleid – en hier ben ik het niet eens met de rapporteur – zal niet draaien om staatssteun, want dat wordt de grootste scheeftrekking in de toekomstige landbouw.</p>
    </intervention>
    <intervention id="3-234" speaker_id="4466" name="Ilda Figueiredo" is_mep="True" mode="spoken">
      <p sl="pt">Mijnheer de Voorzitter, mevrouw de commissaris, dames en heren, we zijn ons er allemaal van bewust dat de landbouw tegenwoordig steeds meer risico’s met zich meebrengt en steeds vaker crises doormaakt. Ik heb het dan in de eerste plaats over door klimaatverandering veroorzaakte problemen en natuurrampen als overstromingen, droogtes en bosbranden, maar ook dierziekten die zich internationaal steeds sneller verspreiden veroorzaken veel schade.</p>
      <p sl="pt">De Commissie heeft een aantal ideeën voor risico- en crisisbeheer gepresenteerd, maar deze voorstellen houden geen rekening met de problemen van kleine en middelgrote ondernemingen en familiebedrijven. Die worden bedreigd door een oneerlijk gemeenschappelijk landbouwbeleid en de onderhandelingen bij de Wereldhandelsorganisatie. Als gevolg daarvan moeten duizenden kleine bedrijven de strijd opgeven. Het platteland wordt in een wurggreep gehouden en grote delen van het binnenland van – bijvoorbeeld – Portugal hebben te kampen met leegloop en woestijnvorming. Dat blijkt ook uit de toename van het aantal bosbranden.</p>
      <p sl="pt">De Commissie vindt dat de cofinanciering van verzekeringspremies tegen natuurrampen door de landbouwers zelf moet worden betaald en stelt verder voor het risico- en crisisbeheer slechts met 1 procent modulatiegeld te financieren. Dat is beslist onvoldoende. We moeten nu juist een door de EU gefinancierd openbaar verzekeringssysteem opzetten om zo een beter beleidskader voor risicobeheer en crisispreventie te kunnen ontwikkelen. Voor familiebedrijven is dit van cruciaal belang. Wij hebben steeds voor het opzetten van een dergelijk systeem gepleit.</p>
      <p sl="pt">Zoals de rapporteur aangeeft houden de voorstellen van de Commissie onvoldoende rekening met de risico's en mogelijke crises. Daarom is het van fundamenteel belang dat de Commissie een preciezere evaluatie maakt van instrumenten en maatregelen die scherpe prijsdalingen, marktcrises, inkomensverlies van landbouwers en alle obstakels voor de voortzetting van hun bedrijfsactiviteit kunnen voorkomen.</p>
      <p sl="pt">Mevrouw de commissaris, ik merk dat u bereid bent de in dit debat aangevoerde argumenten ter harte te nemen. Ik hoop dat dit ook concrete gevolgen zal hebben voor het risico- en crisisbeheer in de landbouwsector en dat er een veiligheidsnet zal worden gecreëerd met betrekking tot de nu volgende hervormingen van de gemeenschappelijke marktordeningen voor – met name – wijn, groente en fruit. Belangrijk is ook dat voorzien wordt in de mogelijkheid van steun voor de aanschaf van brandstof in periodes van buitengewone brandstofprijsstijgingen.</p>
    </intervention>
    <intervention id="3-235" speaker_id="4528" name="Neil Parish" is_mep="True" mode="spoken">
      <p sl="en">Mijnheer de Voorzitter, ik dank de heer Graefe zu Baringdorf voor zijn verslag. Het is goed om de commissaris hier vanavond te zien, want de Commissie heeft een flexibele aanpak van het crisisbeheer in de landbouw voorgesteld. Dierziekten en natuurrampen zullen blijven voorkomen en we moeten daar een flexibele aanpak voor vinden. De hervorming van het gemeenschappelijk landbouwbeleid gaat nu in de richting van het helpen van boeren om zichzelf te helpen. Dat is echt de weg die we moeten bewandelen.</p>
      <p sl="en">Als we kijken naar wat er is gebeurd bij de mond- en klauwzeerepidemie in het Verenigd Koninkrijk, dan zien we dat de enorme bedragen die nodig waren om de ziekte uit te roeien door geen enkele individuele verzekeringsmaatschappij gefinancierd hadden kunnen worden. We moeten misschien kijken naar een verzekeringsvorm waarbij de lidstaat en de Europese Unie als verzekeraar in laatste instantie optreden, zodat die bij grote rampen te hulp kunnen schieten.</p>
      <p sl="en">De heer Graefe zu Baringhof noemt in zijn verslag jonge landbouwers. Er valt veel te zeggen voor een zekere mate van extra hulp voor jonge, startende boeren, want zij hebben geen kapitaal achter zich en hebben die extra hulp nodig.</p>
      <p sl="en">Als de heer Titford hier nog aanwezig was geweest, zou ik hem hebben aangesproken op zijn opmerking dat commissaris Fischler en de Europese Unie verantwoordelijk waren voor het niet goed managen van de mond- en klauwzeercrisis. Als hij deel had uitgemaakt van het onderzoek hier in het Europees Parlement, zou hij gezien hebben dat dat niet het geval was. Ik moet tegenover u bekennen dat de verantwoordelijkheid lag bij de Britse regering en de Britse minister-president, die zijn zinnen had gezet op nieuwe verkiezingen en de ziekte onder controle wilde krijgen. Vervolgens liet hij miljoenen dieren volkomen onnodig afmaken. We hadden kunnen vaccineren, maar dat voorstel werd afgewezen. Ik had de heer Titford op dat punt en op andere punten graag terecht willen wijzen.</p>
    </intervention>
    <intervention id="3-236" speaker_id="28311" name="Luis Manuel Capoulas Santos" is_mep="True" mode="spoken">
      <p sl="pt">Mijnheer de Voorzitter, mevrouw de commissaris, we hebben de laatste jaren – en zeker het afgelopen jaar – veel voor zich sprekende voorbeelden gezien van de rampen en crises die de Europese landbouwers kunnen treffen. In 2005 – hetzelfde jaar waarin duizenden hectaren bos door brand zijn verwoest, waarbij mensenlevens verloren zijn gegaan, en delen van Zuid-Europa door droogte geteisterd zijn – is een aantal landen in Midden-Europa het slachtoffer geworden van verschrikkelijke overstromingen. Bij al deze rampen gold dat de omvang ervan alle voorgaande rampen overtrof.</p>
      <p sl="pt">Daar komt bij dat dierziekten en de gestaag voortschrijdende liberalisering van de handel landbouwers steeds vaker blootstellen aan nieuwe risico’s en onzekerheden. Het initiatief van de Commissie dat aan dit verslag ten grondslag ligt is derhalve uiterst welkom. Het gaat echter niet ver genoeg. Ik deel het standpunt van de rapporteur met betrekking tot de meeste punten en suggesties, en zeker als het gaat om landbouwverzekeringen en dito mutualiteiten. Ik betreur het echter wel dat hij zo bescheiden is – ik heb dit woord met zorg gekozen – in zijn benadering van de dekking bij inkomenscrises. Dat is vooral van belang omdat sommige van onze belangrijkste handelspartners over zulke veiligheidsmaatregelen beschikken.</p>
      <p sl="pt">Ik geloof dat dit verslag een belangrijk instrument kan zijn in het kader van de bredere benadering die dit onderwerp zeker verdient. Ik denk daarbij in de eerste plaats aan het lopende debat over het solidariteitsfonds, de bosbouwstrategie – waarover we het ongetwijfeld gaan hebben – en de initiatiefverslagen over natuurrampen die op dit moment in de verschillende commissies worden opgesteld. Ik hoop dat het Parlement met betrekking tot die instrumenten een consistent standpunt inneemt. Dat is beste manier om een bijdrage te leveren aan een Unie die in staat is adequate en broodnodige assistentie te verlenen aan haar landbouwers. Het gaat er dan in de eerste plaats om risico’s en crises te voorkomen, maar we moeten daar ook op kunnen reageren als preventie niet mogelijk is gebleken.</p>
    </intervention>
    <intervention id="3-237" speaker_id="28117" name="Jim Higgins" is_mep="True" mode="spoken">
      <p sl="en">Mijnheer de Voorzitter, het verslag over risico- en crisisbeheer in de landbouwsector is welkom en had niet op een beter tijdstip kunnen komen. Er is een radicale verschuiving in agrarische activiteiten op gang gekomen als gevolg van de landbouwhervormingen van 2003 en het openstellen van markten in het kader van de WTO. Terwijl de boeren hier zonder twijfel profijt van hebben gehad, zijn ook de risico’s – zoals vanavond al verschillende malen is gezegd – groter en reëler geworden. Onder het nieuwe gemeenschappelijk landbouwbeleid zijn de maatregelen voor risico- en crisisbeheer waar we allemaal aan gewend geraakt waren, ontmanteld en is de last van bescherming, preventie en crisismanagement volledig op de schouders van de boeren komen te liggen.</p>
      <p sl="en">Open markten en productmobiliteit vergroten de kans op verspreiding van ziekten. De klimaatverandering voltrekt zich zeer snel, zodat een heroriëntatie onvermijdelijk zal zijn. Het opraken van de olievoorraden zal te zijner tijd gevolgen hebben voor het gebruik van meststoffen, pesticiden en machinerie, en zal daarmee ook gevolgen hebben voor de landbouw, die zich zal moeten aanpassen.</p>
      <p sl="en">In Ierland begint de nitraatrichtlijn bijvoorbeeld voelbaar te worden en heeft deze zulke ernstige consequenties dat boerenorganisaties zich hebben teruggetrokken uit het door de overheid geleide overleg tussen de sociaal-economische partners. Het boerenbedrijf bevindt zich als nooit tevoren in een overgangsfase. Het bevindt zich in een overgangsfase als gevolg van verschillende factoren en deze overgangsfase is nog lang niet voorbij. Het boerenbedrijf wordt geconfronteerd met meer risico’s dan ooit tevoren. ‘Beste praktijken’ voor boeren en een stabiele en ervaren boerenbevolking vormen de beste garantie voor datgene wat Europa nodig heeft, en dat is een veilige, betrouwbare en gezonde voedselvoorziening. Het boerenbedrijf is zwaar: lange werkdagen, hard werken, hoge investeringen en veel risico’s. In veel gevallen is het hele gezin erbij betrokken. Het verdient de bescherming tegen risico’s die de rapporteur in dit verslag voorstelt.</p>
      <p sl="en">Ik prijs de rapporteur en zijn verslag. Ik steun hem volledig, in het bijzonder met betrekking tot optie 2, en ik verwelkom de opmerkingen van de commissaris deze avond.</p>
    </intervention>
    <intervention id="3-238" speaker_id="28374" name="Wiesław Stefan Kuc" is_mep="True" mode="spoken">
      <p sl="pl">Mijnheer de Voorzitter, mijn complimenten aan de rapporteur, de heer Graefe zu Baringdorf, voor zijn benadering van het probleem van het risico- en crisisbeheer in de landbouwsector. Dit is een gigantische taak, gelet op het aanzienlijke aantal vraagstukken dat afgehandeld moet worden. Deze vraagstukken variëren van het beperken van de gevolgen van natuurverschijnselen als droogte, overstromingen, brand en hagel, via ziekten en epidemieën, tot het risico van inkomstenderving door een afnemende vraag naar landbouwproducten of stijgende prijzen, bijvoorbeeld voor brandstof. Risicoverzekering, herverzekering en producententoeslagen vormen slechts één aspect van het verlagen van het risico dat het runnen van landbouwproductiebedrijven met zich meebrengt.</p>
      <p sl="pl">Willen we het risico waar landbouwproductie mee gepaard gaat werkelijk beheren, met andere woorden: verlagen, dan moeten we dat risico beheren. Dit betekent dat we anders moeten omgaan met de concentratie van productie, verspreiding, het herstellen van het natuurlijke milieu, en het invoeren van nieuwe methoden en nieuwe technologieën, zoals biotechnologie. Enkele van deze maatregelen zijn reeds genomen. Samen zullen ze het mogelijk maken ongunstige verschijnselen uit te bannen en productierisico’s te verlagen.</p>
    </intervention>
    <intervention id="3-239" speaker_id="1040" name="Friedrich-Wilhelm Graefe zu Baringdorf" is_mep="True" mode="spoken">
      <p sl="de">Mijnheer de Voorzitter, het is altijd goed om bij een grote fractie te horen, want dan krijg je meer tijd. Mevrouw de commissaris, tijdens mijn eerste toespraak heb ik benadrukt dat we het gevaar van een terugval moeten vermijden en heb ik gesproken over het sociale evenwicht dat in het nieuwe systeem moet worden bereikt. Nu wil ik de nadruk echter ook leggen op preventief crisisbeheer. Bij alle crises die hier zijn genoemd, inclusief branden, is er altijd sprake van mensen en menselijk handelen. Zelfs de BSE-crisis kwam niet zomaar uit de lucht vallen, maar ontstond doordat koeien aan koeien werden gevoerd, wat compleet indruist tegen gezond boerenverstand.</p>
      <p sl="de">Als we maïs of eucalyptus verbouwen in droge gebieden, moeten we niet vreemd opkijken wanneer dit leidt tot brand of droogte. Wanneer we liberalisering – waar een van mijn collega’s overigens een heel ander beeld van heeft – beschouwen als doel in plaats van als instrument, moeten we niet vreemd opkijken dat veel mensen hier de dupe van worden en in een diepe crisis, bijvoorbeeld een inkomenscrisis, terechtkomen. We moeten er dan ook voor zorgen dat we via de WTO goede afspraken maken over gekwalificeerde markttoegang.</p>
      <p sl="de">Ik wijs erop dat veel kleine boerenbedrijven en biologische bedrijven een hoogwaardige kwaliteitsmarkt hebben ontwikkeld door genetisch gemodificeerde organismen buiten de deur te houden. Als we nu slordig omspringen met coëxistentie, dan creëren we een paard van Troje en gaan deze goede kwaliteitsmarkten, inclusief de wijnmarkt, ten onder. Dan komen we terecht in crises die we hadden kunnen voorkomen en hoeven we over verzekeringen niet eens meer te praten.</p>
      <p sl="de">Mevrouw de commissaris, ik wijs echter ook op de mogelijkheid van economische plattelandsontwikkeling en het feit dat we binnen de tweede pijler momenteel het risico op een financiële uitputting lopen. We moeten dus niet verbaasd opkijken wanneer veel bedrijven die hun kansen hebben gewaagd op deze hoogwaardige markten, door deze uitputting geen stand kunnen houden en failliet gaan. Het algemene landbouwbeleid moet daarom ook een preventieve functie hebben.</p>
      <p sl="de">Ik herinner eraan dat er binnen niet al te lange tijd een einde komt aan de fossiele brandstoffen. We moeten de landbouwers erop voorbereiden dat de sector moet overstappen op andere energiebronnen en dat dit ook winstgevend kan zijn. Ook hier kunnen we aan crisispreventie doen en ik zou dan ook graag zien dat de ideeën hieromtrent een rol spelen in het wetsvoorstel van de Commissie, waarover dit jaar nog wordt gebrainstormd.</p>
      <p sl="de">Tegen mevrouw Batzeli zou ik het volgende willen zeggen. Wanneer ik spreek over beheersverantwoordelijkheid, wil ik de crises niet simpelweg op het onvermogen van de landbouwers afschuiven. Ik wil juist dat de landbouw met deze verantwoordelijkheid invloed krijgt op het beleid, zodat zich helemaal geen crises voordoen en de boeren ook in de toekomst kunnen rekenen op een behoorlijk inkomen.</p>
    </intervention>
    <intervention id="3-240" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. – Mijnheer de Voorzitter, ik wil in de eerste plaats iedereen bedanken die aan dit debat heeft bijgedragen. Veel van de punten uit het verslag zijn onderwerp van studies die door de Commissie zijn geïnitieerd, bijvoorbeeld de voorstellen 2, 5, 7, 19 en 23.</p>
      <p sl="en">Wat betreft het vangnet – voorstel 8 – heeft de discussie in de Raad geen duidelijk mandaat opgeleverd om een algemene veiligheidsclausule in te bouwen in alle gemeenschappelijke marktordeningen of om te proberen om deze verzekering te financieren uit het modulatiegeld. Ik ben echter bereid om te kijken naar gerichte maatregelen voor risico- en crisisbeheer in andere GMO’s, en ook, als antwoord op de suggestie van de heer Gklavakis, in de groenten- en fruitsector, waarover we aan het eind van dit jaar hier in dit Parlement zullen debatteren.</p>
      <p sl="en">Ik ben het volkomen eens met uw rapporteur, de heer Graefe zu Baringdorf, wanneer hij stelt dat een basisdekking tegen inkomenscrises geen oplossing is. Het is heel duidelijk dat indien of wanneer we op structurele problemen stuiten, deze moeten worden opgelost door veranderingen in het beleid. Dat ligt voor de hand en ik ben erg blij met de duidelijke steun van de heer Graefe zu Baringdorf voor deze gedachte.</p>
      <p sl="en">Met betrekking tot een inkomensvangnet voor landbouwers beschouw ik de ontkoppelde rechtstreekse betalingen aan landbouwers in het kader van het hervormde gemeenschappelijk landbouwbeleid als essentieel.</p>
      <p sl="en">Ik ben positief over de inhoud van de voorstellen 18, 24 en 26.</p>
      <p sl="en">Ik maak ook van deze gelegenheid gebruik om uw aandacht te vestigen op de herziening van de richtsnoeren voor het geven van staatssteun die de Commissie op 8 februari heeft aangenomen. De Commissie stelt voor om compensatie voor slecht weer en dier- en plantenziekten op te nemen in de huidige uitzonderingsregeling voor staatssteun aan de landbouwsector. Dit is hopelijk een vereenvoudiging. Ook zal de uitvoering van staatssteun in dergelijke situaties dan sneller kunnen verlopen, zodat we uiterst snel kunnen reageren.</p>
      <p sl="en">De Commissie heeft gekeken naar een aantal opties voor het bevorderen van de ontwikkeling van instrumenten voor risico- en crisisbeheer en het verbeteren van de reactie in geval van een crisis. Mijn bedoeling met de mededeling was in de eerste plaats om een uitvoerig oriënterend debat te houden in de Raad en hier in het Parlement alvorens met een wetgevend voorstel te komen. De discussies die we tot nu toe in de Raad hebben gevoerd, hebben, zoals ik al zei, geen duidelijk mandaat opgeleverd om een algemene veiligheidsclausule in te bouwen. Echter, de Commissie is bereid om hiermee verder te gaan als er op enig moment een duidelijk mandaat vanuit de Raad komt.</p>
      <p sl="en">Aangezien ik crisis- en risicobeheer ook voor de toekomst een belangrijk onderwerp vind, ben ik bereid, zelfs in de situatie dat er geen duidelijk mandaat van de Raad is, om te kijken naar de opname van een bepaling over crisisbeheer, zoals ik al eerder heb gezegd, op basis van een individuele beoordeling van de gevallen.</p>
      <p sl="en">Er was een vraag over de positie van de nieuwe lidstaten. Het is heel duidelijk dat de nieuwe lidstaten niet zullen worden uitgesloten van risicobeheersmaatregelen. Zoals we gezegd hebben in de mededeling, zouden wij ons kunnen voorstellen dat er een vergelijkbare beschermingsconstructie wordt vastgesteld voor plattelandsontwikkeling, precies zoals we dat doen voor de oude lidstaten – een duidelijk signaal aan de tien nieuwe lidstaten.</p>
      <p sl="en">Met het politiek akkoord over de hervorming van het GLB en de uitvoering ervan, die nu in alle lidstaten aan het plaatsvinden is, willen we bereiken dat Europese landbouwers kansen op de markt zoeken en grijpen. Er ligt een grote verantwoordelijkheid bij de landbouwers, maar er bestaat ook de behoefte aan solidariteit wanneer zich een crisis voordoet. Als ik naar de debatten luister in zowel het Europees Parlement als in de Raad, heb ik het idee dat er grote verschillen in benadering bestaan. Mijn conclusie is daarom dat we de opties zorgvuldig moeten bestuderen en erover moeten debatteren alvorens een definitief besluit te nemen over de instrumenten die we gaan gebruiken.</p>
      <p sl="en">Ik ben het volkomen eens met de heer Graefe zu Baringdorf dat voorkomen gewoonlijk beter is dan genezen, en mijn persoonlijke mening is dat de rondetafelconferentie over coëxistentie die in april zal worden gehouden nodig is om te voorkomen dat GMO’s en biologische productie door elkaar gaan lopen. Ik kijk daarom bijzonder uit naar die discussie.</p>
      <p sl="en">Met betrekking tot uw visie op fossiele brandstoffen: ik denk niet dat we moeten wachten tot we die brandstoffen hebben opgebruikt; we moeten nu al beginnen te kijken wat er gedaan kan worden op het gebied van hernieuwbare energie. Ik denk daarbij met name aan de recente discussies over bio-ethanol en de mogelijkheid om ten volle te profiteren van de bijdrage die de landbouw kan leveren aan deze toekomstige methode om de uitstoot van koolstofdioxide te verminderen.</p>
      <p sl="en">Dit was een interessant debat en ik dank de rapporteur voor wat in mijn ogen een uitgebalanceerde aanpak van dit zeer belangrijke onderwerp is.</p>
    </intervention>
    <intervention id="3-241" speaker_id="21918" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen om 10.00 uur plaats.</p>
    </intervention>
  </section>
  <section id="creitem16" title="14. Tenuitvoerlegging van de bosbouwstrategie van de Europese Unie (debat)">
    <intervention id="3-243" speaker_id="21918" name="De Voorzitter" is_mep="True" mode="spoken">
      <p sl="nl">Aan de orde is het verslag (A6-0015/2006) van Heinz Kindermann, namens de Commissie landbouw en plattelandsontwikkeling, over de tenuitvoerlegging van de bosbouwstrategie van de Europese Unie (2005/2054(INI)).</p>
    </intervention>
    <intervention id="3-244" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. – Mijnheer de Voorzitter, in de eerste plaats wil ik de rapporteur, de heer Kindermann, feliciteren met een zeer evenwichtig verslag.</p>
      <p sl="en">De Commissie is van mening dat belangrijkste problemen en uitdagingen voor de Europese bosbouwsector zeer goed naar voren komen in de ontwerpresolutie. We zijn vooral blij met de globale steun voor het voorstel van de Commissie inzake de voorbereiding van een Europees actieplan voor de bosbouw. In onze visie moet het actieplan een coherent, verifieerbaar en praktisch kader vormen voor de tenuitvoerlegging van deze strategie. Het zou een belangrijk instrument kunnen worden bij de coördinatie tussen de acties van de Gemeenschap en het bosbouwbeleid in de lidstaten. Om die reden zien wij de ontwikkeling en tenuitvoerlegging van het actieplan als een dynamisch proces, waar de lidstaten en de belanghebbenden bij betrokken moeten worden en dat gepaard moet gaan met regelmatige controle en verslaglegging.</p>
      <p sl="en">De ideeën worden uitstekend verwoord in de ontwerpresolutie en we zijn het volledig met de rapporteur eens als het gaat over de noodzaak om het actieplan te ontwikkelen in nauwe samenwerking met de lidstaten en de belanghebbenden. Ik denk dat we op dat terrein al vooruitgang hebben geboekt. Het actieplan zal gebaseerd zijn op de algemene beginselen van de Europese bosbouwstrategie, te weten duurzaamheid en subsidiariteit.</p>
      <p sl="en">Er zijn drie punten die ik met name wil noemen. Ten eerste, de noodzaak om het concurrentievermogen van de bosbouwsector te vergroten, in lijn met de Lissabon-doelstellingen. Er bestaat groeiende zorg over de economische levensvatbaarheid van duurzame bosbouw in de Europese Unie binnen de context van de globalisering. Concurrentievermogen is een essentiële pijler van duurzaam bosbeheer en is van cruciaal belang voor de instandhouding van de vele voordelen die bosbouw heeft voor de samenleving, zoals bijvoorbeeld werkgelegenheid in rurale gebieden waar verder niets anders is. Bosbouw kan een breed assortiment aan goederen en diensten leveren en we moeten proberen om dit potentieel in de toekomst te ontwikkelen.</p>
      <p sl="en">Het tweede punt is dat de bosbouwsector zal moeten reageren op de eisen die de maatschappij stelt met betrekking tot de bescherming van het milieu en het natuurlijk erfgoed, in overeenstemming met de Göteborg-doelstellingen inzake duurzame ontwikkeling. De bosbouwsector als geheel zal het best renderen als hij goed is geïntegreerd in de bredere samenleving. Het actief bijdragen aan belangrijke Europese doelstellingen als biodiversiteit, natuurbehoud of beperking van de klimaatverandering zal nieuwe kansen bieden voor de bosbouw. Teruggrijpend op een eerder debat, de mogelijkheid om biomassa te gebruiken voor het opwekken van energie is een duidelijk voorbeeld van hoe de bosbouw een bijdrage kan leveren.</p>
      <p sl="en">Het laatste punt is het belang van bosbouw voor duurzame ontwikkeling op mondiaal niveau en de noodzaak om te volharden in onze steun voor pogingen om internationale afspraken te maken over de bescherming en het duurzaam beheer van bossen wereldwijd. Dat houdt ook in dat er maatregelen genomen moeten worden ter bestrijding van de illegale houtkap en de daarmee verwante handel in bosproducten. Deze punten komen uitstekend naar voren in het verslag en ik kan u verzekeren dat ze tot uiting zullen komen in onze actieplannen.</p>
    </intervention>
    <intervention id="3-245" speaker_id="1905" name="Heinz Kindermann" is_mep="True" mode="spoken" role="rapporteur">
      <p sl="de">Mijnheer de Voorzitter, mevrouw de commissaris, in mei 2005 heeft de Raad Landbouw de Commissie de opdracht gegeven om in nauwe samenwerking met alle betrokkenen tegen de tweede helft van 2006 een EU-actieplan voor duurzaam bosbeheer uit te werken, waarmee de verschillende elementen van de EU-bosbouwstrategie in de praktijk kunnen worden omgezet. Met het initiatiefverslag over de EU-bosbouwstrategie heeft de Commissie landbouw en plattelandsontwikkeling in een vroeg stadium deelgenomen aan de discussie, en we willen met dit verslag bereiken dat het door ons geïnitieerde proces wordt voortgezet en verdiept. Welke ideeën en verlangens van ons uiteindelijk worden opgenomen in het actieplan is natuurlijk geheel afhankelijk van de Commissie. Op basis van de goede samenwerking, waarvoor overigens mijn nadrukkelijke dank, gaan we er echter vanuit dat we het over de belangrijke thema’s eens zijn.</p>
      <p sl="de">Het uitgangspunt van ons initiatiefverslag was de resolutie van de Raad over een bosbouwstrategie voor de Europese Unie uit 1998, die weliswaar een hele reeks mogelijkheden bevat, maar geen concrete doelstellingen en coherente structuur. Aansluitend bij de verschillende uitgangspunten hebben we naast algemene opmerkingen een reeks strategische elementen geïdentificeerd. Op de belangrijkste punten wil ik even kort ingaan.</p>
      <p sl="de">Ten eerste bestaat er tot op heden op EU-niveau geen uniforme rechtsgrondslag voor het bosbedrijf. Een objectief onderzoek is volgens ons wenselijk, ondanks alle bedenkingen van de betrokkenen.</p>
      <p sl="de">Ten tweede bestaan er zowel internationaal als binnen de 25 lidstaten verschillende definities van ‘bos’. We verzoeken de Commissie dan ook om na te denken over een Europese definitie, zodat de maatregelen van de Europese Unie op dit gebied transparant en vergelijkbaar worden.</p>
      <p sl="de">Ten derde stellen we voor om bestaande structuren als het Permanent Comité voor de bosbouw te versterken, om de coördinatie, communicatie en coöperatie te verbeteren. Binnen de Commissie moet naast een horizontale coördinatie ook de informatie-uitwisseling tussen de hiërarchieniveaus worden verbeterd, via de nieuwe Interdienstengroep. Deze verticale coördinatie moet volgens ons in handen komen van een afdeling binnen het Secretariaat-generaal.</p>
      <p sl="de">Ten vierde moeten de Europese bossen worden beschermd tegen bosbranden en luchtvervuiling, maar ook tegen belasting van bodem en water. Daarnaast moet de illegale houtkap buiten de Unie via passende internationale gecoördineerde maatregelen met hulp van de EU worden bestreden.</p>
      <p sl="de">Ten vijfde kunnen bossen ons helpen om het broeikaseffect en de klimaatverandering af te remmen. Dit kan echter alleen wanneer we beter gebruik maken van de verschillende bosproducten. Daarom moet de Unie het gebruik van milieuvriendelijke houtproducten bevorderen en juist hernieuwbare energie uit het bos een belangrijkere plaats geven in haar energiemix.</p>
      <p sl="de">Ten zesde moeten we het concurrentievermogen van de sector en daarmee de werkgelegenheid en het inkomen op het platteland bevorderen. Daarom moet Europa een grotere rol gaan spelen in taken als de mobilisering van houtvoorraden, het wegwerken van hindernissen bij houtgebruik, het wegwerken van de structurele nadelen in de bosbouw, evenals de diversifiëring van de inkomens van de boseigenaren.</p>
      <p sl="de">Ten zevende spelen onderzoek en ontwikkeling met betrekking tot de bosbouw een grote rol in verband met de Lissabon-strategie. Daarom moeten belangrijke onderzoeksprojecten op dit vlak in het zevende kaderprogramma voor onderzoek worden opgenomen.</p>
      <p sl="de">Ten achtste moeten Europese onderwijs- en opleidingsprogramma’s, zoals Leonardo en Erasmus, sterker dan voorheen ook voor de bosbouwsector kunnen worden gebruikt. In dit verband wordt echter met name een beroep gedaan op de lidstaten, die de betrokkenen beter moeten informeren over de beschikbare mogelijkheden.</p>
      <p sl="de">Tot slot doet zich de vraag voor welke bijdrage de bosbouw kan leveren aan Lissabon en Göteborg? Wij zijn van mening dat de Europese bossen, in tegenstelling tot bossen in andere regio’s van de wereld, onderbenut zijn. Dit geldt niet enkel voor hout – we gebruiken slechts zestig procent van de aangeplante hoeveelheid –, maar ook voor het potentieel dat momenteel nog niet geschikt is voor de markt. We willen de Europese bosbouwsector op deze manier concurrerender maken, want alleen een vitale en concurrerende bosbouw kan een bijdrage leveren aan Lissabon en Göteborg en daarmee aan het welzijn van de Europeanen.</p>
    </intervention>
    <intervention id="3-246" speaker_id="28126" name="Christofer Fjellner" is_mep="True" mode="spoken">
      <p sl="sv">rapporteur voor advies van de Commissie milieubeheer, volksgezondheid en voedselveiligheid. – Mijnheer de Voorzitter, als rapporteur voor advies van de Commissie milieubeheer, volksgezondheid en voedselveiligheid wil ik benadrukken dat bossen ongelofelijk belangrijk zijn voor ons continent en ook voor heel veel mensen. In Zweden maken de bossen en de bosbouw bijna 30 procent uit van de economie, en Europa telt meer dan 15 miljoen boseigenaren. Wat wij hier in dit Parlement besluiten, is dan ook van groot belang voor velen, zowel in mijn eigen land als in grote delen van Europa.</p>
      <p sl="sv">Ik weet dat er veel ongerustheid bestaat over het feit dat de EU zich in toenemende mate met bosbouwaangelegenheden bemoeit en daar beslissingen over neemt, en dat steeds meer zaken door Brussel worden geregeld. Ik begrijp die bezorgdheid. Dit is namelijk geen goede ontwikkeling. Er zijn een enorme verschillen tussen een olijfgaard in Zuid-Italië en een commercieel bosbouwbedrijf in Noord-Zweden. Besluiten over bossen dienen op lokaal niveau te worden genomen, dichtbij de mensen die de bossen kennen en ze gebruiken en in eigendom hebben.</p>
      <p sl="sv">Ik wil degenen die een dergelijke ontwikkeling vrezen echter geruststellen. Ik ben namelijk van mening dat de Commissie in haar mededeling glashelder is: het bosbouwbeleid moet gebaseerd zijn op subsidiariteit. Daar zijn wij in de Commissie milieubeheer, volksgezondheid en voedselveiligheid van uitgegaan. Dat betekent overigens niet dat de EU op het gebied van de bosbouw helemaal geen verantwoordelijkheid heeft. Integendeel, de EU heeft een grote verantwoordelijkheid. Zij moet namelijk bij al haar besluitvorming rekening houden met de bossen. Ook nu al neemt de EU heel veel politieke besluiten die een direct of indirect effect hebben op de Europese bossen. Wij als Commissie milieubeheer, volksgezondheid en voedselveiligheid vinden dat er nauwelijks sprake is van coördinatie tussen de verschillende voorstellen die gevolgen hebben voor de Europese bossen. Dit is slecht voor zowel de verenigbaarheid van de verschillende doelstellingen van het milieubeleid als de voorwaarden voor de bosbouw. Ik wil dan ook benadrukken dat de belangrijkste taak van de Commissie mijns inziens is het bestaande beleid te coördineren en te onderzoeken welk effect dat beleid op de bossen heeft. Daarnaast moeten tijdig ex ante evaluaties worden uitgevoerd, opdat rekening kan worden gehouden met de effecten die bepaalde politieke besluiten op de Europese bossen en de bosbouw hebben.</p>
      <p sl="sv">Tot slot wil ik het belang van de bosbouw onderstrepen. De bosbouw is vermoedelijk de sector die het meest duidelijk zowel economische als ecologische waarde creëert. Zoals de Commissie aangeeft, heeft de bosbouw in de EU echter grote moeite om te concurreren op de open wereldmarkt, en dit kan ten koste gaan van de ecologische waarde. Mijn boodschap, en die van de Commissie milieubeheer, volksgezondheid en voedselveiligheid, aan u vandaag is dan ook dat de Commissie, door rekening te houden met de bossen, goede en stabiele voorwaarden kan scheppen voor de bosbouwsector en daarmee kan zorgen voor zowel een betere economie als een beter milieu in Europa.</p>
    </intervention>
    <intervention id="3-247" speaker_id="2075" name="Michl Ebner" is_mep="True" mode="spoken">
      <p sl="de">namens de PPE-DE-Fractie . – Mijnheer de Voorzitter, mevrouw de commissaris, dames en heren, allereerst wil ik collega Kindermann bedanken voor zijn zinvolle en evenwichtige verslag. Hij heeft met veel inzet en inlevingsvermogen zijn best gedaan om een compromis te bereiken en een evenwichtige tekst op te stellen.</p>
      <p sl="de">Mevrouw de commissaris, we zijn voorstander van de bosbouwstrategie, maar we willen er geen misverstand over laten bestaan dat we tegen marktregulering zijn. We zijn voor subsidiariteit in het bosbouwbeleid en zijn ervan overtuigd dat we deze weg ook in de toekomst moeten blijven bewandelen. We moeten absoluut meer aandacht schenken aan deze sector. Slechts 85 procent van het totale bosoppervlak van de Europese Unie wordt geëxploiteerd en dus moeten we ons best doen om ook de overige 15 procent te betrekken bij de economische cyclus. Daarnaast zien we, zoals collega Kindermann reeds aangaf, dat slechts 60 procent van de aanplant wordt benut. Het is dus des te belangrijker erop te wijzen dat het bos alleen succesvol kan worden beschermd door er gebruik van te maken.</p>
      <p sl="de">Staat u mij alstublieft ook toe op te merken dat het sprookje over de stervende bossen in Europa, dat ons decennialang is verteld, daadwerkelijk een sprookje was. Het was een mythe die vooral op politieke motieven berustte. Met een groei van 450 duizend hectare per jaar, liggen de bossen niet op sterven maar zijn zij in opbouw. Mevrouw de commissaris, mij rest dan ook enkel nog u te verzoeken om zoveel mogelijk over te nemen van wat na de stemming van morgen uiteindelijk definitief in de tekst wordt opgenomen. Ik ben tevreden dat u aan het einde van uw toespraak hebt gezegd dit ook te zullen doen.</p>
    </intervention>
    <intervention id="3-248" speaker_id="28311" name="Luis Manuel Capoulas Santos" is_mep="True" mode="spoken">
      <p sl="pt">namens de PSE-Fractie. – Mevrouw de commissaris, de Europese wouden vertegenwoordigen voor ons allemaal een enorm economisch, sociaal en ecologisch belang. We mogen niet vergeten dat 35 procent van het grondgebied van de EU met bossen is bedekt. Die bossen zijn eigendom van 15 miljoen verschillende eigenaren en ze verschaffen 3,5 miljoen mensen een baan. De totale productie in de bosbouw vertegenwoordigt een bedrag van 350 miljoen euro.</p>
      <p sl="pt">Deze getallen tonen aan hoe belangrijk dit onderwerp is en welk belang de Europese instellingen eraan zouden moeten hechten. Dat geldt zeker nu blijkt dat verschillende – al dan niet door menselijk ingrijpen beïnvloede – factoren onze bossen in zulk een ernstige mate bedreigen. De Unie moet nu in een buitengewoon ingewikkelde internationale context een nieuwe benadering vinden voor het energieprobleem. Biomassa kan – moet – daarbij een belangrijke rol spelen. Dat blijkt ook uit de prioriteit die de Commissie en het Oostenrijks voorzitterschap aan dit onderwerp hebben gegeven.</p>
      <p sl="pt">Ik ben daarom heel blij met deze mededeling van de Commissie over de tenuitvoerlegging van de bosbouwstrategie. Ik ben het eens met de meeste punten van dit verslag. Met dit verslag levert het Parlement een belangrijke bijdrage aan het opstellen van de bosbouwstrategie voor Europa. Ik geloof dat een aantal van de voorgestelde amendementen dit verslag kunnen verbeteren en vervolledigen.</p>
      <p sl="pt">In dit verslag wordt erkend dat de bossen kwetsbaar zijn. Dat is een welkome bijdrage aan de huidige discussie over natuurrampen. Ik hoop daarom dat de Commissie met betrekking tot dit uiterst belangrijke onderwerp een geïntegreerde benadering zal volgen. De Commissie moet dit probleem als één geheel zien, precies zoals wij dat doen. Op die wijze kunnen de verschillende instrumenten die nu op de politieke agenda staan bijdragen tot het verbeteren van de situatie voor de Europese bossen.</p>
    </intervention>
    <intervention id="3-249" speaker_id="28209" name="Anne Laperrouze" is_mep="True" mode="spoken">
      <p sl="fr">namens de ALDE-Fractie. – Mijnheer de Voorzitter, mevrouw de commissaris, het verslag van de Commissie landbouw en plattelandsontwikkeling is een evenwichtig verslag. Zonder dat men zich uitspreekt voor een gemeenschappelijk bosbouwbeleid wordt de noodzaak van coördinatie onderstreept. Erkend wordt dat de lidstaten er heel verschillende definities van het begrip ‘bos’ op na houden, hetgeen een definitieve evaluatie van de belangrijke communautaire maatregelen op bosbouwgebied bemoeilijkt.</p>
      <p sl="fr">Persoonlijk vind ik het jammer dat het voorstel om een Europese waarnemingspost op te richten het niet heeft gehaald. Met een dergelijke waarnemingspost had optimaal gebruik gemaakt kunnen worden van betrouwbare en nuttige informatie. Afgezien daarvan steun ik het voorstel waarin de Europese Commissie wordt opgeroepen de coördinatie tussen de verschillende directoraten-generaal die verantwoordelijk zijn voor bosbouwaangelegenheden te verbeteren en waarin gepleit wordt voor een versterking van de rol van het Permanent Comité voor de bosbouw.</p>
      <p sl="fr">Ik had geopperd de Commissie op te roepen de lidstaten mechanismen voor te stellen, met name op basis van belastingregelingen, om boseigenaren aan te zetten tot het planten van inheemse soorten om zo de biodiversiteit te behouden en het bosbrandgevaar te beheersen. De geest van dit voorstel is terug te zien in de aanbevelingen in het verslag met het oog op de goedkeuring van maatregelen ter preventie van bosbranden en verwoestijning, de herbebossing met inheemse soorten, de bevordering van de biodiversiteit, het duurzaam beheer van de natuurlijke bossen en de bevordering van milieuprestaties door onder meer de bescherming van de waterkringloop en de bestrijding van erosie. De tenuitvoerlegging van deze acties door de boseigenaren vereist investeringen van hun kant. Omdat onze samenleving er baat bij heeft zou een behoorlijke compensatie hiervoor op zijn plaats zijn.</p>
      <p sl="fr">Tot slot, alles wat ik hoop en vrees voor deze sector komt in dit verslag aan de orde. Er worden lijnen uitgezet aan de hand waarvan niet alleen een omvattend beleid gevoerd kan worden, maar ook een specifiek beleid voor iedere regio, waarbij het economisch, sociaal en milieupotentieel van de bosbouwsector in aanmerking wordt genomen. Ik wil de heer Kindermann bedanken voor zijn werk, waarvan ik denk dat het brede steun zal krijgen tijdens de stemming van morgen.</p>
    </intervention>
    <intervention id="3-250" speaker_id="4466" name="Ilda Figueiredo" is_mep="True" mode="spoken">
      <p sl="pt">namens de GUE/NGL-Fractie. – Iedereen is het erover eens dat de bossen met hun multifunctionele rol behouden moeten blijven. Om dat te bereiken hebben we behoefte aan een doeltreffend beheer met steunmaatregelen die rekening houden met de verschillende bostypen en hun specifieke problemen. Ik ben daarom geen voorstander van één uniforme uitleg van de term ‘bos’. Er bestaan immers reeds internationaal aanvaarde definities voor het opstellen van verslagen en periodieke beoordelingen van de toestand van de bossen in Europa en de rest van de wereld.</p>
      <p sl="pt">We zijn voor het EU-actieplan voor een duurzaam bosbeheer, maar we kunnen sommige voorstellen die in de verslag worden gedaan niet goedkeuren. We hebben in de Commissie landbouw en plattelandsontwikkeling een aantal voorstellen gedaan die bedoeld waren om de aandacht te vestigen op de toestand van de bossen in Zuid-Europa. Er woeden daar elk jaar weer bosbranden en in sommige jaren is er sprake van droogte. Dat was het afgelopen jaar in Portugal het geval, waar 300 000 hectaren bos zijn afgebrand. De daaruit voortvloeiende kosten zijn enorm en de branden hebben ernstige gevolgen voor het bos, de biodiversiteit, de landbouwers en de bevolking van uitgebreide regio’s. De door ons ingediende voorstellen zijn helaas verworpen.</p>
      <p sl="pt">We roepen daarom op tot het formuleren van een gedegen, op de middellange en lange termijn gerichte strategie voor bosbrandpreventie. Er moet een specifieke verordening voor de bescherming van de bossen tegen branden worden opgesteld, met een daarop aansluitende begrotingslijn. Bij het opstellen van die verordening moet rekening worden gehouden met de resoluties die het Parlement heeft aangenomen en de ervaringen met de vroegere communautaire verordening die helaas door de Commissie is geschrapt.</p>
      <p sl="pt">We geloven ook dat het volgende actieplan zeven jaar zou moeten gelden; dan valt het samen met de volgende financiële vooruitzichten. Het plan moet ook een programma bevatten voor de bescherming van kurkeikbossen dat rekening houdt met de multifunctionaliteit van deze bossen, en bijdragen tot zowel de veeteelt als de kurkproductie, activiteiten die voor de ontwikkeling van grote delen van de zuidelijke landen van fundamenteel belang zijn.</p>
      <p sl="pt">We hopen dat de Commissie onze voorstellen – die niet in het verslag zijn opgenomen, maar waar we nogmaals met nadruk op willen wijzen – zal aanvaarden, opdat het actieplan werkelijk kan bijdragen tot de bescherming en ontwikkeling van de verschillende bostypen, inclusief de in het zuiden voorkomende bostypen. De klimatologische omstandigheden aldaar maken de bossen immers erg kwetsbaar voor bosbranden.</p>
    </intervention>
    <intervention id="3-251" speaker_id="33946" name="Andrzej Tomasz Zapałowski" is_mep="True" mode="spoken">
      <p sl="pl">namens de IND/DEM-Fractie . – Mijnheer de Voorzitter, de cijfers waardoor de bosbouwstructuur in de vijftien landen van de oude Europese Unie wordt gekenmerkt als het gaat over het bosareaal, zijn uitstekend en komen neer op 35 procent van het totale grondgebied, waarbij een significante meerderheid van het bosareaal in handen is van 15 miljoen particuliere eigenaars. Wanneer bossen in een zo grote mate verdeeld zijn onder particuliere eigenaars, rijst echter de vraag hoe schaalvergroting bereikt kan worden in het bosbeheer.</p>
      <p sl="pl">Ik ben niet tegen particulier bosbezit. In mijn eigen land, Polen, is het merendeel van de bossen overheidsbezit; het exacte cijfer is 82 procent, en 2 procent daarvan is nationaal park. In vergelijking met andere EU-landen is de structuur van onze bossen veel gevarieerder en ouder. Het Poolse model voor bosbeheer is efficiënt en effectief.</p>
      <p sl="pl">Bossen die het bezit zijn van de overheid vormen een zelffinancierende, winstgevende instelling. EU-steun voor bossen in Centraal-Europa houdt echter in dat er aanzienlijke subsidies worden verleend om mensen te leren hoe ze bomen moeten planten op hun eigen, particuliere land, evenals subsidies voor toeslagen. Ook gebieden die niet commercieel worden geëxploiteerd, nationale parken en reservaten hebben steun nodig. De infrastructuur voor bosbouw moet gemoderniseerd worden.</p>
      <p sl="pl">Ik doe een beroep op de Commissie en het Parlement om gebruik te maken van de ervaring van Polen in het beheren van bossen. West-Europa kan ook van ervaring leren. Particulier bezit is niet altijd het beste. Niet-particuliere bossen hebben ook steun nodig.</p>
      <p sl="pl">De rijkdom van de Poolse bossen is iets waar de samenleving in heel de Europese Unie de vruchten van plukt.</p>
    </intervention>
    <intervention id="3-252" speaker_id="23784" name="Janusz Wojciechowski" is_mep="True" mode="spoken">
      <p sl="pl">namens de UEN-Fractie . – Mijnheer de Voorzitter, ook ik wil het hebben over het probleem waarmee Poolse bossen te kampen hebben en dat door de voorgaande spreker aan de orde is gesteld.</p>
      <p sl="pl">De bossen van Polen zijn een belangrijke natuurlijk hulpbron, maar in tegenstelling tot wat in de meeste andere EU-landen het geval is, is het grootste deel ervan – meer dan 80 procent van het totale areaal – in handen van de overheid. Dit is het resultaat van een lang, historisch proces en op dit ogenblijk is er geen reden om de structuur van het bosbezit in Polen drastisch te wijzigen. De meerderheid van de Poolse bevolking is er voorstander van dat bossen staatsbezit blijven.</p>
      <p sl="pl">Het probleem is dat de EU staatsbossen tot dusverre discrimineert door ze niet te subsidiëren. Ik ben blij dat het verslag van de heer Kindermann één amendement bevat dat de hoop wekt dat deze situatie zal veranderen en er EU-steun zal worden gegeven voor bossen, ongeacht of ze particulier of staatsbezit zijn. Dat is iets wat we in Polen dringend nodig hebben en wij vertrouwen erop dat de Commissie zal laten zien dat zij de situatie begrijpt.</p>
    </intervention>
    <intervention id="3-253" speaker_id="2209" name="Agnes Schierhuber" is_mep="True" mode="spoken">
      <p sl="de">Mijnheer de Voorzitter, mevrouw de commissaris, dames en heren, allereerst wil ik onze rapporteur hartelijk bedanken voor zijn zeer evenwichtige verslag. Hij is op zeer evenwichtige wijze ingegaan op de drie duurzaamheidspijlers, namelijk economie, ecologie en sociaal-culturele aspecten. In dit verslag wordt het Europese bosbouwmodel weergegeven, dat wil zeggen een multifunctioneel bosbeheer, waarbij de bossen overwegend in privé-bezit zijn en nauw verweven zijn met de landbouw. Daarnaast fungeren de bossen tegelijkertijd als recreatieruimte voor de burger en als habitat voor veel dieren en planten.</p>
      <p sl="de">Het verslag gaat ook in op de regionale bijzonderheden van de bosbouw: de bosbrandproblemen en de kurkeiken in het zuiden, bijvoorbeeld, zoals reeds gezegd is. Daarnaast zien we dat in Midden-Europa het bos vooral praktisch nut heeft, terwijl het tegelijkertijd van groot belang is voor recreatie en toerisme. Bovendien hebben de bossen met name in de Alpen ook een levensbeschermende functie. In Noord-Europa is juist de marktoriëntering van de houtproductie kenmerkend. In het verslag wordt ook nadrukkelijk gewezen op het klimatologische belang van hout als energiebron en bouwstof in plaats van fossiele brand- en bouwstoffen. Ik bedank de commissaris dat zij hier ook specifiek op is ingegaan.</p>
      <p sl="de">Duurzaam geëxploiteerde bossen zijn voor mij als een groene long. Dit verslag onderstreept met name de noodzaak om het bosbouwbeleid op EU-niveau te coördineren. Hierbij moeten we met behoud van de subsidiariteit door gemeenschappelijke maatregelen een meerwaarde creëren voor de Europese bosbouw.</p>
      <p sl="de">Het gaat met andere woorden om een Europese bosbouwstrategie. Ik wil me duidelijk uitspreken tegen marktregulering in de bosbouw, waarover steeds weer opnieuw wordt gesproken. Nogmaals bedankt voor dit verslag.</p>
    </intervention>
    <intervention id="3-254" speaker_id="28361" name="María Isabel Salinas García" is_mep="True" mode="spoken">
      <p sl="es">Mijnheer de Voorzitter, mevrouw de commissaris, morgen zal het Europees Parlement het verslag van de heer Kindermann goedkeuren en daarmee een duidelijke boodschap uitzenden aan de Commissie en de Raad met betrekking tot de benadering die ons inziens moet worden gekozen voor het toekomstig actieplan voor onze bossen.</p>
      <p sl="es">Van alle ideeën waaraan we in de Commissie landbouw en plattelandsontwikkeling hebben gewerkt wil ik een aantal vernieuwende voorstellen noemen die te maken hebben met het verbod op het gebruik van verbrande arealen voor andere doeleinden. Deze maatregel, die in mijn land, Spanje, al met aanmerkelijk succes wordt toegepast, is zo belangrijk omdat hij ontmoedigend werkt op degenen die onze bossen vernietigen om vervolgens te speculeren met de grond. Daarom geloof ik dat het toekomstige Europese actieplan duidelijk gericht moet zijn op het behoud van onze bossen en op versterking en een optimaal gebruik van de talrijke hulpbronnen die de bosgrond te bieden heeft.</p>
      <p sl="es">Ik wil er echter ook op wijzen dat de Spaanse afgevaardigden, evenals veel afgevaardigden uit andere zuidelijke landen, al heel lang oproepen tot een gemeenschappelijk bosbeleid als instrument om dit erfgoed, dat de hele Unie ten goede komt, te beschermen.</p>
      <p sl="es">Daarom denk ik dat we niet voor de verkeerde benadering moeten kiezen: bescherming van de bossen is goed voor zowel noord als zuid. We hadden graag gezien dat er rekening was gehouden met een aantal van onze suggesties in verband met de mediterrane bossen. We zijn het er allemaal over eens dat bossen een fundamentele rol spelen en hulpbronnen verschaffen die uitermate belangrijk zijn voor de toekomst van de Unie en de doelen die we onszelf in Lissabon hebben gesteld. De multifunctionele rol van bossen moet door middel van een gemeenschappelijke aanpak worden versterkt.</p>
      <p sl="es">Daarom vragen we u, mevrouw de commissaris, regelgeving op communautair niveau te overwegen voor onze bossen, die wij beschouwen als kostbaar erfgoed voor de hele Europese Unie.</p>
    </intervention>
    <intervention id="3-255" speaker_id="2306" name="Kyösti Virrankoski" is_mep="True" mode="spoken">
      <p sl="fi">Mijnheer de Voorzitter, de rapporteur, de heer Kindermann, heeft een uitstekend verslag opgesteld over de tenuitvoerlegging van de bosbouwstrategie van de Europese Unie en daarvoor bedank ik hem hartelijk. Ik wil hem ook bedanken voor de goede samenwerking bij de voorbereiding van het verslag.</p>
      <p sl="fi">Zoals wij al hebben geconstateerd, biedt de bosbouw in de Europese Unie werk aan 3,4 miljoen mensen en bedraagt de productiewaarde ervan 350 miljard euro. In veel landen, zoals Finland en Zweden, is de bosbouw van cruciaal belang voor de economie. Naast houtproductie biedt de bosbouw werkgelegenheid voor een cluster aan gerelateerde industrieën, zoals de zeer omvangrijke metaal- en elektrotechnische industrie. Het belang ervan zal alleen maar toenemen wanneer men op zoek gaat naar nieuwe mogelijkheden voor energieproductie.</p>
      <p sl="fi">De Europese Unie heeft echter geen gemeenschappelijk bosbouwbeleid, hoewel veel beleidsterreinen, zoals de plattelandsontwikkeling en het milieubeleid, van grote invloed zijn op deze sector. Een alomvattende beoordeling van de maatregelen gericht op bossen is daarom op zijn plaats.</p>
      <p sl="fi">Er wordt in het verslag van uitgegaan dat ook in de toekomst het bosbouwbeleid op zich onder de bevoegdheid van de lidstaten valt. De toon van het verslag suggereert dat er geen behoefte aan is een nieuwe bureaucratie zoals het gemeenschappelijk landbouwbeleid in het leven te roepen. In het verslag wordt het project van de Commissie voor een actieplan voor duurzame bosbouw in de Europese Unie gesteund. Juist het feit dat dit beleidsterrein zo gefragmenteerd is, maakt dit noodzakelijk. Er moeten betere garanties komen voor het welslagen en de toekomst van een industriesector die gebruik maakt van duurzame, hernieuwbare natuurlijke hulpbronnen. In het verslag wordt niet gepleit voor de oprichting van een apart agentschap voor de bosbouw. Dat is zeer terecht. Wij moeten ook in de Europese Unie leren ons beleid zo te rationaliseren, dat wij met de nu beschikbare middelen nieuwe taken kunnen uitvoeren zonder dat er steeds een nieuw agentschap wordt opgericht. Ik zie de nieuwe voorstellen van de Commissie met belangstelling tegemoet.</p>
    </intervention>
    <intervention id="3-256" speaker_id="28332" name="Dariusz Maciej Grabowski" is_mep="True" mode="spoken">
      <p sl="pl">Mijnheer de Voorzitter, ik wil de heer Kindermann bedanken voor zijn verslag, maar tegelijkertijd onderstrepen dat de bosbouwstrategie van de EU één enkel doel dient te hebben, namelijk de oppervlakte die bedekt wordt door bossen, met name grote bossen, stelselmatig uit te breiden. Alleen in bossen van meer dan 500 hectare kan de biodiversiteit van planten- en diersoorten worden hersteld.</p>
      <p sl="pl">Het bebossingsbeleid kan het effectiefst ten uitvoer worden gelegd in de nieuwe lidstaten, vooral in Polen. Dat komt door het uiterst effectieve model dat Polen hanteert ten aanzien van eigendom en het recht om bossen te bewerken en te exploiteren. Het bewijs hiervoor is dat Polen zijn bossen in 50 jaar met bijna 50 procent heeft uitgebreid en de enige maagdelijke wouden in de Unie liggen in feite in Polen. In Poolse bossen wordt op grote schaal gejaagd op herten, wilde zwijnen en elanden. Iedereen heeft toegang tot de bossen en degenen die erin jagen zijn betrokken bij het beheer ervan.</p>
      <p sl="pl">Meer middelen reserveren voor bebossing in de nieuwe lidstaten is niet de beste strategie die we kunnen volgen. In mijn ogen is het wenselijk het Poolse model voor bosbeheer te steunen en te promoten. De EU zou staatsbossen minstens zo goed moeten behandelen als particuliere bossen. Staatsbosbouwbedrijven zouden dus evenveel recht op financiële steun moeten hebben als particuliere bosbouwbedrijven.</p>
      <p sl="pl">Discriminatie van staatsbosbouwbedrijven, in welke vorm dan ook, is vanuit economisch oogpunt onzinnig. Het belangrijkst is echter wel dat het ook vanuit milieuoogpunt onzinnig is.</p>
    </intervention>
    <intervention id="3-257" speaker_id="28391" name="Zdzisław Zbigniew Podkański" is_mep="True" mode="spoken">
      <p sl="pl">Mijnheer de Voorzitter, kenmerkend voor de bossen van de EU is hun grote diversiteit. De voorwaarden voor het in stand houden van hun multifunctionele rol zijn eveneens uiteenlopend. Dit betekent dat bosbeheer goed doordacht en duurzaam dient te zijn als we de beschermende en sociale functies van een bos, die niet minder belangrijk zijn dan de productieve functies ervan, willen maximaliseren.</p>
      <p sl="pl">Bosbezitters spelen een belangrijke rol in het bosbeheer. Onderzoeken en rapporten tonen aan dat bossen het best worden beheerd als het staatsbossen zijn. Helaas kunnen staatsbossen, in tegenstelling tot particuliere bossen, niet rekenen op subsidie van enige betekenis uit EU-middelen. Het is dan ook nodig nog eens te bekijken of de huidige bosbouwstrategie wel voldoet en of staatsbossen niet ook in aanmerking zouden moeten komen voor EU-steun. We moeten niet vergeten dat mensen, als puntje bij paaltje komt, het bos zelf belangrijk vinden, niet wie er de eigenaar van is.</p>
    </intervention>
    <intervention id="3-258" speaker_id="28403" name="Duarte Freitas" is_mep="True" mode="spoken">
      <p sl="pt">Mijnheer de Voorzitter, dames en heren, mevrouw de commissaris, het verslag van de Europese Commissie beschrijft de belangrijkste conclusies van de analyse van de Europese bosbouwstrategie en de problemen waar deze sector steeds vaker mee te kampen zal krijgen. Het verslag bevat bovendien voorstellen voor een aantal maatregelen voor de toekomst.</p>
      <p sl="pt">De ervaring heeft aangetoond dat de bosbouwsector kan bijdragen tot het verwezenlijken van de Lissabon-doelstellingen op het gebied van duurzame ontwikkeling en de Göteborg-doelstellingen met betrekking tot het behoud van de Europese natuurlijke hulpmiddelen, zowel in kwantitatieve als in kwalitatieve zin. De Commissie stelt voor een Europees actieplan voor bosbeheer op te zetten en zo een samenhangend kader te scheppen voor het implementeren van maatregelen op dit gebied. Daarmee hoopt ze te het potentieel dat deze sector voor Europa inhoudt zo goed mogelijk te ontwikkelen.</p>
      <p sl="pt">Het Verdrag betreffende de Europese Unie bevat echter geen rechtsgrond voor een gemeenschappelijk bosbouwbeleid, terwijl de strategie van Lissabon en de strategie van Göteborg niet voldoende doeltreffend zijn gebleken om de verslechtering van de toestand van de bossen tegen te gaan.</p>
      <p sl="pt">Ik herinner dit Parlement aan de bosbranden en de verschrikkelijke droogte die Zuid-Europa de afgelopen jaren hebben geteisterd, waarbij vooral Portugal heel zwaar getroffen is. Ik begrijp dat de toestand voor velen niet meer is dan een probleem dat zich ver van ons afspeelt, maar ik wil toch graag de aandacht vestigen op de enorme moeilijkheden waarmee de bosbouwsector in Zuid-Europa te maken heeft en de problemen die daaruit voortvloeien voor de bevolking die van deze sector afhankelijk is.</p>
      <p sl="pt">Dit probleem vereist, gezien de ernst van de situatie, een snelle oplossing en een serieuze, gedegen aanpak. Een gemeenschappelijk bosbouwbeleid is nu meer dan ooit geboden. Ik geloof daarom dat de lidstaten er eens heel goed over zouden moeten nadenken welke voordelen het zou hebben, zowel voor het milieu als in sociale en economische zin, wanneer in het kader van de toekomstige Grondwet een gemeenschappelijk bosbouwbeleid werd geïntroduceerd.</p>
      <p sl="pt">Daarom roep ik u op de door mij, mevrouw Herranz García en anderen ondertekende amendementen 7, 8 en 9 te steunen.</p>
    </intervention>
    <intervention id="3-259" speaker_id="4349" name="Rosa Miguélez Ramos" is_mep="True" mode="spoken">
      <p sl="es">Mijnheer de Voorzitter, ik vind dit een zeer positief verslag en wil de rapporteur, de heer Kindermann, van harte feliciteren met zijn werk.</p>
      <p sl="es">Wij Spaanse socialisten kunnen ons vooral vinden in deze tekst omdat erkend wordt hoe belangrijk de bosbouw – en niet alleen in economisch opzicht – in de Europese Unie is, en gewezen wordt op de noodzaak om te streven naar een uniforme uitleg van de term ‘bos’.</p>
      <p sl="es">Bovendien zijn we verheugd over de uitdrukkelijke vermelding van bosbranden en rampenbestrijding, de twee grote problemen in de Spaanse bosbouw, en over het positieve oordeel ten aanzien van de algemene benadering en de resultaten van de ministeriële conferentie over de bescherming van de bossen in Europa, een proces waarin Spanje als een van de vier organiserende lidstaten een belangrijke rol speelt.</p>
      <p sl="es">En verder bevat het verslag van de heer Kindermann mijns inziens belangrijke nieuwe aspecten zoals – en dit vind ik erg belangrijk – de noodzaak om de coördinatie en samenwerking te verbeteren, zowel tussen de Commissiediensten onderling als tussen de Commissiediensten en de lidstaten, en het bevorderen van onderzoek, opleiding en voorlichting, onderwerpen die in het Spaanse bosplan al zijn opgenomen.</p>
      <p sl="es">Ik ben de heer Kindermann zeer dankbaar dat hij heeft ingestemd met mijn amendement, dat gaat over de belangrijke rol die bossen spelen bij het reguleren van de waterkringloop, maar mijns inziens ontbreekt nog steeds een expliciete verwijzing naar het belang van communautair optreden om bij te dragen aan het onderhoud en, indien nodig, de vergoeding van de milieudiensten die bossen leveren aan de maatschappij.</p>
      <p sl="es">Wat dat betreft wil ik, hoewel ik denk dat we het economisch en milieubelang in gedachten moeten houden, de commissaris en de rapporteur zeggen dat ik me zal blijven inzetten voor een echt communautair beleid op dit gebied.</p>
    </intervention>
    <intervention id="3-260" speaker_id="28268" name="Danutė Budreikaitė" is_mep="True" mode="spoken">
      <p sl="lt">De Europese Unie beschikt niet over een gemeenschappelijk bosbouwbeleid. Het belang van de bosbouw heeft echter geleid tot de vaststelling van de bosbouwstrategie van de Europese Unie, en de Commissie werkt momenteel aan een actieplan.</p>
      <p sl="lt">De Europese bosbouwsector herbergt een ongelooflijke variëteit aan bossoorten, bosgrootten, eigendomsvormen en sociaal-economische voorwaarden. Circa 60 procent van de bossen is in handen van particuliere eigenaars.</p>
      <p sl="lt">De tien nieuwe lidstaten bezitten meer staatsbossen dan het voormalige Europa van de Vijftien. In Litouwen behoort 50 procent van de bossen toe aan de staat, 33 procent aan particuliere eigenaars en 17 procent is gereserveerd voor het herstel van eigendomsrechten.</p>
      <p sl="lt">In Litouwen valt het bosbeheer onder de verantwoordelijkheid van het ministerie van Milieu. Staatsbossen en particuliere bossen worden beheerd door verschillende afdelingen van het ministerie. In de staatsbossen werken drieduizend werknemers, terwijl de particuliere bossen gerund worden door slechts 120 functionarissen. Bossen beheren is een complexe aangelegenheid en bovendien gaapt er een kloof tussen enerzijds houtproducenten en anderzijds houtverwerkers. Het is dan ook de vraag of het niet beter zou zijn om het bosbeheer toe te vertrouwen aan een onafhankelijk ministerie van Bosbouw.</p>
      <p sl="lt">Kan de Commissie ons misschien enkele voorbeelden geven van ervaringen met goede praktijken inzake bosbeheer?</p>
    </intervention>
    <intervention id="3-261" speaker_id="28389" name="Zbigniew Krzysztof Kuźmiuk" is_mep="True" mode="spoken">
      <p sl="pl">(Mijnheer de Voorzitter, in het debat dat we vandaag voeren over de bosbouwstrategie van de EU wil ik graag de aandacht vestigen op twee feiten die ik van groot belang acht.</p>
      <p sl="pl">In Polen is het ministerie van Financiën eigenaar van meer dan 80 procent van de bossen van het land en deze staatsbossen worden voor het ministerie beheerd door het staatsbosbouwbedrijf Lasy Państwowe . In verslagen van de Wereldbank en de EU wordt het beheer van de bossen, dat al verscheidene decennia wordt uitgevoerd, als een waar model van bosbeheer erkend.</p>
      <p sl="pl">Het tweede feit is dat de Europese Unie in de periode 2000-2006 ongeveer 5 miljard euro, afkomstig uit fondsen voor plattelandsontwikkeling, heeft bestemd voor maatregelen op het gebied van bosbouw. Ondanks de inspanningen van een aantal van mijn collega’s in het Parlement kan niet van deze fondsen geprofiteerd worden als het de staat is die het bos beheert.</p>
      <p sl="pl">Mijn verzoek aan u is dan ook, commissaris, deze ernstige tekortkoming in de financiering van de bosbouwstrategie te verhelpen in de volgende zevenjarige periode, namelijk 2007-2013.</p>
    </intervention>
    <intervention id="3-262" speaker_id="4271" name="Elisabeth Jeggle" is_mep="True" mode="spoken">
      <p sl="de">Mijnheer de Voorzitter, mevrouw de commissaris, staat u mij toe dat ook ik allereerst rapporteur Kindermann hartelijk bedank voor zijn goede verslag. Ik steun alle wensen die erin zijn opgenomen. We hebben momenteel te maken met uitgeputte begrotingen en sommige mensen springen dan ook uit hun vel wanneer zij horen welke nieuwe beleidsterreinen en uitgaven op het programma van de EU staan. Bij de EU-bosbouwstrategie en de ontwikkeling van een EU-actieplan voor een duurzaam bosbeheer gaat het echter juist niet om nieuwe terreinen en uitgaven. Het bosbouwbeleid is geen communautaire aangelegenheid, hoewel duidelijk is dat de invloed van andere beleidsterreinen, zoals milieu- en landbouwbeleid, op de bossen en het bosbeheer steeds groter wordt. Ook wordt het bos- en houtbedrijf door steeds toenemende maatschappelijke eisen en milieunormen naar de grenzen van de rentabiliteit gedreven. Wanneer deze grenzen worden overschreden, trekken de exploitanten zich terug.</p>
      <p sl="de">We zien het EU-actieplan als een kans om betere kadervoorwaarden te creëren voor de bosbouw in de uitgebreide EU. Ik zie hierbij twee kerngebieden. Ten eerste moeten de communicatie- en coördinatiestructuren op EU-niveau worden verbeterd. Ten tweede moet er binnen de Commissie een structurele eenheid worden ingesteld die verantwoordelijk is voor de tenuitvoerlegging van actieplannen en strategieën met betrekking tot de bosbouw.</p>
      <p sl="de">Aan drie dingen hebben we geen behoefte, namelijk aan een Europese marktordening voor hout, aan meer bureaucratie en aan EU-steun voor gemeentelijke of nationale bossen, met name gezien de huidige financiële situatie. Onze Midden-Europese bosbouw blinkt uit in multifunctionaliteit. We hopen dat de sociale, ecologische en economische duurzaamheid in Europees verband ook in de toekomst een voorbeeld zal blijven en dat de Europese bosbouw zijn concurrentievermogen behoudt.</p>
    </intervention>
    <intervention id="3-263" speaker_id="28143" name="Bernadette Bourzai" is_mep="True" mode="spoken">
      <p sl="fr">Mijnheer de Voorzitter, dames en heren, ik zou graag allereerst willen benadrukken dat onze rapporteur Heinz Kindermann een uitmuntend verslag heeft gepresenteerd. Ik wil hem daarmee feliciteren. Met het oog op het subsidiariteitsbeginsel is het namelijk essentieel om het belang van de bossen voor de Europese Unie in aanmerking te nemen, of het nu gaat om de oppervlakte die zij op het platteland beslaan, of om de plaats van de bosbouw in de plattelandseconomie als aanvullende bedrijfstak naast de landbouw, of om de rol van de bossen in de ruimtelijke ordening, met name voor het voorkomen en beperken van de gevolgen van natuurverschijnselen als overstromingen of erosie.</p>
      <p sl="fr">Er zijn verscheidene redenen waarom een bosbouwstrategie de Europese Unie in staat zou stellen een duurzaam bosbeheer ten uitvoer te leggen. Allereerst zou een dergelijke strategie de klimaatverandering helpen beperken en bijdragen aan een duurzame energievoorziening, ik denk met name aan biomassa. Wat dat betreft ben ik ingenomen met de overeenkomst die is bereikt binnen de Raad Ecofin, waardoor er een verlaagd BTW-tarief mag worden geheven voor de productie van warmte en koude op basis van hout. In de praktijk zou deze reductie een aanmoediging moeten vormen voor de ontwikkeling van deze productiemethode van hernieuwbare energie en voor nieuwe afzetmarkten voor de houtsector. Bovendien leveren de bosbouwactiviteiten welvaart en banen op, of het nu gaat om …</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="3-264" speaker_id="28276" name="Laima Liucija Andrikienė" is_mep="True" mode="spoken">
      <p sl="lt">Ten eerste dank ik mijn collega, de heer Kindermann, voor zijn verslag over de tenuitvoerlegging van de bosbouwstrategie van de Europese Unie. Het ontwerp van dit verslag is ook ter discussie voorgelegd in Litouwen en het is gunstig onthaald door de Vereniging van boseigenaars van Litouwen. In Litouwen vormen bossen traditioneel een belangrijk onderdeel van onze levenswijze, cultuur, mentaliteit en economie. Dit onderwerp is ongetwijfeld van belang voor de gehele Europese Unie, waar 60 procent van de bossen beheerd wordt door 15 miljoen particuliere eigenaars en de gemiddelde grootte van een particulier bos slechts ongeveer 13 hectare bedraagt.</p>
      <p sl="lt">Ofschoon alle punten van de bosbouwstrategie van de Europese Unie belangrijk zijn, wil ik het hier vandaag specifiek hebben over het achtste strategie-element van het verslag, namelijk de bevordering van concurrentievermogen, werkgelegenheid en inkomens in de op bosbouw gebaseerde sector, en met name over punt 25, waarin het volgende wordt gezegd: ‘roept de Commissie en de lidstaten op om in het EU-actieplan voor duurzaam bosbeheer doeltreffende maatregelen ter preventie en bestrijding van rampen (bosbranden, stormen, insecten) op te nemen’.</p>
      <p sl="lt">In het verslag wordt terecht onderstreept dat een groot deel van de EU-steun voor preventie van bosbranden thans gefinancierd wordt uit fondsen die bestemd zijn voor plattelandsontwikkeling en dat de coördinatie van regionale en nationale programma’s geconsolideerd moet worden aan de hand van communautaire strategische richtsnoeren, zodat de preventieve maatregelen die door de verschillende overheidsinstellingen ten uitvoer worden gelegd gecoördineerd kunnen worden.</p>
      <p sl="lt">In deze context wil ik uw aandacht vestigen op het proefproject voor bestrijding van natuurrampen dat dankzij de inspanningen van de Fractie van de Europese Volkspartij (Christen-democraten) en Europese Democraten is opgenomen in de communautaire begroting voor 2006. Voor dit project wordt 6,5 miljoen euro uitgetrokken. Het proefproject is bedoeld om preventieve maatregelen ter bestrijding van natuurrampen te financieren, met inbegrip van bosbranden en droogte.</p>
      <p sl="lt">Ik ben ervan overtuigd dat de financiering van preventieve maatregelen een veel efficiëntere manier is om de bosbouwstrategie ten uitvoer te leggen dan het bestrijden van de gevolgen van branden en droogte en het toekennen van schadevergoedingen uit het Solidariteitsfonds van de Europese Unie.</p>
    </intervention>
    <intervention id="3-265" speaker_id="2062" name="Riitta Myller" is_mep="True" mode="spoken">
      <p sl="fi">Mijnheer de Voorzitter, ik wil mijn collega, de heer Kindermann, vooral bedanken voor het feit dat hij goed aangeeft wat het Europees bosbouwbeleid is en wat het zou moeten zijn.</p>
      <p sl="fi">Ik wil vooral de aandacht vestigen op het veelzijdig gebruik van bossen en het gebruik van hout op nieuwe, innovatieve manieren. Hout heeft als grondstof veel eigenschappen die onbenut blijven. Hout kan bijvoorbeeld in plaats van plastic worden gebruikt, waardoor geen niet-hernieuwbare grondstoffen hoeven worden gebruikt. De chemische industrie kan hout en de eigenschappen ervan op geheel nieuwe manieren als grondstof gebruiken. Er zijn veel mogelijkheden in de voedselindustrie, bijvoorbeeld in de productie van gezonde levensmiddelen.</p>
      <p sl="fi">Dit vereist echter allemaal nieuw onderzoek en kennis. Ik stel daarom voor dat wij overwegen hiervoor in Europa een dienst voor toponderzoek op te richten.</p>
    </intervention>
    <intervention id="3-266" speaker_id="28354" name="Jan Březina" is_mep="True" mode="spoken">
      <p sl="cs">Mijnheer de Voorzitter, dames en heren, naar mijn mening heeft de Europese Unie de gemeenschappelijke bosbouwstrategie nodig. Ik ben het volledig eens met de principes waarop deze strategie is gebaseerd, met name de multifunctionele rol van de bossen en hun belang voor de economie, de levenskwaliteit, het milieubehoud en de bescherming van de biodiversiteit. Als lid van Commissie industrie, externe handel, onderzoek en energie ben ik tevens verheugd dat in het verslag – waarmee ik de rapporteur gelukwens – de productie van biomassa uit hout wordt bepleit. In grote gedeelten van het verslag wordt aandacht besteed aan de noodzaak bosbouwbeleid te bekijken in samenhang met ander gemeenschappelijk beleid, bijvoorbeeld beleid op het gebied van milieubehoud of energie. Wil de strategie echter effectief zijn, dan zal zij ook moeten aansluiten bij de financiële instrumenten van de EU.</p>
      <p sl="cs">In dit verband zou ik erop willen wijzen dat onder de huidige EU-regelingen bijna alle bossen die het bezit zijn van de staat of staatsbedrijven niet in aanmerking komen voor financiële steun. Dit soort bossen komen alleen in aanmerking voor hulp in een uitzonderlijke geval als een natuurramp, maar niet voor steun op regelmatige basis – bijvoorbeeld voor investeringen. Dit is een cruciale kwestie, met name voor landen als Tsjechië en Polen waar meer dan de helft van het bosland in handen van de staat is.</p>
      <p sl="cs">Ik ben verheugd dat in het verslag wordt aangegeven dat steun van de EU niet afhankelijk mag worden gemaakt van het soort eigenaar van het bos. Een bos blijft immers een bos, of het nu handen is van particulieren, de staat of lokale overheden. Is het belang van een bos afhankelijk van het soort eigenaar? In de Europese wet zou het principe moeten worden opgenomen dat alle vormen van eigenaarschap gelijk zijn en dezelfde wettelijke bescherming genieten. Ik hoop dat dit verslag ertoe bijdraagt dat de bosbouwsector in de EU beter op de kaart komt te staan en de Commissie en de Raad meer aandacht aan dit onderwerp zullen besteden. Er zou bijvoorbeeld een begin kunnen worden gemaakt door specialistische werkgroepen of fora op te richten voor het uitwisselen van ervaring en het harmoniseren van nationale strategieën. Het is noodzakelijk een situatie te creëren waarin nationale deskundigen op het gebied van bosbeleid met de EU-instellingen in discussie kunnen treden.</p>
    </intervention>
    <intervention id="3-267" speaker_id="28374" name="Wiesław Stefan Kuc" is_mep="True" mode="spoken">
      <p sl="pl">Mijnheer de Voorzitter, de tenuitvoerlegging van een gemeenschappelijke bosbouwstrategie in onze landen zal zoals gewoonlijk gekoppeld worden aan de beschikbaarstelling van financiële middelen voor de te nemen maatregelen. Voor veel landen zal dit geen probleem zijn, omdat de meeste bossen openbaar toegankelijk of particulier bezit zijn. Wat kan er echter gedaan worden in landen als Polen, waar de meeste bossen in handen zijn van de staat en ook door de staat beheerd worden?</p>
      <p sl="pl">Dat er vandaag zoveel van mijn Poolse collega’s het woord voeren, geeft wel aan hoe groot het probleem is. Ik deel hun opvattingen echter niet en vind dat, zolang er geen evenwicht bereikt is tussen staatseigendom en particulier eigendom, alleen particuliere bossen gesubsidieerd moet worden.</p>
      <p sl="pl">De financiële middelen die zijn uitgetrokken voor nieuwe bossen zijn nu al niet meer toereikend voor het aantal subsidieaanvragen dat is binnengekomen. In het eerste jaar van het programma is er ongeveer 6 000 hectare nieuw bos aangelegd. Dit is een kans om de eigendomsstructuur te veranderen, de kosten van houtproductie omlaag te brengen en een bosbouwstrategie ten uitvoer te leggen die in overeenstemming is met de Lissabon-strategie.</p>
    </intervention>
    <intervention id="3-268" speaker_id="23787" name="Czesław Adam Siekierski" is_mep="True" mode="spoken">
      <p sl="pl">Mijnheer de Voorzitter, het verheugt mij dat er in het Parlement gedebatteerd wordt over het uiterst belangrijke onderwerp bosbeheer en dat ook andere instellingen, zowel van de EU als internationale instellingen, zich ermee bezighouden.</p>
      <p sl="pl">De Commissie heeft een mededeling in het Parlement ter tafel gelegd over de tenuitvoerlegging van de bosbeheerstrategie tot op heden. Zij zet daarin ook uiteen welke onderwerpen aan bod moeten komen in het actieplan van de Unie voor duurzaam bosbeheer. De mededeling is algemeen en beknopt van toonzetting en wijst de weg naar een werkelijke balans tussen de economische, ecologische en sociale functies van bossen binnen een model van duurzaam bosbeheer.</p>
      <p sl="pl">In de Europese Unie hebben we het ecologisch netwerk Natura 2000. Het succes daarvan zal echter afhangen van het juist functioneren van het financieringsmechanisme voor het netwerk. De regels voor het financieren van biodiversiteit – de voornaamste doelstelling van Natura 2000 – dienen gelijk te zijn voor alle vormen van eigendom die in het Natura 2000-netwerk voorkomen, of het nu om particulier eigendom of staatseigendom gaat. Subsidies voor programma’s die met bosbouw samenhangen moeten afkomstig zijn uit fondsen die voor dit doel gereserveerd zijn in de begroting van de Unie en moeten niet onder plattelandsontwikkeling vallen. De Europese belastingbetaler zal liever bosbeheer of het milieu financieren dan het gemeenschappelijk landbouwbeleid.</p>
      <p sl="pl">Een derde van Europa bestaat uit bos, en bossen bieden de gemeenschap een scala aan ecologische, sociale en economische voordelen. We moeten meer inzicht krijgen in sectoroverschrijdende verhoudingen en de burgers van de Unie moeten beter geïnformeerd worden over de problemen en behoeften van de bosbouwsector. Het zou onze hoofddoelstelling moeten zijn voor elkaar te krijgen dat de bosbouwsector en de gemeenschap samenwerken. De bosbouwsector kan een belangrijke bijdrage leveren aan de verwezenlijking van de doelstellingen van Lissabon en Göteborg. Bossen zijn van invloed op landschappelijke en culturele waarden en dienen als basis voor andere soorten activiteiten, zoals de jacht en het toerisme. Ze zijn ook een bron van grondstoffen voor hernieuwbare energie.</p>
      <p sl="pl">Het is van belang in gedachten te houden dat er zowel geld als knowhow nodig is voor de instandhouding van de natuurlijke en ecologische functies van bossen die nodig zijn om het ecosysteem te beschermen en in evenwicht te houden.</p>
    </intervention>
    <intervention id="3-269" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. – Mijnheer de Voorzitter, het geëngageerde en buitengewoon interessante debat over dit belangrijke onderwerp is bijzonder stimulerend, en ik wil nu ingaan op sommige van de punten die tijdens ons debat naar voren zijn gebracht.</p>
      <p sl="en">Met betrekking tot verticale integratie in de Commissie moeten twee zaken worden opgemerkt. Ten eerste, de Commissie heeft onlangs binnen het directoraat-generaal Landbouw en plattelandsontwikkeling een nieuwe eenheid opgezet met een veel sterkere focus op bosbouw. Deze eenheid coördineert momenteel het voorbereidende werk voor het EU-actieplan voor duurzaam bosbeheer en zit de bijeenkomsten van de Interdienstengroep bosbouw voor.</p>
      <p sl="en">Ten tweede, de Interdienstengroep bosbouw, die in 2002 werd ingesteld ten behoeve van de samenwerking met en de coördinatie tussen de relevante diensten van de Commissie die zich bezig houden met aan bosbouw gerelateerde onderwerpen, is een effectief coördinatie-instrument gebleken en functioneert naar volle tevredenheid. Het aantal leden is toegenomen en de groep omvat inmiddels 11 Commissiediensten. De Interdienstengroep is zeer actief betrokken bij de voorbereiding van het actieplan en zal een heel belangrijke rol spelen bij de tenuitvoerlegging ervan.</p>
      <p sl="en">Wat betreft de rechtsgrondslag, er zijn in de lidstaten verschillende juridische studies uitgevoerd naar de mogelijkheid om een afzonderlijke rechtsgrondslag voor bosbouw in de Verdragen te creëren. Naar onze mening is de toegevoegde waarde van nog meer juridische studies naar dit onderwerp twijfelachtig, tenzij de lidstaten hun standpunt veranderen.</p>
      <p sl="en">Met betrekking tot de vragen die zijn gesteld over de oprichting van een Europese waarnemingspost voor de bosbouw, ik denk dat dit in de eerste plaats moet worden besproken tussen de lidstaten, die de eerstverantwoordelijken zijn voor ons bosbouwbeleid. Zij kunnen dan beoordelen of een dergelijk initiatief toegevoegde waarde heeft, in het licht van de huidige structuren en de bestaande internationale instellingen.</p>
      <p sl="en">Ik ben mij bewust van het belang van het probleem van de bosbranden in de Europese Unie en de noodzaak om te blijven proberen dit soort situaties te voorkomen. Ik heb vorig jaar de verschrikkelijke gevolgen van die bosbranden gezien tijdens een bezoek aan Portugal. De huidige verordening inzake plattelandsontwikkeling voorziet in steun aan de lidstaten voor belangrijke maatregelen ter preventie van bosbranden, zoals de aanleg van brandgangen en waterpunten en preventieve bosbouw, alsook voor het herstel van het productiepotentieel van de bosbouw in bossen die zijn aangetast door branden.</p>
      <p sl="en">Ik wil hier graag aangeven dat deze acties in de periode 2007-2013 zullen worden gecontinueerd onder de nieuwe verordening inzake plattelandsontwikkeling, en de lidstaten zullen derhalve de mogelijkheid hebben om maatregelen ter preventie van bosbranden op te nemen in hun programma’s voor plattelandsontwikkeling. De maatregelen voor plattelandsontwikkeling zullen worden aangevuld met acties in het kader van het LIFE+-programma voor de komende financiële periode.</p>
      <p sl="en">In dit verband zal de Commissie, na een initiatief van het Europees Parlement, een studie starten naar de hoofdoorzaken van de achteruitgang van de Europese bossen, waarbij de bosbranden, de doelmatigheid van de huidige maatregelen en opties om de situatie in de toekomst te verbeteren aan bod zullen komen.</p>
      <p sl="en">Tamelijk veel afgevaardigden hebben de staatsbossen genoemd. Het is duidelijk dat de belangrijkste doelstelling van plattelandsontwikkeling het revitaliseren van rurale gebieden is en niet het financieren van overheidsactiviteiten. Dat is waarom de belangrijkste doelgroep van begunstigden voor de maatregelen voor plattelandsontwikkeling met betrekking tot bosbouw de private sector is, met name landbouwers, bosbouwers en, onder zwaartepunt 3 van het plattelandsontwikkelingsbeleid, de bredere plattelandsgemeenschap. Er zijn onder de nieuwe verordening plattelandsontwikkeling echter derogaties met betrekking tot het uitsluiten van staatsbossen van steun, teneinde rekening te kunnen houden met de specifieke situatie van bepaalde regio’s en de kenmerken van individuele maatregelen.</p>
      <p sl="en">Tot slot zal ik twee opmerkingen maken over de inhoud van het actieplan. Ten eerste, het actieplan zal worden ontworpen in overeenstemming met de centrale beginselen van de bosbouwstrategie van de Europese Unie. De hoofdverantwoordelijkheid voor het bosbouwbeleid ligt bij de lidstaten, en acties op het niveau van de Gemeenschap zullen gebaseerd blijven op het subsidiariteitsbeginsel. Het is onze bedoeling om de Gemeenschapsacties te concentreren in die gebieden waar een duidelijke toegevoegde waarde gerealiseerd kan worden.</p>
      <p sl="en">Het tweede punt is dat het actieplan ook Gemeenschapsinstrumenten zal vaststellen die door de lidstaten kunnen worden gebruikt voor de implementatie van de voorgestelde acties, zoals bijvoorbeeld de verordening inzake plattelandsontwikkeling, het LIFE+-instrument, of – wat hier ook is genoemd – het zevende kaderprogramma voor onderzoek. In dit opzicht zal het actieplan de algemene zichtbaarheid van de bosbouw en de complementariteit van de verschillende Gemeenschapsacties ter ondersteuning van duurzaam bosbeheer vergroten.</p>
      <p sl="en">Wat de specifieke voorstellen in het verslag betreft: de Commissie verwelkomt de aanbevelingen zoals die zijn vervat in de paragrafen 1, 4, 7, 11, 12, 14, 19, 20, 21, 24, 26 en 29. Een aantal aanbevelingen, met name de paragrafen 3, 5, 6, 8, 10, 15, 16, 17, 18, 22, 23 en 30, is mede gericht aan de lidstaten, en de Commissie zal deze specifieke voorstellen met de lidstaten bespreken wanneer we het actieplan verder uitwerken.</p>
      <p sl="en">De Commissie heeft ook kennis genomen van aanbeveling 9, en we zullen er goed naar kijken; coördinatie is zeker een onderwerp dat de aandacht verdient.</p>
      <p sl="en">Ten slotte is er een aantal aanbevelingen, zoals 2, 13, 15, 25, 27, 28, 30 en 32, die niet verenigbaar zullen zijn met het centrale beginsel van de Europese bosbouwstrategie of niet helemaal in lijn zijn met al eerder genomen besluiten.</p>
      <p sl="en">Ik dank u nogmaals voor een buitengewoon interessant en goed verslag en ook voor het geëngageerde debat, dat zeer positief is geweest.</p>
      <a text="(Applaus)"/>
    </intervention>
    <intervention id="3-270" speaker_id="21918" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen om 10.00 uur plaats.</p>
      <p sl="nl">Schriftelijke verklaring (artikel 142)</p>
    </intervention>
    <intervention id="3-271" speaker_id="4412" name="Véronique Mathieu" is_mep="True" mode="spoken">
      <p sl="fr">Het actieplan voor de bossen is bedoeld om de grondbeginselen van de bosbouwstrategie te consolideren, te weten het duurzaam beheer van de bossen en hun in toenemende mate multifunctionele rol, met nadruk op hun economische, sociale, culturele, recreatieve en ecologische dimensies en met inachtneming van het subsidiariteitsbeginsel.</p>
      <p sl="fr">Het is verstandig om af te zien van het opzetten van een gemeenschappelijk bosbouwbeleid. Men had echter verder kunnen gaan door een structuur in het leven te roepen die speciaal belast is met de coördinatie van enerzijds het nationale en het communautaire beleid en anderzijds alle beroepsbeoefenaren in de bosbouwsector.</p>
      <p sl="fr">De boseigenaren horen eveneens tot de waarborgers van de biodiversiteit. Het beheer van diersoorten gaat samen met het beheer van habitats. Het bos beschikt over een grote capaciteit om wilde dieren te herbergen, en de soorten die er van nature huizen, verdienen het te leven. Het is bovendien voor het beheer van de schade aan bossen niet noodzakelijk zomaar hele dierpopulaties uit te roeien. Als we de biodiversiteit willen bevorderen en een goed evenwicht willen bereiken tussen bosbouw en jacht, dan is coördinatie en dialoog tussen boseigenaren en jagers onontbeerlijk.</p>
    </intervention>
  </section>
  <section id="creitem17" title="15. Strategische richtsnoeren voor plattelandsontwikkeling (2007-2013) (debat)">
    <intervention id="3-273" speaker_id="21918" name="De Voorzitter" is_mep="True" mode="spoken">
      <p sl="nl">Aan de orde is het verslag (A6-0023/2006) van Mairead McGuinness, namens de Commissie landbouw en plattelandsontwikkeling, over het voorstel voor een besluit van de Raad inzake communautaire strategische richtsnoeren voor plattelandsontwikkeling (programmeringsperiode 2007-2013) (COM(2005)0304 – C6-0349/2005 – 2005/0129(CNS)).</p>
    </intervention>
    <intervention id="3-274" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. – Mijnheer de Voorzitter, ik wil in de eerste plaats het Parlement bedanken voor de steun die het in de afgelopen maanden heeft gegeven bij het streven naar ons gezamenlijke doel om plattelandsontwikkeling als tweede pijler van het gemeenschappelijk landbouwbeleid te versterken. Ik ben ervan overtuigd, zoals u dat ongetwijfeld ook bent, dat het om een beleid gaat dat werkelijk toegevoegde waarde heeft voor de Europese ruimte.</p>
      <p sl="en">Dankzij de uitstekende samenwerking tussen het Parlement, de Raad en de Commissie is in de afgelopen herfst onze verordening inzake plattelandsontwikkeling aangenomen. De strategische richtsnoeren die we vandaag behandelen vormen een essentieel element bij de voortgang van het proces van ontwikkeling van nationale strategieën en van programma’s voor plattelandsontwikkeling in de verschillende lidstaten.</p>
      <p sl="en">Ik wil het Parlement bedanken, en met name de rapporteur, mevrouw McGuinness, voor het tijdig indienen van deze ontwerpresolutie. We liggen nog steeds goed op schema om onze programma’s voor plattelandsontwikkeling op tijd te kunnen presenteren.</p>
      <p sl="en">Onze strategische richtsnoeren voor plattelandsontwikkeling voor de periode 2007-2013 zijn bedoeld als gids voor de lidstaten bij het ontwikkelen van hun eigen nationale strategieën en programma’s. Ik ben ervan overtuigd dat ons beleid vele kansen zal bieden om het beleid voor plattelandsontwikkeling tot een succes te maken, maar we zullen het wel op de juiste manier moeten gebruiken. We moeten het gebruiken om de innovatieve capaciteit van de agrovoedingssector en de bosbouwsector aan te boren, naast het economisch, sociaal en milieupotentieel van onze rurale gebieden en de mensen die er wonen. Dat is een buitengewoon potentieel en het is onze verantwoordelijkheid om te doen wat we kunnen om het aan te boren.</p>
      <p sl="en">De strategische richtsnoeren van de Gemeenschap zijn een eerste stap om dit te bereiken, in de eerste plaats door het bepalen van, en vervolgens het bereiken van overeenstemming over, de gebieden waar de EU-steun voor plattelandsontwikkeling veel toegevoegde waarde zal creëren. In de tweede plaats zal, doordat de verbinding wordt gelegd met enerzijds de hervorming van het gemeenschappelijk landbouwbeleid en anderzijds de noodzakelijke herstructurering, het versterken van de tweede pijler kansen bieden zowel voor landbouwers als voor het scheppen van werkgelegenheid en groei. Ik heb heel duidelijk gemaakt dat plattelandsontwikkeling moet bijdragen aan de strategieën van Lissabon en Göteborg, en ik denk dat we precies dat aan het doen zijn. In de derde plaats zal de consistentie met ander EU-beleid gewaarborgd worden, met name op het gebied van cohesie en milieu.</p>
      <p sl="en">Dan zal ik nu iets zeggen over de amendementen. Het verslag doet veel nuttige suggesties en ik ben daar erg dankbaar voor. Naar mijn mening zijn veel van de door de afgevaardigden voorgestelde amendementen een weerspiegeling van belangrijke punten die niet adequaat tot uiting komen in het voorstel van de Commissie. Deze kunnen ofwel in hun geheel, ofwel gedeeltelijk in aanmerking worden genomen. Aan de andere kant hebben wij het gevoel dat sommige van de voorgestelde amendementen al adequaat behandeld worden in de huidige tekst. Ik zie dit als een duidelijke indicatie dat er een brede consensus bestaat tussen de Commissie en het Parlement over de doelstellingen van ons beleid voor plattelandsontwikkeling.</p>
      <p sl="en">Ik eindig deze inleiding daarom met het betuigen van mijn instemming met de punten die de rapporteur in haar verslag aan de orde stelt: de rol van moderniseringsmaatregelen, de noodzaak van maatregelen om jonge boeren en boerengezinnen te helpen om in rurale gebieden te blijven, de noodzaak om onze dorpen weer een hart te geven, duurzame landbouw en het behoud van het rurale erfgoed. Bovenal is een levendige, commerciële en duurzame landbouw essentieel voor de ontwikkeling van onze rurale gebieden, waar we een enorm gemeenschappelijk belang hebben liggen.</p>
    </intervention>
    <intervention id="3-275" speaker_id="28115" name="Mairead McGuinness" is_mep="True" mode="spoken" role="rapporteur">
      <p sl="en">Mijnheer de Voorzitter, om te beginnen wil ik iedereen bedanken die heeft meegeholpen aan het opstellen van dit verslag, alsmede alle collega’s die amendementen hebben ingediend, welke zeer nuttig zijn geweest.</p>
      <p sl="en">In mijn vorige leven als journalist heb ik het genoegen gehad verslag te kunnen doen van de vele succesverhalen op het gebied van plattelandsontwikkeling, waarmee, zoals u zojuist heeft gezegd, geachte commissaris, het potentieel van rurale gebieden is aangeboord. Ik noem hier met name de projecten in het kader van het Leader-programma. Plattelandsontwikkeling in actie is veel interessanter dan de theorie erachter. We moeten echter regels hebben, en dat is waarom we in dit verslag strategische richtsnoeren hebben opgesteld, zodat lidstaten hun programma’s kunnen plannen voor de periode vanaf 2007. Ik denk dat de richtsnoeren de flexibiliteit bieden die de lidstaten nodig hebben om die programma’s te ontwerpen. Elke lidstaat heeft andere behoeften, omdat er grote verschillen bestaan tussen de landelijke gebieden in de 25 lidstaten.</p>
      <p sl="en">We hebben het over de twee pijlers van het gemeenschappelijk landbouwbeleid – landbouw en plattelandsontwikkeling. Sommige mensen spreken van twee aparte beleidsterreinen, maar het is belangrijk om te bedenken dat het om één beleid gaat met twee verschillende pijlers. Het doet me genoegen om u te horen zeggen, commissaris, dat landbouw nog steeds van eminent belang is. We moeten niet voorbijgaan aan het feit dat een levendige, commerciële en duurzame landbouwsector een essentiële component van het leven op het platteland is. Natuurlijk, plattelandsontwikkeling heeft veel bredere effecten: het zorgt voor herstructurering van landelijke regio’s en voor milieubescherming en maatregelen ter verbetering van de kwaliteit van het bestaan van de mensen die er wonen.</p>
      <p sl="en">Vorige week nog heb ik getuigschriften uitgereikt aan volwassen studenten in Tullamore, een plaats in Midden-Ierland. Deze cursussen waren opgezet door de plaatselijke Leader-groep. Alle studenten, zonder uitzondering, spraken erover hoeveel de cursussen voor hen betekend hadden en hoezeer ze de kwaliteit van hun bestaan en die van hun gemeenschap hadden verbeterd. De resultaten zullen niet uitblijven. Dit is nog weer een voorbeeld van plattelandsontwikkeling in actie – en het werkt echt.</p>
      <p sl="en">Landelijke gebieden verschillen van stedelijke gebieden, maar de beleidsprioriteiten voor landelijke regio’s moeten passen binnen de door u uiteengezette algemene doelstellingen van concurrentievermogen en economische groei, duurzaamheid en de kwaliteit van het bestaan. Vanwege de beperkte tijd zal ik niet op alle details ingaan. Echter, het verbeteren van het concurrentievermogen van de landbouw, de bosbouw en de voedselsector is een prioriteit. We moeten permanent investeren in onderzoek en ontwikkeling, over de hele linie van activiteiten in landelijke regio’s.</p>
      <p sl="en">In het verslag hebben we de nadruk gelegd op het belang van consolidatie en behoud van werkgelegenheid, zoals we ook de nadruk hebben gelegd op het scheppen van werkgelegenheid. Wanneer we de landbouw hervormen zullen er veranderingen plaatsvinden in de werkgelegenheid in landelijke gebieden. Een kwalitatief goede omgeving is de sleutel tot de toekomst van landelijke gebieden. En de voortgaande herstructurering van de agrarische sector is dat ook. Wanneer we maatregelen op de rails hebben gezet om jonge mensen aan te moedigen om de landbouw in te gaan, moeten we ervoor zorgen dat die maatregelen ook werken. In de hele Europese Unie horen we dat jonge mensen geen landbouwer willen worden. Daar kunnen we nog spijt van krijgen in de toekomst, aangezien dat gevolgen heeft, niet alleen voor de voedselproductie, maar ook voor de kwaliteit van onze landelijke omgeving en van het landschap. We willen jonge mensen omdat we een levendig platteland willen. Als er geen mensen zijn, blijft er verder niet zo veel over.</p>
      <p sl="en">We stellen ook dat de productie van regionale specialiteiten bevorderd moet worden; en ook aan de biologische landbouw met traditionele productiewijzen is gedacht. Ook hierbij is het weer onze prioriteit dat deze maatregelen en deze productie marktgericht zijn en dat de maatregelen die we nemen in het kader van programma’s voor plattelandsontwikkeling waarde toevoegen aan deze lokale producten. Non-fooddoeleinden zijn eveneens erg belangrijk, en in andere verslagen die hier vanavond besproken zijn werd gesproken over hernieuwbare energie en biomassa.</p>
      <p sl="en">Het is eveneens erg belangrijk dat we ervoor zorgen dat plattelandsgemeenschappen toegang hebben tot elementaire diensten als kinderopvang en scholing. We moeten het hebben over de kwaliteit en de betaalbaarheid van deze diensten.</p>
      <p sl="en">Een belangrijke vereiste in landelijke regio’s is toegang tot informatietechnologie: tot IT-training en breedband. Ik sprak eerder over het grote succes van plattelandsontwikkeling in de plaats Tullamore, maar voor het geval u denkt dat alles fantastisch is op het platteland van Ierland: wat betreft de marktpenetratie van breedband staan wij in de Europese Unie op een beklagenswaardige zeventiende plaats. Breedband is in landelijke gebieden naar mijn mening van even groot belang als elektriciteit, maar toch is deze elementaire voorziening in grote delen van landelijk Europa niet beschikbaar. Dat betekent dat deze regio’s geen werkgelegenheid kunnen bieden en dat kleine en middelgrote bedrijven zich moeilijk kunnen ontwikkelen.</p>
      <p sl="en">Met betrekking tot de begroting, we hadden geen toegang tot de uiteindelijke details toen dit verslag werd opgesteld. We weten nu dat er, vergeleken met de prognose van de Commissie, 20 miljard euro minder te besteden is voor plattelandsontwikkeling in de periode die begint in 2007. Dat is geen goed signaal om naar de landelijke gebieden te zenden.</p>
      <p sl="en">Ik maak me grote zorgen over de mogelijkheid die lidstaten krijgen om 20 procent te snijden in marktondersteunende maatregelen en directe betalingen en dat bedrag aan plattelandsontwikkeling toe te wijzen. Dat is het ene gat stoppen met het andere. Het is naar mijn mening een renationalisering van het landbouwbeleid via de achterdeur. Het is ook niet werkbaar in zijn huidige vorm. Het blijkt nu dat lidstaten die voor deze vrijwillige modulatie kiezen, het geld kunnen besteden op elke manier die ze maar willen, zonder rekening te houden met de regels of zelfs zonder nationale medefinanciering; dat is spijtig.</p>
      <p sl="en">We moeten plattelandsontwikkeling laten werken voor mensen en voor de plaatsen waar ze leven. Als we dat doen, zullen we de vruchten van het beleid kunnen blijven plukken en zullen we kunnen waarborgen dat plattelandsontwikkeling ook na 2013 een toekomst heeft.</p>
      <a text="(Applaus)"/>
    </intervention>
    <intervention id="3-276" speaker_id="4547" name="Elspeth Attwooll" is_mep="True" mode="spoken">
      <p sl="en">rapporteur voor advies van de Commissie regionale ontwikkeling. – Mijnheer de Voorzitter, commissaris, de dank van de Commissie regionale ontwikkeling gaat uit naar mevrouw McGuinness, niet alleen vanwege de kwaliteit van haar eindverslag, maar ook vanwege haar nauwe samenwerking met ons tijdens het opstellen ervan.</p>
      <p sl="en">Hoewel het oorspronkelijke voorstel van de Commissie veel waardevols bevat, maken wij ons zorgen over bepaalde aspecten. Het gaat met name om: de noodzaak de diversiteit van rurale gebieden meer te erkennen; een grotere duidelijkheid met betrekking tot de activiteiten die onder de individuele zwaartepunten vallen; meer aandacht onder zwaartepunt 1 voor bosbouw, de brandstofketen en hernieuwbare energiebronnen; nadere uitwerking onder zwaartepunt 2 van de milieugoederen waarvoor steun nodig is, waaronder het behoud van het cultureel en natuurlijk erfgoed; en een grotere nadruk onder zwaartepunt 3 op maatregelen ter verbetering van de kwaliteit van het bestaan en van de sociale integratie in rurale gebieden, parallel aan en als aspect van het in stand houden en ontwikkelen van werkgelegenheid.</p>
      <p sl="en">In een breder perspectief wil de commissie de nadruk leggen op het bevorderen van zowel duurzaamheid als territoriale cohesie, waarvoor een geïntegreerde aanpak nodig is die zowel de benodigde ruimtelijke planning moet omvatten als de coherentie tussen alle door de EU gefinancierde acties moet stimuleren. In die context benadrukken we het belang van het partnerschapsbeginsel en van de breedst mogelijke betrokkenheid van alle bevoegde autoriteiten en relevante lichamen bij het ontwikkelen van strategieën op regionaal en/of nationaal niveau, afgestemd op de betreffende lidstaat.</p>
      <p sl="en">We zijn zeer verheugd over de mate waarin het verslag ingaat op onze zorgen en bevelen de inhoud van dit verslag aan bij de Commissie, waarbij we erkennen, met dank aan de commissaris, dat zij een aantal van deze punten al in haar inleiding heeft aangestipt. We bevelen het in zijn geheel aan bij de Raad en het Parlement.</p>
    </intervention>
    <intervention id="3-277" speaker_id="2209" name="Agnes Schierhuber" is_mep="True" mode="spoken">
      <p sl="de">namens de PPE-DE-Fractie . – Mijnheer de Voorzitter, mevrouw de commissaris, dames en heren, ook ik wil rapporteur McGuinness van harte bedanken voor haar verslag. De commissaris heeft in haar inleiding al gezegd dat in dit verslag de strategische richtsnoeren beschouwd worden als brug tussen de bepalingen van de Raadsverordening over plattelandsontwikkeling en de tenuitvoerlegging ervan door de lidstaten in de vorm van nationale strategieën en programmaplanningsdocumenten.</p>
      <p sl="de">Het ontbreken van de financiële vooruitzichten is zeer problematisch. Mevrouw de commissaris, ik weet dat u niet gelukkig bent met het gereduceerde bedrag voor de plattelandsontwikkeling, waarover de Raad in december heeft besloten. We hebben inmiddels echter wel dringend behoefte aan het financiële kader, zodat de programma’s in de lidstaten op tijd van start kunnen gaan.</p>
      <p sl="de">De grotere flexibiliteit met betrekking tot de prioriteiten is voor ons allemaal van belang. De strategische richtsnoeren van de Gemeenschap bieden de basis voor de ontwikkeling van nationale strategieën. Een belangrijk aspect hierbij is dat enerzijds rekening wordt gehouden met de EU-prioriteiten en anderzijds voldoende speelruimte overblijft voor invulling door de lidstaten.</p>
      <p sl="de">Het gaat hier niet alleen om het creëren van nieuwe arbeidsplaatsen. Even belangrijk is dat het bestaande werkgelegenheidspotentieel in de land- en bosbouw en aanverwante sectoren behouden blijft, want dat is van groot belang voor de werkgelegenheid in onze plattelandsregio’s. Zo kunnen we namelijk de doelstellingen bereiken die mevrouw McGuinness zo gedecideerd heeft besproken. Ook in de toekomst moeten we ons gezamenlijk blijven inzetten voor de doelstellingen van Lissabon en Göteborg.</p>
    </intervention>
    <intervention id="3-278" speaker_id="23808" name="Csaba Sándor Tabajdi" is_mep="True" mode="spoken">
      <p sl="hu">namens de PSE-Fractie . – Mevrouw McGuinness heeft in dit verslag voortreffelijk werk geleverd. Ik wil haar ook van harte danken voor de uitstekende samenwerking, aangezien zij in haar verslag rekening heeft gehouden met alle opmerkingen van de Sociaal-democratische Fractie in het Europees Parlement.</p>
      <p sl="hu">Ik ben bijzonder opgelucht dat dit verslag geheel in lijn is met het eerdere verslag van mevrouw Schierhuber. Ik weet dat de commissaris uitzonderlijk belang hecht aan het thema van de plattelandsontwikkeling. Wij hebben het er allemaal over dat de plattelandsontwikkeling de grote verliezer is van de begroting voor de komende zeven jaar. Het is schokkend dat wij allemaal – zowel de Commissie als het Parlement van oordeel zijn dat er meer financiële middelen beschikbaar moeten worden gesteld voor plattelandsontwikkeling, de tweede pijler, en dat desondanks precies het tegengestelde gebeurt. Daarom is het verslag van mevrouw McGuinness des te belangrijker, want als er niet meer geld wordt uitgetrokken voor het systeem – er wordt zelfs minder geld uitgetrokken – dan moet het systeem toch in elk geval flexibeler worden gemaakt en beter beantwoorden aan de diversiteit van de lidstaten. Wat dit betreft hebben wij hier een bijzonder goed en uitermate nuttig verslag voor ons liggen. Als afgevaardigde van een nieuwe lidstaat betreur ik het echter ten zeerste dat het fonds voor plattelandsontwikkeling van de oude lidstaten met 15-20 procent is ingekrompen en dat het fonds voor plattelandsontwikkeling van de nieuwe lidstaten slechts een heel klein beetje gegroeid is, al was gezegd dat de nieuwe lidstaten op een forse verhoging zouden kunnen rekenen als compensatie voor de lange invoeringsperiode die was vastgesteld in Kopenhagen. Van de beloofde compensatie is echter niets terechtgekomen en helaas is er drastisch gesnoeid in het fonds voor plattelandsontwikkeling van de oude lidstaten, hetgeen hen wellicht tot modulatie dwingt, maar dat is uiteraard geen troost.</p>
      <p sl="hu">De kwesties die mevrouw Schierhuber hier aan de orde heeft gesteld, zijn van uitzonderlijk belang: het gaat niet alleen om het scheppen van nieuwe werkgelegenheid maar ook om de instandhouding van banen. In dit verband is het een goede zaak dat mevrouw McGuinness in haar verslag pleit voor diversificatie van activiteiten. Anders gezegd, wij moeten niet alleen geld geven om een appelboomgaard op te ruimen, maar wij moeten de boer in kwestie ook in de gelegenheid stellen om zijn appelbomen te vervangen door een gewas dat goed in de markt ligt. Dat is een belangrijk punt van dit verslag, aangezien het de instandhouding van banen bevordert. Ook de nadruk die wordt gelegd op kwaliteitsproducten en lokale producten is van essentieel belang. Op dit moment hangen wij nog steeds een visie aan die te sterk gericht is op winstmarges op de markt.</p>
      <p sl="hu">Wij danken mevrouw McGuinness dat de overgangsregelingen die thans in de nieuwe lidstaten van toepassing zijn van kracht zullen blijven. Immers, mijn ervaring als toekomstig rapporteur voor integratiekwesties van de nieuwe lidstaten (deze kwesties zullen in de tweede helft van dit jaar besproken worden) leert mij dat die regelingen onontbeerlijk zijn voor de nieuwe lidstaten. Ik onderschrijf het verslag van mevrouw McGuinness.</p>
    </intervention>
    <intervention id="3-279" speaker_id="2306" name="Kyösti Virrankoski" is_mep="True" mode="spoken">
      <p sl="fi">namens de ALDE-Fractie. – Mijnheer de Voorzitter, de rapporteur, mevrouw McGuinness, heeft een uitstekend verslag opgesteld over het voorstel van de Commissie inzake richtsnoeren voor plattelandsontwikkeling, waarvoor mijn hartelijke dank.</p>
      <p sl="fi">Meer dan de helft van de bevolking van de Europese Unie leeft in de plattelandsgebieden van Europa en deze regio's produceren bijna de helft van de bruto toegevoegde waarde in de Europese Unie. Deze regio's liggen echter achter op andere regio's wanneer bepaalde indicatoren worden toegepast. De werkloosheid is in deze gebieden bijvoorbeeld hoger.</p>
      <p sl="fi">Het Europese platteland staat voor grote veranderingen. Een alomvattende hervorming van het landbouwbeleid is in gang gezet, als gevolg waarvan het vermogen van de landbouw om werk te bieden en de bevolking op het platteland te behouden, afneemt. Er zijn daarom specifieke maatregelen nodig om de levensvatbaarheid van het platteland te herstellen.</p>
      <p sl="fi">De Commissie stelt een aantal verschillende mogelijkheden voor. De strategische richtsnoeren zijn gebaseerd op de EU-verordening inzake het Europees landbouwfonds voor plattelandsontwikkeling, waarvan de tekst vorig jaar werd aangenomen. Daarin worden drie thematische zwaartepunten, alsmede een Leader-zwaartepunt omschreven. In het verslag is de door de Commissie voorgestelde tekst in veel opzichten verbeterd.</p>
      <p sl="fi">Het debat over het verslag wordt echter overschaduwd door het slechte voorstel van de Raad inzake de financiële vooruitzichten van de Europese Unie voor de volgende periode van zeven jaar. De Raad heeft de door de Commissie voorgestelde en door het Parlement aangenomen kredieten met maar liefst 19 miljard euro ofwel meer dan 20 procent verlaagd. De Raad dwarsboomt op die manier de inspanningen van het Parlement en de Commissie om een beleid te creëren voor plattelandsontwikkeling en het tegengaan van de ontvolking van het platteland. Wij moeten daardoor wachten tot deze kwestie weer wordt behandeld in de financiële onderhandelingen tussen het Parlement en de Raad en de situatie naar behoren wordt hersteld. Dit moeten wij eisen. Niet alleen hangt de algemene ontwikkeling van het platteland ervan af, het is ook noodzakelijk als we de Europese Unie op het gebied van de energievoorziening onafhankelijker willen maken en andere uitdagingen het hoofd willen kunnen bieden.</p>
    </intervention>
    <intervention id="3-280" speaker_id="28119" name="Kathy Sinnott" is_mep="True" mode="spoken">
      <p sl="en">namens de IND/DEM-Fractie. – Mijnheer de Voorzitter, ik feliciteer mijn collega met dit verslag. Ik ben het eens met veel van de voorgestelde amendementen en met de globale richting, maar ik heb ook enkele punten van zorg.</p>
      <p sl="en">Ten eerste vind ik het teleurstellend dat de minimumbesteding in het kader van het Leader-zwaartepunt in de begroting wordt teruggebracht tot 5 procent. In de financiële vooruitzichten wordt voorgesteld dat lidstaten het modulatiepercentage kunnen verhogen tot maximaal 20 procent. Gegeven de aanhoudende problemen in de agrarische sector zijn meer middelen nodig. Als de percentages worden verhoogd, wat ik hoop, moeten we die ruimere middelen niet alleen besteden aan de zwaartepunten 1 en 2, maar ook aan 3 en 4.</p>
      <p sl="en">Wat betreft diversificatie, niet iedereen die stopt als landbouwer en niet alle bewoners van het platteland zijn ondernemers, of willen dat zijn. Er moeten voorzieningen komen waarmee mensen aan werk worden geholpen en dit moet tot uiting komen in de richtsnoeren onder punt 3.3. En ook al wordt er in de punten 3.1 en 3.3 van de richtsnoeren nadrukkelijk gesproken over steun voor hernieuwbare energie, het is zinloos om steun voor hernieuwbare energie op lokaal niveau te geven als het nationale beleid de ontwikkeling van de sector in de weg staat. Daarom moet dat gecoördineerd worden. Het is absoluut noodzakelijk dat in de richtsnoeren wordt aangedrongen op de noodzaak van overleg met degenen die op lokaal niveau betrokkenen zijn bij de voorbereiding van de nationale richtsnoeren en de daaropvolgende voorbereiding van programma’s voor plattelandsontwikkeling.</p>
      <p sl="en">Ten slotte wil ik tegen de commissaris zeggen dat het in Ierland moeilijk is om haar aanbevelingen met betrekking tot de biologische landbouw serieus te nemen als zij ons niet toestaat om het eiland tot een GMO-vrije zone uit te roepen.</p>
    </intervention>
    <intervention id="3-281" speaker_id="23784" name="Janusz Wojciechowski" is_mep="True" mode="spoken">
      <p sl="pl">namens de UEN-Fractie . – Mijnheer de Voorzitter, ik feliciteer mevrouw McGuinness met haar uitmuntende verslag over een onderwerp dat van buitengewoon belang is. De Unie had de afgelopen tijd de neiging de problemen van het platteland en in de landbouw te veronachtzamen. We hebben vaak te horen gekregen, zelfs in dit Parlement, dat het helpen van plattelandsgemeenschappen en landbouwers, die nauwelijks 6 procent van de samenleving uitmaken, het niet waard is er bijna de helft van de begroting van de Unie aan te besteden. De strategische richtsnoeren wekken nu de hoop dat er in de toekomst beter zal worden omgegaan met de problemen van het platteland en de landbouw.</p>
      <p sl="pl">De ontwikkeling van plattelandsgebieden is immers niet alleen maar een zaak van landbouwers. Zij gaat de hele samenleving aan. Zonder plattelandsontwikkeling en ondersteuning van de landbouw kan er geen sprake zijn van voedselveiligheid, duurzame groei of effectieve milieubescherming.</p>
      <p sl="pl">Ik verwacht dat het document waarover wij vandaag debatteren van groot nut zal zijn voor de toekomst van de plattelandsgebieden en de landbouw in Europa, vooral in de nieuwe lidstaten, die het meest behoefte hebben aan steun voor hun plattelandsgebieden.</p>
    </intervention>
    <intervention id="3-282" speaker_id="28195" name="Peter Baco" is_mep="True" mode="spoken">
      <p sl="sk">De communautaire strategische richtsnoeren voor plattelandsontwikkeling voor de programmeringsperiode 2007–2013 zijn een nuttig en noodzakelijk document. Ik onderschrijf de amendementen van de Commissie landbouw en plattelandsontwikkeling omdat zij een verbetering van het voorstel van de Raad inhouden. Mijn lof ook voor het uitstekende werk van mevrouw McGuinness, de rapporteur.</p>
      <p sl="sk">Volgens de strategie moet plattelandsontwikkeling hand in hand gaan met de tenuitvoerlegging van een nieuw, marktgericht gemeenschappelijk landbouwbeleid, waarbij de centrale rol van de markt erkend moet worden. Dat is allemaal goed en wel, maar de besnoeiingen in de landbouwbegroting zoals vastgesteld in de financiële vooruitzichten zijn met recht verontrustend aangezien zij twijfels zaaien over de reële mogelijkheden van de plattelandsontwikkeling. Ook het verloop van de onderhandelingen in het kader van de WTO zijn zorgwekkend, aangezien het ernaar uitziet dat de Europese boeren benadeeld zullen worden ten opzichte van de rest van de wereld en minder goed zullen kunnen concurreren. Ook het restrictieve karakter van de aan de gang zijnde hervormingen houdt risico's in. Denkt u maar aan de hervorming van de suikersector en tal van andere hervormingen die op stapel staan.</p>
      <p sl="sk">Er zijn studies gemaakt waaruit blijkt dat de plattelandseconomie het gevaar loopt te verzwakken ten gevolge van de overgang naar het systeem van één enkele bedrijfstoeslag, enzovoorts. Het spreekt vanzelf dat de voornoemde risico’s het grootst zijn in de nieuwe lidstaten. In mijn land, Slowakije, wordt bijvoorbeeld verwacht dat de landbouwproductie met nog eens 17 procent zal dalen ten gevolge van het systeem van één enkele bedrijfstoeslag. Dat zijn dramatische cijfers, aangezien de invoer van voedingsmiddelen de laatste twee jaar met de helft is toegenomen wegens de discriminerende gevolgen van het GLB voor de nieuwe lidstaten. Bovendien is de balans tussen uitvoer en invoer van Slowakije met een derde verslechterd. De sterkst getroffen regio’s zijn de meest achtergebleven, typische plattelandsgebieden die duidelijk niet meekunnen. Tezelfdertijd wordt in alle resoluties van de Europese Unie onderstreept dat wij in onze beleidsacties alles in het werk moeten stellen om de kloof te dichten waarmee de minder ontwikkelde regio’s worden geconfronteerd.</p>
      <p sl="sk">Uit de bevindingen van de Slowaakse niet-gouvernementele organisatie ‘Plattelandsparlement’ blijkt dat het platteland voor zijn ontwikkeling volledig afhankelijk is van de bloei van de agro-industrie. Plattelandsgebieden waar de landbouwsector goed draait, komen tot ontwikkeling. Daar waar de landbouweconomie niet tot bloei komt, geraakt de gehele rurale samenleving in verval en wordt plattelandsontwikkeling onmogelijk. Daarom is het probleem van de nieuwe lidstaten de gebrekkige landbouweconomie, die het gevolg is van de ongelijke invloed van de rol van de markt zoals deze gestalte krijgt in het GLB.</p>
    </intervention>
    <intervention id="3-283" speaker_id="28459" name="Giuseppe Castiglione" is_mep="True" mode="spoken">
      <p sl="it">Mijnheer de Voorzitter, waarde collega’s, mevrouw de commissaris, allereerst wil ik collega McGuinness bedanken voor het uitstekende werk dat zij verricht heeft met haar verslag.</p>
      <p sl="it">Het is in de nieuwe Unie van belang het interventiebeleid strategisch te benaderen, om het te vertalen naar heldere doelstellingen, scherpe maatregelen en adequate interventies waarvan de resultaten objectief kunnen worden berekend.</p>
      <p sl="it">Het bepalen van de prioritaire maatregelen die genomen moeten worden, mag echter niet vertaald worden in een inflexibele programmering en een beperking van de bewegingsvrijheid van de lidstaten. Integendeel, het is zaak de lidstaten een zekere flexibiliteit te garanderen die hen in staat stelt hun optreden af te stemmen op hun specifieke nationale, regionale en lokale omstandigheden.</p>
      <p sl="it">Het is voor de ontwikkeling van het platteland van fundamenteel belang dat we onze landbouwproducten een nieuwe impuls geven en weer concurrerend maken ten opzichte van die van andere landen, waar de productiekosten lager zijn. Het is in dit verband belangrijk te zorgen voor begeleidende maatregelen die innovatie, onderzoek en ontwikkeling bevorderen.</p>
      <p sl="it">Het accent dat gelegd wordt op de uitmuntendheid en de kwaliteit van de landbouwproducten, met name van de lokale en regionale producten, is in lijn met de algemene strategie van de Gemeenschap. Kwaliteit moet niet alleen begrepen worden als productveiligheid en bescherming van de consumenten, maar ook als een waarde die wordt toegevoegd aan de concurrentiekracht van ondernemingen en als uitdrukking van lokale tradities en het cultureel erfgoed van plattelandsgemeenschappen. We hoeven maar te denken aan lokale, ambachtelijk vervaardigde producten, aan milieubescherming, aan landbouwspecialiteiten en aan de desbetreffende traditionele productietechnieken.</p>
      <p sl="it">Deze doelstellingen moeten vanzelfsprekend worden afgestemd op de noodzaak jonge agrariërs en vrouwen te steunen in het uitoefenen van een agrarisch beroep, door de traditionele kennis en vaardigheden aan hen over te dragen en ook de kwaliteit van het leven op het platteland te verbeteren door diensten en infrastructuren te bevorderen.</p>
      <p sl="it">Een cruciaal aspect, ten slotte, dat valt toe te juichen is dat de ervaring die in het kader van Leader is opgedaan wordt doorgegeven aan het lokaal bestuur, waardoor de beste praktijken van de voorgaande programmeringen beter tot hun recht komen.</p>
    </intervention>
    <intervention id="3-284" speaker_id="29579" name="Marc Tarabella" is_mep="True" mode="spoken">
      <p sl="fr">Mijnheer de Voorzitter, mevrouw de commissaris, na het verslag van mevrouw McGuinness, wier werk ik verwelkom, te hebben geanalyseerd zou ik er graag enkele elementen willen uitlichten.</p>
      <p sl="fr">Allereerst is het aan ons om ervoor te zorgen dat de plattelandsstrategie van de Europese Unie wordt geformuleerd en geïnterpreteerd als de standaard voor ieder communautair beleid of programma met betrekking tot het platteland. In haar voorstel beperkt de Commissie haar ambitie helaas echter tot de tenuitvoerlegging van de toekomstige verordening inzake plattelandsontwikkeling en maakt zij het dus niet mogelijk om het beleid op het gebied van regionale, sociale en plattelandsontwikkeling te integreren.</p>
      <p sl="fr">Met het oog op de strategie van Lissabon zou de plattelandsstrategie meer moeten bijdragen tot de sociaal-economische en territoriale samenhang van alle plattelandsgemeenschappen. De omstandigheden ter plaatse moeten worden verbeterd en ondersteund, met name door het opzetten of versterken van netwerken voor kennisuitwisseling en het verbeteren van de levensomstandigheden van plattelandsbewoners. Deze omstandigheden zouden overigens geen aanleiding moeten geven tot een migratie van de stad naar het platteland.</p>
      <p sl="fr">Mijnheer de Voorzitter, ik denk dat we de betrokkenheid van de burgers moeten aanmoedigen en het burgerschap moeten bevorderen. Deze kwesties zijn van cruciaal belang voor de vorming van een democratische plaatselijke identiteit in de betreffende gebieden.</p>
      <p sl="fr">Tot slot zou de Commissie moeten voorzien in een forum voor dialoog met bestaande Europese netwerken en hun functioneren moeten ondersteunen, zonder hun onafhankelijkheid aan te tasten. Op die manier zouden de betrekkingen met actoren in het veld kunnen worden gestimuleerd.</p>
    </intervention>
    <intervention id="3-285" speaker_id="28116" name="Marian Harkin" is_mep="True" mode="spoken">
      <p sl="en">Mijnheer de Voorzitter, in de eerste plaats wil ik de rapporteur feliciteren met haar verslag, en ook bedanken voor de uitstekende samenwerking.</p>
      <p sl="en">Persoonlijk ben ik er absoluut van overtuigd dat de landelijke economie, kleine- en middelgrote ondernemingen en landelijke netwerken een wezenlijke en betekenisvolle rol moeten spelen bij het verwezenlijken van de Lissabon-doelstellingen. Plattelandsontwikkeling is geen bijlage; het is geen aanhangsel waarmee dalende cijfers in de landbouw gecompenseerd kunnen worden, hoewel het in dat verband van groot nut zou kunnen zijn. Het moet van zichzelf bijdragen aan een grotere welvaart in rurale gebieden. In die context ben ik het volledig eens met de rapporteur dat de financiering van plattelandsontwikkeling niet gepaard moet gaan met het uitkleden van de eerste pijler, om op die manier de tweede pijler te betalen. Plattelandsontwikkeling moet op eigen benen staan.</p>
      <p sl="en">Het doet mij genoegen dat mijn amendement over de noodzaak van overleg, samenwerking en waar nodig compensatie aan landbouwers die hun activiteiten moeten inperken vanwege de versterking van landschappen en habitats, in het verslag is opgenomen. Ik heb altijd gevonden dat als de EU dit van landbouwers vraagt, er ook compensatie gegeven moet worden.</p>
      <p sl="en">Tot slot heb ik een klein probleempje met de rapporteur wanneer zij stelt dat de landbouw een centrale plaats moet blijven innemen in de economieën van landelijke gebieden. Ook al is voedselproductie in het licht van het Europese model en voedselveiligheid van het grootste belang, de bijdrage van plattelandsontwikkeling mag niet worden veronachtzaamd. Plattelandsontwikkeling krijgt een steeds grotere rol bij het in stand houden van de middelen van bestaan van landbouwers, hun inkomens en de inkomens van de bewoners van het platteland, en daarom moeten we duurzame inkomstenbronnen creëren om de inkomens uit landbouwactiviteiten aan te vullen. Die nieuwe inkomstenbronnen hebben een eigen leven en moeten ook een eigen financieringsvorm hebben; vandaar mijn teleurstelling over het snijden in de begroting voor plattelandsontwikkeling.</p>
    </intervention>
    <intervention id="3-286" speaker_id="28391" name="Zdzisław Zbigniew Podkański" is_mep="True" mode="spoken">
      <p sl="pl">Mijnheer de Voorzitter, ik vertegenwoordig Polen in het Europees Parlement, een land waar zich zes van de tien armste regio’s van de Unie bevinden. Vijf daarvan liggen in het oosten van Polen. Deze gebieden worden gekenmerkt door een slecht ontwikkelde infrastructuur, een gefragmenteerde agrarische structuur en een hoge werkloosheid; een deel daarvan is verborgen werkloosheid op kleine agrarische familiebedrijven. De extra middelen, bovenop de 800 miljoen euro die in de begroting voor 2007-2013 gereserveerd is voor Oost-Polen, lossen de achterstand van deze regio niet op. We hebben minstens evenveel steun nodig als de Unie geeft aan marginale en dunbevolkte gebieden in de oude lidstaten. Naast financiële bijstand heeft Oost-Polen, waar onder andere de armste regio, Lubelszczyzna, gelegen is, behoefte aan een solide landbouwbeleid en bescherming van zijn landbouwers. Het is hoog tijd dat voor de ontwikkeling daarvan gezorgd wordt.</p>
    </intervention>
    <intervention id="3-287" speaker_id="28512" name="James Hugh Allister" is_mep="True" mode="spoken">
      <p sl="en">Mijnheer de Voorzitter, de financiering van plattelandsontwikkeling is een uitermate belangrijk onderwerp. Het kan niet zo zijn, zoals de rapporteur heeft gezegd, dat we het ene gat stoppen met het andere en de tweede pijler financieren met geld uit de eerste pijler. Ook mogen we niet het feit uit het oog verliezen dat de kern, en verreweg de belangrijkste component van plattelandsontwikkeling, het in stand houden van een duurzame landbouw in het hart van de plattelandseconomie is. Vandaar dat een financieringsformule die door middel van excessieve modulatie de fondsen voor bedrijfstoeslagen snel even wil leegroven gewoonweg niet acceptabel is, met name in omstandigheden waar geen noodzaak voor nationale medefinanciering bestaat.</p>
      <p sl="en">Er zijn vier punten die ik met name wil steunen: ten eerste, het aanwenden van fondsen om nieuwkomers aan te moedigen, om de uiterst belangrijke generatiewisseling binnen boerenfamilies te ondersteunen; ten tweede, het verlenen van prioriteit aan de financiering van modernisering van boerenbedrijven en maatregelen ter bevordering van het dierenwelzijn en milieuvriendelijke praktijken; ten derde, het uitgangspunt dat de lidstaten maximale regionale flexibiliteit moet worden gegeven bij de uitvoering van programma’s voor plattelandsontwikkeling; ten vierde, en als laatste, het voorstel voor dorpsvernieuwing en de instandhouding van het natuurlijk erfgoed is van vitaal belang bij het revitaliseren en ondersteunen van plattelandsgemeenschappen.</p>
      <p sl="en">Dit is een goed verslag. Het is duidelijk het resultaat van hard werk van de kant van de rapporteur en ik feliciteer haar daarmee.</p>
    </intervention>
    <intervention id="3-288" speaker_id="1318" name="James Nicholson" is_mep="True" mode="spoken">
      <p sl="en">Mijnheer de Voorzitter, in de eerste plaats wil ik de rapporteur feliciteren met haar uitstekende verslag. De toekomst van de rurale economie hangt af van het succes of de mislukking van het beleid dat we tussen 2007 en 2013 gaan voeren. Ik moet zeggen dat ik bang ben dat er niet voldoende middelen beschikbaar zullen zijn om onder de tweede pijler voor een positieve uitkomst te zorgen en de toekomst te schragen. De plattelandssamenleving bevindt zich al jaren in een neerwaartse spiraal; ik hoef de problemen hier niet nog eens een keer allemaal op te sommen.</p>
      <p sl="en">Ik weet wel dat er geen simpele oplossingen bestaan en dat we niet even met een toverstokje kunnen zwaaien. De plattelandseconomie heeft zich in de loop der jaren ontwikkeld en leunt nu zwaar op milieuprojecten. Die kunnen helpen, maar zijn op zichzelf geen panacee voor alle problemen waar plattelandsbewoners mee te maken hebben. Ik denk dat er nu te veel nadruk wordt gelegd en te veel druk ligt op dergelijke projecten. De noodzaak van diversificatie staat buiten kijf, maar we zien niet zo veel nieuwe ideeën. Toch moeten we doorgaan en onze doelen proberen te bereiken, en daarbij hebben we meer visie nodig bij de projecten die we ondersteunen, want in het verleden zijn te veel projecten overbodig gebleken.</p>
      <p sl="en">Wat ons in Noord-Ierland betreft, we zullen geen enkele verandering zien totdat onze planningsinstanties voor een totaal andere aanpak kiezen. Die leven nog in het verleden, zien de wereld door roze brillenglazen en kijken terug naar een wereld die niet meer bestaat. Als we ook maar iets willen bereiken, moeten we avontuurlijk en innovatief zijn; we moeten de ontwikkeling van meer kleine en middelgrote bedrijven en meer micro-industrie in rurale gebieden stimuleren. Als een boer, zijn zoon of zijn dochter een kans of een idee heeft om hun boerderij te ontwikkelen of te diversifiëren, moeten ze gestimuleerd worden om dat uit te voeren en om uit te breiden, en niet gedwongen worden om naar het dichtstbijzijnde dorp of de dichtstbijzijnde stad te verhuizen. Dat is de weg vooruit. We kunnen het ons niet permitteren om in het verleden te leven.</p>
      <p sl="en">Een ander punt van zorg dat ik heb is dat sommige lidstaten deze voorstellen in de praktijk zullen steunen en andere, waaronder mijn eigen land, zullen doen wat ze altijd hebben gedaan met dit soort initiatieven: niets! De weg vooruit voor plattelandsontwikkeling is er een van visie en vertrouwen; voor alles moeten we naar de toekomst kijken!</p>
    </intervention>
    <intervention id="3-289" speaker_id="4349" name="Rosa Miguélez Ramos" is_mep="True" mode="spoken">
      <p sl="es">Mijnheer de Voorzitter, mevrouw de commissaris en mevrouw de rapporteur, mevrouw McGuinness, het onderhavige verslag bevat de richtsnoeren die de lidstaten moeten gaan volgen bij het uitwerken van hun nationale strategische plannen. De heer Castiglione zei het al heel duidelijk: de in de bijlage opgenomen maatregelen zullen fungeren als een leidraad die criteria harmoniseert, waardoor een soepele tenuitvoerlegging van de nieuwe verordening inzake plattelandsontwikkeling mogelijk wordt, maar iedere lidstaat tegelijkertijd in staat zal zijn op basis van het subsidiariteitsbeginsel zijn eigen beslissingen te nemen.</p>
      <p sl="es">Wij Spaanse socialisten zijn blij met de verwijzing naar de multifunctionele rol van de landbouw, en we zijn ook verheugd over het feit dat bodemconservatie en -bescherming als prioriteit is opgenomen, want de bodem is een milieuhulpbron die evenveel aandacht verdient als water, lucht en biodiversiteit. Dat is noodzakelijk om een halt toe te roepen aan verschijnselen als erosie en woestijnvorming, die aan de basis liggen van rampen als bosbranden en overstromingen, die vanavond al zijn genoemd. Bovendien scheppen we door goed voor de bodem te zorgen gunstige landbouw- en milieuomstandigheden.</p>
      <p sl="es">Mevrouw McGuinness, ik ben vooral blij dat de arbeidsparticipatie van vrouwen als horizontale prioriteit is opgenomen, en zo ook uitdrukkelijk wordt genoemd. Ik ben ook blij dat aan de verwijzing naar het scheppen van banen ook het behoud van bestaande banen is toegevoegd.</p>
      <p sl="es">Wij Spaanse socialisten zijn het erover eens dat het noodzakelijk is om diensten te ontwikkelen om ontvolking tegen te gaan en nieuwe bewoners op te nemen. Bovendien zijn we het erover eens dat een redelijk deel van de structuurfondsen naar deze regio’s moet gaan om een noodzakelijk ontwikkelingsevenwicht tussen plattelandsgebieden en stedelijke gebieden te waarborgen. Het is duidelijk, mevrouw de commissaris, dat adequate investeringen in infrastructuur de levenskwaliteit in deze regio’s kunnen verbeteren en ontvolking kunnen tegengaan.</p>
      <p sl="es">Ik woon zelf in een plattelandsgebied, ik ben burgemeester geweest in een plattelandsgebied en ik kan u zeggen dat niets noodzakelijker en motiverender is voor bewoners van deze gebieden.</p>
    </intervention>
    <intervention id="3-290" speaker_id="28363" name="Alfonso Andria" is_mep="True" mode="spoken">
      <p sl="it">Mijnheer de Voorzitter, dames en heren, om te beginnen wil collega McGuinness gelukwensen met haar uitmuntende werk en haar uitstekende verslag. Een van de dingen daarin die ik waardeer en ook onderschrijf, is de aandacht die besteed wordt aan jonge boeren, microbedrijven en ambachtelijke bedrijvigheid.</p>
      <p sl="it">De opdracht die de Europese Unie te wachten staat in deze voor de landbouwsector moeilijke tijd – en die des te crucialer is geworden door de bedreigingen van de gezondheid en de onzekerheid over de uitkomst van de onderhandelingen binnen de WTO – is bovenal dat zij zich moet bekommeren om jongeren en dat zij alles moet doen wat in haar vermogen ligt om te voorkomen dat deze zich gedwongen zien weg te trekken van het platteland.</p>
      <p sl="it">Het is dus van essentieel belang de economische activiteiten te diversifiëren, nieuwe werkgelegenheid te creëren in de plattelandsgebieden, lokale initiatieven zoals boerenmarkten te ondersteunen en in te zetten op kwaliteitsproducten en nicheproducten, en natuurlijk ook op ambachtelijke bedrijvigheid.</p>
      <p sl="it">Evenzo is het van belang – en collega Attwooll, de rapporteur voor advies van de Commissie regionale ontwikkeling, heeft hier al nadrukkelijk de aandacht op gevestigd – te zorgen voor een duurzaam gebruik van de watervoorraden en onze inspanningen vastberaden te richten op onderwijs door daar voldoende in te investeren.</p>
      <p sl="it">Tot besluit sta ik achter de van onderop gestuurde aanpak die de Commissie in haar voorstel bepleit. Bij plattelandsontwikkeling mogen de specifieke kenmerken van de verschillende gebieden immers niet buiten beschouwing gelaten worden, noch de strategische posities van de lokale actoren die de richtlijnen bepalen voor de afzonderlijke gebieden, noch, en dit wil ik onderstrepen, het ontwikkelingsmodel voor steden, die de werkelijke drijvende kracht vormen achter de totale regionale economie.</p>
    </intervention>
    <intervention id="3-291" speaker_id="28389" name="Zbigniew Krzysztof Kuźmiuk" is_mep="True" mode="spoken">
      <p sl="pl">Mijnheer de Voorzitter, ik wil de aandacht vestigen op het belang van de problemen die de nieuwe lidstaten ondervinden op het gebied van plattelandsontwikkeling.</p>
      <p sl="pl">In Polen zijn de plattelandsgebieden gaan fungeren als een soort schokdemper voor de economische transformatie die zich in de jaren negentig van de vorige eeuw voltrok. Deze gebieden kregen te maken met een aanzienlijke toevloed van arbeiders na de massale fabriekssluitingen die in dit tijd plaatsvonden. Dit betekent dat de plattelandsgebieden van Polen substantiële financiële steun nodig hebben, alsook een aantal instrumenten waarmee in die omgeving werkgelegenheid gecreëerd kan worden.</p>
      <p sl="pl">Het verheugt mij dat wordt voorgesteld in de financiële vooruitzichten 2007-2013 meer dan 80 miljard euro hiervoor te bestemmen en dat ongeveer 10 tot 20 miljard daarvan naar Polen zou moeten gaan. Dit beleid dient echter hand in hand te gaan met weldoordachte maatregelen in het kader van het gemeenschappelijk landbouwbeleid om de traditionele bestaansmiddelen in de landbouw te stabiliseren, aangezien alleen landbouwbedrijven waar de bestaansmiddelen stabiel zijn, effectief gebruik kunnen maken van de beschikbare subsidies voor plattelandsontwikkeling.</p>
    </intervention>
    <intervention id="3-292" speaker_id="28194" name="Ambroise Guellec" is_mep="True" mode="spoken">
      <p sl="fr">Mijnheer de Voorzitter, commissaris, net als alle anderen in het Parlement ben ik het eens met de doelstellingen van de nieuwe fondsen voor plattelandsontwikkeling en onderschrijf ik dat de tweede pijler van het gemeenschappelijk landbouwbeleid moet worden verstevigd. Ik sluit mij aan bij de felicitaties aan het adres van de rapporteur en verwelkom de bijdrage van de Commissie landbouw en plattelandsontwikkeling. Ik ben mevrouw Attwooll heel dankbaar dat zij ons wegwijs heeft gemaakt in deze extreem wollige tekst die niet altijd even goed te begrijpen was, niet in het minst door degenen die de regels uiteindelijk moeten uitvoeren. De ervaring met de lopende Leader-programma's leert ons welke gevaren voortvloeien uit overdreven nauwkeurige, pietepeuterige richtsnoeren.</p>
      <p sl="fr">Persoonlijk wilde ik de aandacht vestigen op de noodzaak dat er rekening wordt gehouden met territoriale samenhang. Om die te realiseren, moet er evenwicht tussen gebieden worden gecreëerd in overeenstemming met het beginsel van gelijkheid tussen de burgers van de EU, ongeacht de plaats waar ze leven. Plattelandsgebieden mogen niet gedefinieerd worden in termen van het verschil tussen stad en platteland. Er moet juist een grotere samenhang tussen plattelandsgebieden en stedelijke omgevingen worden gecreëerd. Dat dient te gebeuren door de ontwikkeling van, onder andere, openbare diensten. Ik denk hierbij aan aanvullend en beter toegankelijk vervoer. Er dient samengewerkt te worden en er moeten essentiële financiële middelen worden vrijgemaakt om de kwaliteit van het bestaan te kunnen bieden die nodig is om een actieve bevolking op het platteland te behouden.</p>
      <p sl="fr">Tot slot is er behoefte aan nieuwe territoriale indicatoren om verbetering te brengen in het evaluatie- en besluitvormingsproces ter versterking van de territoriale samenhang. Behalve naar het bruto binnenlands product moet gekeken worden naar de werkgelegenheidscijfers, de decentralisatie-index en het niveau van openbare dienstverlening. We verwachten dat de Commissie als geheel, en dus niet enkel u, commissaris, voorstellen dienaangaande zal indienen.</p>
    </intervention>
    <intervention id="3-293" speaker_id="28143" name="Bernadette Bourzai" is_mep="True" mode="spoken">
      <p sl="fr">Mijnheer de Voorzitter, commissaris, om te beginnen wil ik mevrouw McGuinness feliciteren met haar uitstekende werk en complimenteren met haar vermogen om te luisteren en haar openheid. Deze nieuwe strategische aanpak van plattelandsontwikkeling is opgezet om de hulpmiddelen via duidelijk vastgestelde prioritaire zwaartepunten in goede banen te leiden. Mijns inziens zal deze aanpak de maatregelen in plattelandsgebieden alsmede de samenhang tussen de lidstaten doeltreffender maken.</p>
      <p sl="fr">Voorts was het zaak dat het belang van het beleid voor plattelandsontwikkeling als tweede pijler van het gemeenschappelijk landbouwbeleid werd onderstreept. Als rapporteur voor advies van de Commissie landbouw en plattelandsontwikkeling betreffende de financiële vooruitzichten neem ik er echter met verbijstering kennis van dat het voorstelde bedrag voor de financiering van het beleid voor plattelandsontwikkeling, circa 20 miljard euro, aanzienlijk lager is uitgevallen dan het bedrag dat de Commissie voorstelde. Ter compensatie stelde de Raad een oplossing voor die het volgende behelst: een optionele aanvullende modulatieoverdracht tot maximaal 20 procent van de eerste naar de tweede pijler, waarbij een en ander volledig wordt overgelaten aan het oordeel van de afzonderlijke lidstaten.</p>
      <p sl="fr">Dit voorstel brengt een aantal problemen met zich mee: ten eerste is de toepassing van deze modulatie op marktgerelateerde uitgaven onmogelijk; ten tweede zou het leiden tot een drastische verlaging van de directe steun; en ten derde, en dat is het belangrijkste punt, is deze modulatie onaanvaardbaar omdat ze onverenigbaar is met zowel de verordening betreffende het Europees Landbouwfonds voor Plattelandsontwikkeling (ELFPO), die reeds door de Raad is goedgekeurd nadat het Parlement om advies was gevraagd, als de strategische richtsnoeren die we morgen zullen behandelen. Wat betreft de ELFPO-fondsen en de fondsen die gebaseerd zijn op verplichte modulatie, moet er sprake zijn van nationale cofinanciering en naleving van de voorschriften betreffende de minimumbestedingen per zwaartepunt alsmede integratie met nationale strategische plannen.</p>
    </intervention>
    <intervention id="3-294" speaker_id="28294" name="Ljudmila Novak" is_mep="True" mode="spoken">
      <p sl="sl">Elke regio kent zijn eigen natuurlijke omstandigheden, daarom moet ook elk land een eigen strategisch plan voor de plattelandsontwikkeling uitwerken. Strategische richtsnoeren van de Gemeenschappen moeten daarbij een algemene handleiding zijn en hulp bieden aan de individuele lidstaten.</p>
      <p sl="sl">Het platteland is een van de belangrijkste factoren voor het behoud van het culturele, etnologische en natuurlijke erfgoed waarmee we ons leven verrijken. Aangezien we het platteland willen behouden en ook in de toekomst willen ontwikkelen, moeten we ervoor zorgen dat de werk- en leefomstandigheden er niet achterblijven bij die in stedelijke centra. Dat vraagt echter een grotere inspanning voor onderwijs, minder bureaucratie bij nieuwe investeringen en een aanbod van gepaste infrastructuur.</p>
      <p sl="sl">Het behoud van het culturele landschap is een uitermate belangrijke opgave, en daarom mogen we dat niet zomaar overlaten aan het toeval en aan het steeds kleiner wordende aantal individuen die zich daar, ondanks de geringe inkomsten, mee willen bezighouden. Onze voorouders hebben de grond niet enkel bewerkt om te overleven, maar ook gewoon uit liefde ervoor. Vandaag volstaat dat niet meer. Jongeren willen kansen zien om vooruit te gaan, een stevig inkomen en een gepaste sociale zekerheid. De sociale zekerheid van vrouwen laat nog steeds te wensen over en het is eveneens ontoelaatbaar dat moeders die in landbouwbedrijven werken nog steeds niet dezelfde rechten en vergoedingen hebben als vrouwen die in andere sectoren tewerkgesteld zijn.</p>
      <p sl="sl">Landbouwers hebben een ruime kennis nodig, zowel om hun beroep als om andere activiteiten op het platteland te kunnen uitoefenen. Desondanks wordt dit beroep in de maatschappij het minst gewaardeerd. Als we willen dat ook jongeren hun kansen en toekomst opnieuw op het platteland zien, moeten we ervoor zorgen dat ook het respect voor het werk in de landbouw en voor het platteland in het algemeen toeneemt.</p>
    </intervention>
    <intervention id="3-295" speaker_id="23805" name="Zita Gurmai" is_mep="True" mode="spoken">
      <p sl="hu">Meer dan de helft van onze bevolking woont in plattelandsgebieden. Plattelandsontwikkeling is over de gehele Europese Unie een uitdaging voor alle lidstaten. De volledige verwezenlijking van de beoogde doelstellingen zou niet alleen de plattelandsgebieden ten goede komen, maar tevens een nieuwe impuls geven aan de economie van de Europese Gemeenschap als zodanig en bijdragen aan de verbetering van de levensstandaard van alle burgers.</p>
      <p sl="hu">Efficiënte programma’s voor plattelandsontwikkeling voorzien niet alleen in een versterking van het concurrentievermogen en een stevige basis voor duurzame ontwikkeling, maar dragen bovendien bij aan de bevordering van de sociale cohesie en de gunstige ontwikkeling van alle sociale lagen. Dit geldt met name voor de nieuwe lidstaten, waar de productiviteit zich nog niet op het niveau van de oude lidstaten bevindt. Efficiënt gebruik van de verhoogde steun die wordt uitgekeerd in het kader van de tweede pijler stelt ons in de gelegenheid de bestaande verschillen weg te werken. Wanneer we de balans opmaken van de vereiste methoden en instrumenten, moeten wij bijzondere aandacht besteden aan de natuurlijke diversiteit van de regio’s binnen de uitgebreide Europese Unie. Daarom moeten de lidstaten de gelegenheid krijgen om de instrumenten voor plattelandsontwikkeling op flexibele wijze te hanteren. Een dergelijke benadering zal hen in staat stellen ontwikkelingsprogramma's op te zetten die perfect zijn afgestemd op de eigen kenmerken van de regio's. Om de programma’s te kunnen uitvoeren en een coherente tenuitvoerlegging van structuurveranderingen en moderniseringseisen te waarborgen, is het van essentieel belang dat er particulier kapitaal ter beschikking wordt gesteld.</p>
      <p sl="hu">Ook het creatieve gebruik van alternatieve bronnen en het ondersteunen van een brede waaier van opleidingsmogelijkheden zijn van cruciaal belang om het beginsel van gelijke kansen voor mannen en vrouwen daadwerkelijk ten uitvoer te leggen. De hieruit voortvloeiende verruiming van de arbeidsmarkt moet er mede voor zorgen dat zoveel mogelijk vrouwen betrokken worden bij de tenuitvoerlegging van de plattelandsontwikkeling. Ik stel voor dat wij dit voortreffelijke verslag aannemen.</p>
    </intervention>
    <intervention id="3-296" speaker_id="28351" name="Tomáš Zatloukal" is_mep="True" mode="spoken">
      <p sl="cs">Mijnheer de Voorzitter, commissaris, dames en heren, 92 procent van het totale grondgebied van de 25 EU-lidstaten bestaat uit landelijke gebied. In deze regio’s wordt 45 procent van het bruto nationaal product geproduceerd en 53 procent van de werkgelegenheid gecreëerd. Deze regio's hebben echter een achterstand qua sociaal-economische indicatoren. Het inkomen per inwoner is ongeveer een derde lager, de dienstensector is minder ontwikkeld en het niveau van het hoger onderwijs is over het algemeen lager. In de periode 2007-2013 moeten we proberen te investeren in de toekomst; dat betekent dat we moeten investeren in mensen. We hebben daarvoor kennis nodig en nieuwe milieudiensten die resulteren in een win-winsituatie, maar ook een toename en verbetering van de mogelijkheden op het gebied van werkgelegenheid. Er zou in het bijzonder aandacht moeten worden besteed aan het wegnemen van barrières voor degenen die op dit moment vanwege hun geslacht, leeftijd of handicap moeilijk toegang tot de arbeidsmarkt krijgen.</p>
      <p sl="cs">Diversificatie van economische activiteiten, bescherming van natuurlijk cultureel erfgoed en investering in de infrastructuur voor lokale diensten zijn de voorwaarden voor het verbeteren van de levenskwaliteit en voor het tegengaan van de ontvolking in landelijke gebieden. Het is van wezenlijk belang de landelijke gebieden te presenteren als aantrekkelijke locaties voor investeringen, werkgelegenheid en huisvesting. Deze regio’s bieden een enorm groeipotentieel voor het toerisme en de mogelijkheden voor het huisvesten van burgers en bedrijven. De nieuwe programmeringsperiode biedt de unieke gelegenheid om de focus van het nieuwe fonds voor regionale ontwikkeling te verleggen naar economische groei, werkgelegenheid en duurzame ontwikkeling. Om deze doelen te realiseren hebben we financiële instrumenten en toereikende fondsen nodig. Het is vandaag al duidelijk geworden dat de financiering van het derde zwaartepunt – het verbeteren van de levenskwaliteit in plattelandsgebieden en de diversificatie van de plattelandseconomie – niet toereikend is. Ik dank de rapporteur voor haar werk.</p>
    </intervention>
    <intervention id="3-297" speaker_id="photo_generic" name="Mariann Fischer Boel" is_mep="True" mode="spoken">
      <p sl="en">lid van de Commissie. – Mijnheer de Voorzitter, ik kan u verzekeren dat ik op dit late tijdstip niet zal ingaan op details. Voor de moedige mensen die hier gebleven zijn, moeten we echter wel een fatsoenlijk antwoord geven op sommige van de vragen die gesteld zijn.</p>
      <p sl="en">In de eerste plaats, met betrekking tot de economie, het is heel duidelijk dat de uitkomst van de financiële perspectieven voor velen van ons niet erg bemoedigend is. Het is correct dat er in de komende financiële periode bijna 20 miljard euro minder te besteden is, wat des te meer reden is om te zorgen dat de middelen zo efficiënt mogelijk besteed worden, en ik hoop dat de strategische richtsnoeren ons daarbij kunnen helpen. Nu moeten we door met de planning.</p>
      <p sl="en">Ik ben het volledig eens met wat de rapporteur heeft gezegd over breedband. Het plattelandsontwikkelingsbeleid speelt een rol bij het overbruggen van de digitale kloof. Ik zal hier dit jaar onderzoek naar doen, samen met mijn collega commissaris Reding, om te kijken wat er mogelijk is.</p>
      <p sl="en">Ten slotte, met betrekking tot de vrijwillige modulatie ben ik het geheel eens met mevrouw McGuinness. Het is heel duidelijk dat een discussie over de vrijwillige modulatie, waarbij niet eens medefinanciering door de lidstaten plaatsvindt, een eerste stap zou zijn op weg naar de renationalisering van het Europees landbouwbeleid, met als gevolg dat landbouwers in verschillende lidstaten volledig verschillende concurrentiekansen zullen hebben. Dat is niet aanvaardbaar.</p>
      <p sl="en">Ik feliciteer mevrouw McGuinness met haar verslag. Het is goed ontvangen door de afgevaardigden die hier eerder vanavond waren. Ik heb met veel plezier naar het debat geluisterd.</p>
    </intervention>
    <intervention id="3-298" speaker_id="21918" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen om 10.00 uur plaats.</p>
    </intervention>
  </section>
  <section id="creitem18" title="16. Agenda van de volgende vergadering: zie notulen"/>
  <section id="creitem19" title="17. Sluiting van de vergadering"/>
</text>
