<?xml version='1.0' encoding='utf-8'?>
<text id="20000504.NL" lang="nl" date="2000-05-04" place="Brussel" edition="Uitgave PB">
  <section id="creitem1" title="Goedkeuring van de notulen van de vorige vergadering">
    <intervention id="4-004" speaker_id="2046" name="De Voorzitter" is_mep="True" mode="spoken">
      <p sl="nl">De notulen van de vergadering van gisteren zijn rondgedeeld.</p>
      <p sl="nl">Geen bezwaren?</p>
    </intervention>
    <intervention id="4-005" speaker_id="2278" name="Rübig" is_mep="True" mode="spoken">
      <p sl="de">Mijnheer de Voorzitter, ik wil in mijn betoog betreffende de overeenkomsten EG/Zwitserland een correctie aanbrengen. Sedert 1 mei dit jaar maakt de heer Haider niet langer deel uit van de Oostenrijkse regering en is hij geen partijvoorzitter van de Oostenrijkse Vrijheidspartij meer. Er is dus ook geen reden meer voor de sancties van veertien lidstaten tegen Oostenrijk.</p>
    </intervention>
    <intervention id="4-006" speaker_id="1845" name="Goepel" is_mep="True" mode="spoken">
      <p sl="de">Mijnheer de Voorzitter, voor de goede orde merk ik op dat gisteren in verband met het verslag van de heer Maat over schoolmelk werd gezegd dat 75% van de streefprijs moet worden genomen. Volgens de notulen is dat in de Duitse versie 65%. Ik verzoek u te na te gaan of alle vertalingen in orde zijn.</p>
    </intervention>
    <intervention id="4-007" speaker_id="2046" name="De Voorzitter" is_mep="True" mode="spoken">
      <p sl="nl">Mijnheer Goepel, de diensten hebben mij reeds op deze fout geattendeerd. Ik zal dit in alle taalversies laten corrigeren.</p>
      <a text="(De notulen worden goedgekeurd)"/>
    </intervention>
  </section>
  <section id="creitem2" title="Bestrijding van namaak en piraterij">
    <intervention id="4-009" speaker_id="2046" name="De Voorzitter" is_mep="True" mode="spoken">
      <p sl="nl">Aan de orde is het debat over het verslag (A5-0096/2000) van mevrouw Fourtou, namens de Commissie juridische zaken en interne markt, over het Groenboek van de Commissie - Bestrijding van namaak en piraterij in de interne markt (COM(1998) 569 - C5-0245/1999 - 1999/2179(COS)).</p>
    </intervention>
    <intervention id="4-010" speaker_id="4336" name="Fourtou" is_mep="True" mode="spoken" role="rapporteur">
      <p sl="fr">Mijnheer de Voorzitter, ik wil allereerst de commissie bedanken omdat ze het gevaar van namaak en piraterij niet heeft onderschat. Uit dit initiatief voor een Groenboek blijkt dat ze dit probleem voortvarend wil aanpakken. Verder wil ik mijn collega's van de Commissie juridische zaken en interne markt bedanken. Ook wil ik een woord van dank richten aan de commissies wier advies wij hebben ingewonnen. Ze hebben een grote bijdrage aan mijn werkzaamheden geleverd.</p>
      <p sl="fr">Namaak en piraterij vormen een gevaar voor de gezondheid en de veiligheid van de consument. Zo bestaan er op de markt namaakartikelen van onderdelen voor auto's en vliegtuigen, speelgoed en farmaceutische producten die levensgevaarlijk kunnen zijn voor de consument.</p>
      <p sl="fr">Piraterij vormt ook een gevaar voor het innovatievermogen en de toekomst van sommige ondernemingen. In de Europese Unie zijn bijvoorbeeld zo'n 100.000 banen verloren gegaan als gevolg van piraterij. De namakers profiteren van de investeringen van legale bedrijven in onderzoek, de ontwikkeling van nieuwe producten en reclame. Verder betalen deze namakers geen belastingen of sociale premies, hetgeen ten koste gaat van de belastinginkomsten van de overheid.</p>
      <p sl="fr">Bovendien staat vast dat dit verschijnsel vaak nauw verbonden is met de georganiseerde misdaad. In mijn verslag pleit ik voor een globale en gecoördineerde aanpak bij de bestrijding van namaak en piraterij. Deze aanpak zou moeten bestaan uit twee aspecten, namelijk preventie en repressie.</p>
      <p sl="fr">We kunnen namaak en piraterij uitsluitend bestrijden als iedereen met de verschijningsvormen ervan bekend is. Daarom stellen we voor een grootscheepse voorlichtingscampagne te voeren om enerzijds het publiek en anderzijds politie, justitie, en douane bewust te maken van dit fenomeen, onder meer met gebruikmaking van de voorlichtingscampagnes van de Commissie. De medewerkers van politiële en justitiële instanties dienen bovendien een opleiding te volgen en deel te nemen aan een overlegprogramma dat zich richt op uitwisseling van knowhow en invoering van de beste nationale praktijken.</p>
      <p sl="fr">Preventie kan bovendien enerzijds bewerkstelligd worden door een nauwere samenwerking tussen de particuliere sector en de openbare sector, en anderzijds door technische instrumenten ter bescherming van de rechten van de consument. Een van de moeilijke punten van dit verslag is overigens het onderscheid tussen de rechten van de consument en de legitieme eisen van de ondernemingen.</p>
      <p sl="fr">Iedere lidstaat beschikt uiteraard over regelgeving voor repressieve maatregelen. Om deze maatregelen doelmatiger te maken, dient de huidige regelgeving geharmoniseerd te worden. Er moet een einde komen aan de verschillen tussen beschermingsregelingen. Uiteraard moeten er zwaardere straffen komen. Op civielrechtelijk gebied moeten de maatregelen en procedures vereenvoudigd worden. Het is zeer wenselijk dat op strafrechtelijk en douanetechnisch gebied de nationale normen worden geharmoniseerd. Verder moet er bijzondere aandacht worden besteed aan vraagstukken inzake de internationale justitiële samenwerking.</p>
      <p sl="fr">Tot slot van dit korte overzicht van mijn verslag wil ik zeggen dat vraagstukken inzake de bescherming en daadwerkelijke naleving van het intellectueel eigendomsrecht absolute prioriteit moeten krijgen bij de onderhandelingen met de kandidaat-lidstaten en bij iedere relatie met derde landen.</p>
      <p sl="fr">Ik wil hieraan toevoegen dat er binnen de commissie consensus bestond tijdens de stemming over dit verslag. Deze consensus moet binnen de plenaire vergadering behouden blijven, zodat het Europees Parlement een krachtig politiek signaal kan afgeven waarmee we het belang dat we hechten aan de bestrijding van namaak en piraterij kunnen benadrukken.</p>
      <p sl="fr">Ik wil tenslotte een beroep doen op de Commissie die, naar ik hoop, zo snel mogelijk haar voorstel voor een actieprogramma zal presenteren om aan dit urgente vraagstuk het hoofd te bieden. Het is immers overduidelijk dat er haast geboden is, met name wat betreft de bestrijding van piraterij op audiovisueel gebied. De Commissie moet snel een effectieve oplossing bieden.</p>
    </intervention>
    <intervention id="4-011" speaker_id="4333" name="Berenguer Fuster" is_mep="True" mode="spoken">
      <p sl="es">rapporteur voor advies van de Economische en Monetaire Commissie. - Mijnheer de Voorzitter, ik geloof dat we ons allemaal bewust zijn van het feit dat piraterij en illegaal gebruik van handelsmerken een ernstig probleem zijn. Ik geloof niet dat we dit nog hoeven te benadrukken. Het is evident dat als we industriële eigendom niet adequaat beschermen, er een risico bestaat dat onderzoek en ontwikkeling, innovatie en investeringen in publiciteitscampagnes zullen stagneren. Dit is de reden waarom dergelijke rechten beschermd moeten worden.</p>
      <p sl="es">Dit probleem wordt thans nog verscherpt door een aantal ontwikkelingen, waarvan de belangrijkste waarschijnlijk de nieuwe technologieën zijn die de reproductie van digitaal, audiovisueel of fonografisch materiaal tegen een zeer lage prijs mogelijk maken. Volgens de laatste gegevens is het aantal vervalsingen in die sectoren werkelijk schandalig.</p>
      <p sl="es">Wat ons echter bezighoudt, is de impact van de interne markt op dit probleem. Het is evident dat in een Europa zonder grenzen, maar met verschillende rechtsstelsels, namakers altijd het rechtsstelsel zullen kiezen dat hun het gunstigste lijkt voor hun criminele activiteiten. Daarom verdient het initiatief van de Commissie om een Groenboek uit te werken alle lof. Dit Groenboek dient als basis voor een debat waaraan alle belanghebbende sectoren mogen deelnemen. Welnu, het is noodzakelijk eraan te herinneren dat dit debat in de eerste plaats zal gaan over de inhoud van de harmonisatie en niet zozeer over de harmonisatie zelf, want deze is immers een vanzelfsprekend uitgangspunt waarover we het allemaal eens zijn.</p>
      <p sl="es">Het is misschien voorbarig dat het Europees Parlement nu reeds een standpunt inneemt over bepaalde kwesties waarvan de inhoud pas uitgekristalliseerd zal zijn op het einde van het debat dat nu van start gaat, maar op sommige punten is het misschien zinvol om de inhoud nu reeds vast te stellen. Dat geldt bijvoorbeeld voor het recht van informatie. Juist omdat we de moeilijkheden kennen die deze maatregel op andere rechtsterreinen heeft veroorzaakt, moeten we instemmen met de invoering van een plicht voor de wederverkoper van illegale producten om de identiteit van zijn leverancier bekend te maken, uiteraard met inachtneming van de wetgeving op het gebied van gegevensbescherming en het grondwettelijke recht om geen bezwarende verklaring tegen zichzelf te hoeven afleggen.</p>
      <p sl="es">Tenslotte, wij moeten onze steun betuigen aan bepaalde technische mechanismen die het mogelijk maken producten te identificeren. Desalniettemin - en dat is de strekking van het amendement van de socialistische fractie - moet duidelijk zijn dat dit mechanisme niet kan of mag dienen voor de identificatie van distributeurs, want dit zou de parallelle invoer tussen de lidstaten kunnen belemmeren. Wij hebben dit amendement ingediend om te vermijden dat de voorgestelde middelen worden gebruikt voor verkeerde doeleinden.</p>
    </intervention>
    <intervention id="4-012" speaker_id="2174" name="Whitehead" is_mep="True" mode="spoken">
      <p sl="en">rapporteur voor advies van de Commissie milieubeheer, volksgezondheid en consumentenbeleid. - Mijnheer de Voorzitter, ik wil mevrouw Fourtou feliciteren met dit belangrijke verslag. Het legt belangrijke accenten, zowel op het gebied van het functioneren van de interne markt als - en dat is het belangrijkste - op het vlak van consumentenbescherming. Het is een feit dat we ons moeten bezighouden met het probleem van de groeiende handel in namaakproducten tussen de lidstaten, in de interne markt en buiten de grenzen van de Europese Unie.</p>
      <p sl="en">De consument kan gemakkelijk om de tuin worden geleid door namaakproducten. Namaak en piraterij vormen een permanente dreiging. Het is een dreiging omdat het nagemaakte product nooit de kwaliteits- en veiligheidsgaranties kan bieden die eigen zijn aan originele, door de fabrikant gewaarmerkte producten. Namaakproducten kunnen gevaarlijk zijn voor de gezondheid. Ze zijn in ieder geval een gevaar voor industriële innovatie. Piraterij kan gevaarlijk zijn voor de toekomst van onderzoek. Het enige dat over namakers gezegd kan worden is dat ze parasiteren op de productieve industrie.</p>
      <p sl="en">Dit is geen onschuldig misdrijf zonder slachtoffers. Het gaat om activiteiten die ernstige schade toebrengen aan de markt. Om die reden neemt de Commissie milieubeheer, volksgezondheid en consumentenbeleid hetzelfde standpunt in als de Economische en Monetaire Commissie en ondersteunt zij dit verslag. Desalniettemin willen wij nog de volgende slotopmerking maken: met het oog op de consumentenbescherming moeten consumentenorganisaties in de lidstaten zelf worden betrokken bij de informatieverstrekking. Zij verkeren in de beste positie om de ergste oplichterijen aan de kaak te stellen en het publiek te informeren over producten die op het eerste gezicht een koopje lijken maar in werkelijkheid niet meer zijn dan schijn en bedrog.</p>
      <p sl="en">Mijn tweede punt, dat al werd aangestipt door de vorige spreker, is het volgende: volgens sommigen gaat dit debat ook over auteursrechten en handelsmerken. Men moet deze zaken echter gescheiden houden. Een aantal amendementen van de fracties en commissies proberen dit duidelijk te maken. Er is een debat gaande - en de commissaris is hier heel goed van op de hoogte - over parallelle invoer en de vraag of dit een vorm van concurrentievervalsing is en of het schadelijk is voor de markt en de consumentenbelangen. We willen geen verwarring tussen deze twee debatten. Wat we, volkomen terecht, met dit voorstel willen bestrijden, zijn de parasieten die met hun namaakproducten het publiek uitbuiten en misleiden en in sommige gevallen zelfs schade berokkenen aan de maatschappij.</p>
    </intervention>
    <intervention id="4-013" speaker_id="4362" name="Montfort" is_mep="True" mode="spoken">
      <p sl="fr">rapporteur voor advies van de Commissie industrie, externe handel, onderzoek en energie. - Mijnheer de Voorzitter, het doet mij genoegen dat dit Parlement via het verslag van mevrouw Fourtou laat weten dat het namaak en piraterij op de interne markt stevig wil gaan aanpakken. In de tekst wordt een goed beeld gegeven van de omvang van de schade en de rampzalige gevolgen van namaak en piraterij voor zowel de economie van onze landen als de volksgezondheid en de veiligheid van onze medeburgers. Het verschijnsel doet zich immers nu al voor in de markt voor medicijnen en auto-onderdelen en vormt dus een grote bedreiging. Het doet ons daarom genoegen dat in dit verslag de nadruk wordt gelegd op bewustmaking en een algemene, homogene mobilisering teneinde een goed beeld te schetsen van deze plaag, die vervolgens bestreden dient te worden.</p>
      <p sl="fr">Hoewel rapporteur Fourtou in haar verslag de omvang van de schade niet lijkt te onderschatten, vergeet ze te benadrukken dat er gezien de urgentie van het vraagstuk met onmiddellijke ingang een toereikend beleid moet worden gevoerd. Bij het lezen van de tekst ontstaat de indruk dat het Parlement de Commissie uitnodigt zo snel mogelijk technische maatregelen ten uitvoer te brengen. Men vergeet echter dat de fraudeurs, zoals altijd, een technologische voorsprong hebben. Naarmate de producten zich technologisch verder ontwikkelen wordt het echter steeds moeilijker en ook kostbaarder om ze na te maken. Er moeten onmiddellijk radicale maatregelen getroffen worden. Als we dat niet doen, lopen we met onze goed bedoelde politieke maatregelen achter op de feiten.</p>
      <p sl="fr">De tekst is erg vaag over de daadwerkelijk beschermende maatregelen die door de lidstaten aangenomen zouden moeten worden op het gebied van octrooi en de intellectuele eigendomsrechten. Zonder krachtige maatregelen zullen de kleine opportunisten die op deze manier van anderen willen profiteren en de plegers van technologisch plagiaat er namelijk ook gewoon met onze technologische innovaties vandoor gaan. Bovendien zijn alleen voorzorgsmaatregelen niet toereikend om de afzet van nagemaakte handelswaar te stoppen als er reeds gegronde verdenkingen bestaan en het alleen een kwestie van tijd is voordat deze verdenkingen met bewijzen kunnen worden gestaafd. Enerzijds zijn maatregelen noodzakelijk om het in de handel brengen van deze nagemaakte producten tegen te gaan. Anderzijds dient voorkomen te worden dat deze producten ongehinderd op de interne markt gebracht kunnen worden met als gevolg dat het functioneren van deze markt in gevaar wordt gebracht.</p>
      <p sl="fr">De overgrote meerderheid in dit Parlement moet zich daarom niet langer voor de gek houden nu het bewijs is geleverd dat de interne grenzen van de Gemeenschap gecontroleerd dienen te worden. Het zou ook verstandig zijn om in deze context duidelijk aan te geven aan welke verplichtingen de kandidaat-lidstaten moeten voldoen. Paragraaf 31 en 34 van dit verslag zijn in dit opzicht veel te vaag. Tenslotte moet worden aangegeven, en dit is ongetwijfeld het allerbelangrijkste punt, op welke wijze de lidstaten denken samen te werken om per direct maatregelen te treffen tegen niet alleen de clandestiene handelaar, maar met name ook tegen de georganiseerde misdaad, omdat die namelijk het meest profijt lijkt te hebben bij deze activiteiten die zich op steeds grotere schaal voordoen.</p>
      <p sl="fr">De Fractie Unie voor een Europa van Nationale Staten zal voor dit verslag stemmen, met de kanttekening dat hierin slechts een eerste, zeer kleine stap wordt gezet op weg naar een daadwerkelijk communautair beleid waarin iedere lidstaat snel en krachtig moet reageren. Verder verzoek ik dit Parlement dringend de door mijn fractie ingediende amendementen over te nemen, zodat op basis van de aldus geamendeerde tekst krachtigere maatregelen getroffen kunnen worden dan nu het geval is.</p>
    </intervention>
    <intervention id="4-014" speaker_id="1337" name="Medina Ortega" is_mep="True" mode="spoken">
      <p sl="es">Mijnheer de Voorzitter, dit verslag komt tamelijk laat als we bedenken dat de Commissie het Groenboek reeds heeft aangenomen op 15 oktober 1998. Het is waar dat er in de tussentijd verkiezingen waren voor het Europees Parlement, maar als voor een Groenboek de parlementaire raadpleging langer duurt dan anderhalf jaar, dan klopt er iets niet en is het noodzakelijk dat Commissie en Parlement hun samenwerkingsprocedures herzien, zodat dit voortaan sneller kan gaan.</p>
      <p sl="es">De goede kwaliteit van dit Groenboek staat buiten kijf. Het is positief onthaald door de verschillende commissies van het Parlement, en mevrouw Fourtou heeft een goed verslag gemaakt dat bijna unaniem is goedgekeurd door de Commissie juridische zaken en interne markt, met 23 stemmen voor bij slechts één onthouding. Eveneens positief en eveneens goed onthaald zijn de adviezen van de verschillende commissies, waaronder het advies van de heer Berenguer Fuster, namens de Economische en Monetaire Commissie, het advies van de heer Whitehead, namens de Commissie milieubeheer, volksgezondheid en consumentenbeleid, en het advies van mevrouw Montfort, namens de Commissie industrie, externe handel, onderzoek en energie. De Commissie juridische zaken en interne markt heeft het merendeel van de voorstellen van de verschillende medeadviserende commissies overgenomen.</p>
      <p sl="es">Ik vind dat we ons redelijk en gematigd moeten opstellen bij de aanneming van het verslag. De Fractie Unie voor een Europa van Nationale Staten heeft bijvoorbeeld enkele amendementen ingediend die gevolgen kunnen hebben voor de interne markt. Met name amendement 6 van mevrouw Thomas-Mauro, waarin gepleit wordt voor de invoering van douanecontroles aan de binnengrenzen, lijkt me gevaarlijk.</p>
      <p sl="es">Het is niet de bedoeling van dit soort initiatieven om opnieuw grenzen in te voeren die we hadden afgeschaft, en dit is een van de redenen waarom de heer Berenguer Fuster en ikzelf amendement 9 hebben ingediend. Met dit amendement willen we vermijden dat de controle op piraterij gebruikt wordt voor de herinvoering van controles aan de binnengrenzen. We moeten vermijden dat via de controle op piraterij afbreuk wordt gedaan aan de liberalisering van de interne markt en de desbetreffende overeenkomsten inzake distributie. We moeten ook vermijden, zoals de heer Whitehead reeds zei, dat deze bepaling een eerste stap is in de richting van een allesomvattende regelgeving inzake intellectuele eigendom, bijvoorbeeld op het gebied van patenten. Dit is ook de reden waarom wij sommige amendementen verwerpen.</p>
      <p sl="es">Over het geheel genomen denk ik dat dit een goed verslag is. Toch zou ik uw aandacht willen vestigen op het volgende punt: in het kader van de huidige besprekingen over de toetredingsvoorwaarden voor de kandidaat-landen, moeten wij bijzondere aandacht schenken aan het vraagstuk van de bescherming van intellectuele eigendom en de bescherming tegen piraterij. Tijdens de toetredingsonderhandelingen moeten wij de kandidaat-landen duidelijk zeggen dat dit thema voor ons van groot belang is en dat het een essentieel element is in onze betrekkingen met derde landen, omdat wij vinden dat de ontwikkeling van internationale handel moet steunen op de bescherming van intellectuele en industriële eigendom.</p>
    </intervention>
    <intervention id="4-015" speaker_id="4560" name="Manders" is_mep="True" mode="spoken">
      <p sl="nl">Voorzitter, ik wil mevrouw Fourtou van harte feliciteren met dit belangrijke verslag. Het is van groot belang dat de intellectuele eigendom beschermd wordt.</p>
      <p sl="nl">Er staan enorme financiële belangen op het spel voor de bedrijven of de mensen die de intellectuele eigendom bezitten. De ontwikkeling van de maatschappij kan worden belemmerd omdat artiesten minder vaak genegen zijn met de enorme namaak die er is om tijd, energie en creativiteit te steken in nieuwe producten en vervolgens hebben de belastingen nadelige gevolgen van namakerij omdat dit meestal gebeurt in het zwarte circuit. Dus het is goed dat er iets gebeurt.</p>
      <p sl="nl">Als er dan regels worden gesteld dan ben ik als liberaal van mening dat die regels het hele traject moeten dekken en niet het halve traject. Vandaar ook dat de regels er moeten komen en dat er een amendement is ingediend samen met andere fracties om ook het bezit strafbaar te stellen bij de eindverbruiker. Zolang als namelijk de eindverbruiker vrijelijk kan beschikken over en bezitten van namaakartikelen zal de markt blijven en zal het moeilijk zijn om de bronnen van de makers en producenten te stoppen, want de winst is makkelijk te maken en het zal ook een winstgevend traject blijven.</p>
      <p sl="nl">Wij zijn dan ook blij dat amendement 8 dat door meerdere fracties wordt gesteund, waarin het bezit van namaakartikelen, uiteraard onder voorwaarden want het is in compromis tot stand gekomen, een afschrikkende en preventieve werking zal hebben op de consument.</p>
      <p sl="nl">Wij denken dat het goed is dat het bezit, en dan trek ik het vergelijk door met heling - als ik een fiets krijg aangeboden voor een hele lage prijs dan koop ik hem niet, het is een denkomslag en het is niet de bedoeling dat er een apart controle-apparaat wordt ingevoerd - strafbaar wordt gesteld of in ieder geval strafbaar gesteld kan worden.</p>
      <p sl="nl">Dit verslag is een goed begin, maar wij hopen wel dat de lidstaten dit ook op een goede en krachtige manier zullen implementeren.</p>
    </intervention>
    <intervention id="4-016" speaker_id="4252" name="Echerer" is_mep="True" mode="spoken">
      <p sl="de">Mijnheer de Voorzitter, net als mevrouw Manders feliciteer ook ik mevrouw Fourtou met haar uitstekende en zeer leerrijke verslag. Bij namaak denkt men immers aan kleine delicten, aan goedkope Calvin Klein-T-shirts of Ray Ban-zonnebrillen die op een ver strand worden verkocht, of aan piraat-cd's. Vele mensen weten echter niet dat er gevaar dreigt voor de volksgezondheid en de consument. Ik denk dan aan nagemaakte reserveonderdelen voor vervoermiddelen, in het bijzonder vliegtuigen, en aan geneesmiddelen. Met het oog op preventie moeten wij de mensen bewust maken van het feit dat dit geen kleine delicten zijn.</p>
      <p sl="de">Zoals vandaag al meermaals werd gezegd, heerst er verwarring. Dat is niet de schuld van mevrouw Fourtou, maar van ons allemaal. Wij nemen immers niet de tijd om elke tekst tot in de details te bestuderen. Wij kunnen dat ook niet. Wij hebben teveel werk om het onderzoek in verband met teksten te verifiëren of te weerleggen. Daarom halen wij dingen door elkaar. Wij verwarren bescherming van het auteursrecht met bescherming van industriële eigendom. Dat zijn twee verschillende dingen. In beide gevallen is namaak strafbaar en moet die ook worden bestraft.</p>
      <p sl="de">Er werd hier al gezegd dat bijvoorbeeld kunstenaars daar financieel zwaar onder lijden. Dat is niet helemaal waar. Voor een kunstenaar is het belangrijkste gehoord te worden, of het nu om een gewone of om een piraat-cd gaat. Als hij immers zo beroemd is dat zijn cd's worden nagemaakt, heeft hij de royalties daarvan niet meer nodig. Hij creëert echter wel een markt en kan vaker optreden. Dit echter terzijde.</p>
      <p sl="de">Het - oncontroleerbare - gerucht doet de ronde dat veel piraterij en namaak onder de dekmantel van de industrie zelf gebeurt. Dat zou verwerpelijk zijn. Wij zouden dan - als het echt zo is, wij moeten dat nagaan - niet de consument, maar de producent moeten straffen. Er is ook een verschil tussen het feit dat een klein familiebedrijfje in een arm land producten namaakt om voor ietwat betere levensvoorwaarden te zorgen en het feit dat T-shirts en andere consumptieproducten daar onder de dekmantel van de industrie worden verkocht om een markt te creëren. Wij moeten beide ook anders aanpakken.</p>
      <p sl="de">Ik betwijfel of het werkelijk de consument is die zo zwaar moet worden gestraft. Tegenwoordig is een kopie amper van het origineel te onderscheiden. Daarvoor is een geoefend oog nodig.</p>
    </intervention>
    <intervention id="4-017" speaker_id="4381" name="Thomas-Mauro" is_mep="True" mode="spoken">
      <p sl="fr">Mijnheer de Voorzitter, wat hier ter tafel ligt is een zinvol voorstel voor een wettelijke regeling. Wij moeten een einde maken aan de schade die voor onze industrie in de miljoenen euro's loopt. Uit de geconstateerde ontwikkelingen blijkt dat het hier om een belangrijk vraagstuk gaat. Denk bijvoorbeeld aan de gevolgen die de nagemaakte producten voor de consument kunnen hebben vanwege hun slechte kwaliteit. We moeten onderzoeken op welke wijze we de mondialisering van namaak en piraterij kunnen afremmen.</p>
      <p sl="fr">Uit deze tekst blijkt dat we niet in staat zijn grip te krijgen op de interne markt nu we de controle op de nationale binnengrenzen van de Unie hebben beëindigd. Een interne markt zonder binnengrenzen en controlemechanismen, die de gewone burger overigens niet hinderen, is een heus en bovendien lucratief paradijs voor allerlei soorten criminelen. Piraten van de moderne tijd, kom toch naar Europa! U loopt slechts een zeer klein risico gecontroleerd te worden door ambulante douanemedewerkers die op zoek zijn naar een speld in de Europese hooiberg.</p>
      <p sl="fr">De Commissie milieubeheer, volksgezondheid en consumentenbeleid heeft zich bij het aannemen van haar advies overigens zeer scherpzinnig getoond. Ze heeft immers alle amendementen aangenomen die ik had ingediend. Uiteraard moeten de kandidaat-lidstaten beloven dat ze alleen onze waarden - en dus niet onze diensten - zullen kopiëren, maar dit geldt natuurlijk ook voor de landen waarmee we douaneovereenkomsten tekenen. Is dat niet een conditio sine qua non?</p>
      <p sl="fr">Laten we geen wereldvreemde houding aannemen. We kunnen geen hindernisvrije ruimte creëren zolang de controlemechanismen met betrekking tot deze vrije ruimte nog niet zijn ingevoerd. Ik heb dit punt in herinnering gebracht in amendement 6, dat door de Commissie milieubeheer, volksgezondheid en consumentenbeleid is aangenomen. Controle op de binnengrenzen van de Unie vormt in deze bijzondere context geen beletsel voor de interne markt, maar zorgt juist voor de bescherming van de werkgelegenheid, de veiligheid en de gezondheid van de inwoners van de Europese Unie.</p>
      <p sl="fr">De realistische en constructieve afgevaardigden die voor dit zeer belangrijke amendement zullen stemmen, zijn zich bewust van de kunst van een goed doordacht grenscontrolesysteem. We moeten erop toezien dat namaakproducten van slechte kwaliteit niet de overhand krijgen binnen de Europese Unie. Dit zou onze lidstaten immers kwetsbaar maken voor grensoverschrijdende misdaad, waar de bewoners van de Unie beslist geen baat bij hebben.</p>
    </intervention>
    <intervention id="4-018" speaker_id="4414" name="Butel" is_mep="True" mode="spoken">
      <p sl="fr">Mijnheer de Voorzitter, ik denk dat veel collega's die in navolging van de Commissie het vraagstuk van de interne markt hebben benadrukt, zich niet bewust zijn van de ernst van deze kwestie. De kwalijke gevolgen van namaak en piraterij zijn niet alleen op onze Europese markten merkbaar, maar op alle wereldmarkten. Het is dus erg gevaarlijk ons tot het vraagstuk van de interne markt te beperken. Men krijgt zo immers abusievelijk de indruk dat als we het vraagstuk op het niveau van de interne markt oplossen, er automatisch een einde komt aan de problematiek omtrent namaak en piraterij.</p>
      <p sl="fr">Ik wil in het kader van dit Groenboek verder benadrukken dat dergelijke ongeoorloofde praktijken een daadwerkelijk gevaar kunnen opleveren voor de veiligheid en de volksgezondheid als er farmaceutische producten, reserveonderdelen of speelgoed in het spel zijn. We moeten ervoor waken dat onze harmonisatiepogingen de reeds bestaande regelgeving in onze landen op dit gebied in gevaar brengen. Het is gevaarlijk harmonisatie als doel op zich te beschouwen.</p>
      <p sl="fr">Ik wil de Commissie waarschuwen voor het gevaar van verbrokkeling. Het gaat niet zozeer om het namaken van tuinkabouters waarover de Commissie sprak, maar om de bescherming van octrooien, merken en auteursrechten. Dit laatste is immers van belang voor de bescherming van de consument en het voortbestaan van ondernemingen die veel investeren in onderzoek en het vervaardigen van kwaliteitsproducten. Maar ook veel banen in de textielsector, de automobielbranche of de culturele sector zijn van deze bescherming afhankelijk.</p>
      <p sl="fr">We moeten de ernst van dit vraagstuk goed tot ons door laten dringen. Wat betreft de bescherming van software binnen Europese of nationale bestuurslichamen, is alleen een gedragscode niet toereikend. Het is van groter belang dat de regelgeving strikt wordt nageleefd. Ik hoop dat de Commissie erkent dat dit meer een kwestie is van goed beheer, dan van harmonisatie van de nationale strafwetgeving.</p>
    </intervention>
    <intervention id="4-019" speaker_id="2290" name="Hager" is_mep="True" mode="spoken">
      <p sl="de">Mijnheer de Voorzitter, verbijsterd over de veroordeling zonder proces van Oostenrijk door veertien lidstaten en over de houding van de Voorzitter van het Europees Parlement in deze kwestie, feliciteer ik mevrouw Fourtou met haar uitstekende verslag. Ik sluit mij daarbij aan. De omvang van door namaak en product- en merkpiraterij aangerichte schade is enorm. De cijfers van de Commissie zijn schrikwekkend. In verband met dit belangrijke probleem wijs ik erop dat in de toekomst ook bestaande particuliere informatiesystemen in de strijd tegen namaak en piraterij onderling zullen moeten worden verbonden en ingezet. Eens te meer bestaat het gevaar dat het Europees Parlement in zijn streven naar een doeltreffende bestrijding van misbruiken elke zin voor proportie verliest en een politiestaat in het leven roept.</p>
      <p sl="de">De heer Rothley, voor wie ik grote achting heb, had het in vergelijkbare gevallen al vaker over de bloeddorstigheid van het Europees Parlement. Ook hier halen overdreven strenge maatregelen niets uit.</p>
    </intervention>
    <intervention id="4-020" speaker_id="1217" name="Inglewood" is_mep="True" mode="spoken">
      <p sl="en">Het verslag van mevrouw Fourtou is waardevol omdat het een grondige analyse bevat van het Groenboek van de Commissie "Bestrijding van namaak en piraterij in de interne markt". Dit document geeft een duidelijk beeld van de belangrijke rol van intellectuele eigendom in de hedendaagse wereld en van de schade die inbreuken op dit eigendomsrecht kunnen teweegbrengen.</p>
      <p sl="en">Terwijl veel mensen - volkomen terecht - vinden dat inbraak niet door de beugel kan, staat men duidelijk anders tegenover het illegaal wegnemen en gebruiken van intellectuele eigendom, zoals bijvoorbeeld de piraterij van CD's of het gebruiken van kopieersystemen als Napster om andermans muziek van het Internet te halen. Maar er bestaat natuurlijk geen fundamenteel onderscheid tussen beide. In zekere zin is de meest interessante uitdaging waarvoor deze nieuwe vormen van criminaliteit ons plaatsten, het vinden van middelen om ze te bestrijden.</p>
      <p sl="en">Vanzelfsprekend heeft het in een interne, multinationale markt geen zin om maatregelen te beperken tot de jurisdictie van één enkele lidstaat, maar daaruit volgt niet automatisch dat de juiste aanpak bestaat in een pan-Europese harmonisatie van strafrecht en strafprocedures. Ongetwijfeld bestaat er een dwingende behoefte aan coördinatie en een uniforme strategie om namakers en piraten aan te pakken. Desalniettemin ben ik van mening dat het principe van wederzijdse erkenning te weinig op de voorgrond treedt in de conclusies van het verslag. Daarin wordt al te zeer de noodzaak van harmonisatie benadrukt, in ieder geval meer dan aangewezen of noodzakelijk is in de huidige omstandigheden. Dit neemt niet weg dat het belangrijk is om te zorgen voor een coherent en veelomvattend gerechtelijk kader in de Europese Unie met het oog op de bestrijding van piraterij- en namaakpraktijken, die zowel binnen als buiten de Unie op grote schaal worden toegepast door criminelen die steeds driester en met steeds meer technologisch raffinement te werk gaan.</p>
      <p sl="en">Er wordt vaak nogal gemakkelijk gezegd, niet onterecht overigens, dat we naar een kennismaatschappij toe gaan. Maar dit betekent ook dat we niet kunnen tolereren dat kennis wordt gestolen van degenen aan wie deze kennis toebehoort, omdat dit de economische basis van onze maatschappij aantast. Als we dat toelaten, lopen we enorme risico's.</p>
    </intervention>
    <intervention id="4-021" speaker_id="1296" name="De Clercq" is_mep="True" mode="spoken">
      <p sl="nl">Mijnheer de Voorzitter, ik steun volledig de visie van de rapporteur dat piraterij streng moet worden aangepakt en dat wij ter zake moeten uitgaan van een globale aanpak, dit wil zeggen zowel preventief als repressief. De economische gevolgen zijn inderdaad niet te overzien. Volgens ramingen zou de schade een aandeel van 5 tot 7% in de wereldhandel bedragen. Ik stel dan ook de vraag aan de Commissie of deze problematiek niet meer betrokken zou moeten worden bij de lopende onderhandelingen in de Wereldhandelsorganisatie.</p>
      <p sl="nl">De meeste piraterij komt immers uit landen buiten de Europese Unie, terwijl de schade hier voelbaar is. Eén voorbeeld: als wij volgens de laatste onderzoeken enkel in de sector van de informatica de piraterij met 10% kunnen terugdringen, zou dit in de Europese Unie meteen 250 000 banen opleveren.</p>
      <p sl="nl">Het is goed de nadruk te leggen op de preventie. De Europese consument moet er zich van bewust worden dat het kopen van namaakproducten op diverse vlakken schadelijk is, ook voor hemzelf. Het remt de economische groei. Het brengt de volksgezondheid in gevaar, ook de veiligheid. Wat nog erger is, meer en meer is men ervan overtuigd dat de piraterij in handen is van de georganiseerde misdaad die hierdoor inkomsten ontvangt en geld witwast.</p>
      <p sl="nl">In het actieplan ter bestrijding van de georganiseerde misdaad van juni 1997 werd hiervan reeds melding gemaakt zowel aan de Raad als aan de Commissie gevraagd gemeenschappelijke bepalingen op te stellen in de strijd tegen de georganiseerde criminaliteit op het gebied van namaak.</p>
      <p sl="nl">Dit verslag komt dan ook niets te vroeg. Het is een goed verslag. Voor een goed functioneren van de interne markt en de vrije handel moeten creativiteit en innovatie worden gestimuleerd en mogen zij niet worden gefnuikt door malafide praktijken.</p>
    </intervention>
    <intervention id="4-022" speaker_id="1969" name="Blokland" is_mep="True" mode="spoken">
      <p sl="nl">Mijnheer de Voorzitter, het Groenboek van de Europese Commissie en het verslag van mevrouw Fourtou confronteren ons met een problematiek waarvan we snel geneigd zijn die te onderschatten. De cijfers wijzen anders uit. Met illegale namaak en piraterij worden grote winsten gemaakt. Zorgwekkend is dat deze criminele praktijken zeer snel professionaliseren.</p>
      <p sl="nl">Ik ben het volledig eens met de rapporteur dat een effectieve bestrijding nodig is, zowel civielrechtelijk als strafrechtelijk - al moet gezegd zijn dat voor de laatste categorie de lidstaten bevoegd zijn. Daar waar de werking van de interne markt door illegale handel wordt verstoord, ligt een duidelijke taak voor de Unie. De voorgestelde resolutie is een positieve aansporing gericht aan de Commissie om op de ingeslagen weg voort te gaan. In die zin verdient het verslag steun.</p>
      <p sl="nl">Wel vind ik het verslag weinig consistent. Veel taken worden aan de Commissie toebedeeld, zonder dat de noodzaak altijd aanwezig is. Bewustwordingscampagnes voor burgers lijken me zinvol, maar vergen eerder een lidstaat-specifieke dan een Europese aanpak. Een minimumharmonisatie van regelgeving, ook op het gebied van strafrecht, is nodig, maar het noemen van Europol in dit verband is heel voorbarig.</p>
      <p sl="nl">Veel van de gedane voorstellen zijn in Nederland al uitgevoerd en wellicht ook in andere lidstaten. De Commissie zal zich daarom primair moeten richten op het verzamelen van informatie hierover, wellicht het opzetten van bepaalde samenwerkingsverbanden tussen lidstaten, bijvoorbeeld op douanegebied, en een verslag uitbrengen over haar bevindingen. Op deze manier kan een doordachte, effectieve strategie voor de Unie worden opgesteld.</p>
    </intervention>
    <intervention id="4-023" speaker_id="photo_generic" name="Bolkestein" is_mep="True" mode="spoken" role="Commissie">
      <p sl="nl">Mijnheer de Voorzitter, ik zou graag willen beginnen met, namens de Commissie, mijn vreugde uit te spreken over het zeer gedetailleerde en doordachte verslag dat mevrouw Fourtou heeft opgesteld en dat naar de mening van de Commissie op veel punten ter ondersteuning van de in het Groenboek voorgestelde oplossingen stelling neemt. De heer De Clercq heeft zojuist gezegd: het is een goed verslag. Ik zou dat willen beamen en spreek namens de Commissie dus mijn dank uit aan het adres van mevrouw Fourtou.</p>
      <p sl="nl">Het is een goede zaak dat de Commissie kan rekenen op de steun van het Parlement wanneer het erom gaat naar aanleiding van het Groenboek concrete maatregelen te nemen. Ik zou kort willen ingaan op de context en de belangrijkste fases van de overlegprocedure en zou dienaangaande willen zeggen dat het Groenboek over de bestrijding van namaak en piraterij van groot belang is voor de goede werking van de interne markt. Daar is een amendement op ingediend, amendement 6 en daar zou ik nader op in willen gaan. Terzake van amendement 6 zou ik willen zeggen dat de Commissie geen voorstander is van wederinvoering van controles aan de binnengrenzen van de Gemeenschap. De interne markt is nu zonder meer een succes en er is geen reden om de soepele werking van die interne markt te belemmeren. Wel is de Commissie het ermee eens dat de bestrijding van namaak en piraterij moet worden versterkt, moet worden verbeterd. Maar ze is van mening dat dat doel ook op een andere wijze kan worden bereikt dan door wederinvoering van controles aan de binnengrenzen. Het verslag van mevrouw Fourtou bevat een aantal interessante maatregelen, met name om de wederzijdse bijstand tussen de lidstaten te versterken, zwaardere straffen op te leggen en de civielrechtelijke maatregelen en procedures te verbeteren. Ik zeg dat in het bijzonder naar aanleiding van de opmerkingen van mevrouw Thomas-Mauro die amendement 6 hierover heeft verdedigd en ik moet tegen mevrouw Thomas-Mauro zeggen dat het amendement niet door de Commissie kan worden ondersteund.</p>
      <p sl="nl">Mijnheer de Voorzitter, zoals u weet zijn namaak en piraterij de afgelopen tien jaar een wijd verspreid verschijnsel geworden met een mondiale impact en dat is door verschillende sprekers deze ochtend ook beaamd. Dergelijke activiteiten schaden de erkende handel en verstoren de concurrentie, vooral wanneer daarbij wordt ingespeeld op verschillen tussen de beschermingsregelingen in de lidstaten. Steeds vaker blijken bovendien criminele organisaties betrokken te zijn bij de handel in nagemaakte en door piraterij verkregen goederen en daardoor verliest het bedrijfsleven zijn vertrouwen in de interne markt en lopen de investeringen terug. Wil de interne markt succes hebben, dan is het van wezenlijk belang dat uitvinders, onderzoeksinstellingen, kunstenaars en grote en kleine bedrijven vertrouwen hebben in het vermogen van de Gemeenschap om hun belangen effectief te waarborgen. De aanpak van namaak en piraterij is belangrijk voor de innovatie, de werkgelegenheid en het concurrentievermogen in Europa en ook dat is een en andermaal benadrukt door leden van uw vergadering, mijnheer de Voorzitter, en ook door mevrouw Fourtou in haar verslag. Het is ook belangrijk voor de volksgezondheid en de openbare veiligheid. Namaak kan ernstige gevolgen hebben wanneer het gaat om medicijnen, speelgoed of auto-onderdelen en daarom heeft de Commissie besloten dit probleem aan te pakken en een aantal oplossingen voor te stellen om verbetering in de huidige situatie te brengen.</p>
      <p sl="nl">De overlegprocedure die door het Groenboek op gang is gebracht was succesvol. De belanghebbenden bevestigden unaniem dat het om een belangrijk onderwerp gaat. Het bedrijfsleven onderschrijft de voorstellen uit het Groenboek en vraagt om een initiatief van de Europese Unie om het probleem aan te pakken. Het Economisch en Sociaal Comité dat hierin natuurlijk ook een rol speelt, heeft in februari van 1999 een positief advies over het Groenboek uitgebracht en verschillende voorstellen uit het Groenboek waren in dat advies verwerkt. De in het verslag van mevrouw Fourtou opgenomen aanbevelingen van het Parlement zijn buitengewoon interessant. Natuurlijk zullen zij door de diensten van de Commissie verder worden onderzocht en ik neem aan dat de Commissie positief zal reageren op de meeste van deze voorstellen. Voorts ben ik voornemens, in aansluiting op het Groenboek, een mededeling op te stellen die binnenkort door de Commissie moet worden goedgekeurd. In die mededeling zal de inventaris worden opgemaakt van de overlegprocedure en ook zal het actieplan worden voorgesteld. Wat betreft dat actieplan zou ik tegen mevrouw Fourtou het volgende willen zeggen, in het bijzonder omdat zij daar met nadruk heeft naar gevraagd.</p>
    </intervention>
    <intervention id="4-028" speaker_id="2046" name="De Voorzitter" is_mep="True" mode="spoken">
      <p sl="nl">Dank u, mijnheer de commissaris.</p>
      <p sl="nl">Het debat is gesloten.</p>
      <p sl="nl">De stemming vindt om 11.00 uur plaats.</p>
    </intervention>
  </section>
  <section id="creitem3" title="Tijdelijk burgerlijk bestuur / Vredesakkoorden">
    <intervention id="4-030" speaker_id="2046" name="De Voorzitter" is_mep="True" mode="spoken">
      <p sl="nl">Aan de orde is het debat over het verslag (A5-0111/2000) van de heer Laschet, namens de Begrotingscommissie, over het voorstel voor een verordening van de Raad betreffende de ondersteuning van bepaalde door de internationale gemeenschap in de nasleep van conflicten tot stand gebrachte entiteiten om het tijdelijk burgerlijk bestuur van bepaalde regio's en in de tenuitvoerlegging van vredesakkoorden te verzekeren (COM(2000) 95 - C5-0118/2000 - 2000/0042(CNS)).</p>
    </intervention>
    <intervention id="4-031" speaker_id="4280" name="Laschet" is_mep="True" mode="spoken" role="rapporteur">
      <p sl="de">Mijnheer de Voorzitter, dames en heren, om te beginnen wil ik enkele politieke opmerkingen maken om te laten zien waar het in ons besluit van vandaag om gaat. Na het conflict in ex-Joegoslavië, Bosnië-Herzegovina en Kosovo heeft de internationale gemeenschap ginds civiele instanties tot stand gebracht. De Europese Unie heeft de Hoge Vertegenwoordiger voor Bosnië-Herzegovina en de VN hebben het tijdelijk burgerlijk bestuur in Kosovo, dat ginds alle civiele activiteiten coördineert en leidt. Tot nog toe was dat een verantwoordelijkheid van de Raad in het kader van het gemeenschappelijk buitenlands en defensiebeleid. De Raad heeft besloten deze instanties in stand te houden en het geheel daarom een rechtsgrondslag gegeven.</p>
      <p sl="de">Op de begroting 2000 is voor deze projecten in Bosnië-Herzegovina in totaal 28 miljoen euro en voor UNMIK, het tijdelijk burgerlijk bestuur in Kosovo, 12,5 miljoen euro beschikbaar. Het verheugt de Begrotingscommissie dan ook dat voor deze enorme bedragen van de Europese Unie voor Bosnië-Herzegovina nu een rechtsgrondslag wordt gecreëerd. In de toekomst is het begrotingsbeleid niet langer alleen een verantwoordelijkheid van de Raad in het kader van het gemeenschappelijk buitenlands en veiligheidsbeleid, maar moet ook de Commissie haar verantwoordelijkheid op zich nemen, net zoals het Europees Parlement, dat begrotingsbevoegdheid heeft.</p>
      <p sl="de">Dit alles heeft een lange voorgeschiedenis. In Mostar heeft het Parlement bijvoorbeeld vastgesteld dat de wijze waarop het gemeenschappelijk buitenlands en veiligheidsbeleid werd gefinancierd, geen voldoening schonk en dat het Parlement niet doeltreffend kon controleren wat er met het geld van de Europese belastingbetalers gebeurde. Het is dan ook goed dat de Commissie nu zelf verantwoordelijkheid op zich kan nemen in plaats van alleen maar als betaalmeester en boekhouder op te treden. Ze krijgt daarbij de steun van het Parlement.</p>
      <p sl="de">Het is ook goed dat dit onderdeel van het tijdelijk burgerlijk bestuur in het kader van het buitenlands beleid van de Unie naar de eerste pijler wordt overgeheveld. Het Parlement wordt op die manier nauwer bij het gemeenschappelijk buitenlands en veiligheidsbeleid betrokken. Sedert de Europese Raden van Helsinki en Keulen is het gemeenschappelijk buitenlands beleid sterk veranderd. Het heeft een nieuw elan gekregen. Als Europese instellingen moeten de Commissie en het Parlement bij dat beleid nauw worden betrokken.</p>
      <p sl="de">Dat is de technische achtergrond van wat wij vandaag zullen besluiten. Als Parlement kunnen wij op dit beleidsterrein in de toekomst geld in de reserve plaatsen om bepaalde maatregelen af te dwingen. We kunnen in de kwijtingsprocedure voor de begroting ook de verantwoordelijkheid van de Commissie vaststellen. Veel van wat in Bosnië-Herzegovina mogelijk verkeerd is gegaan, kunnen wij in de toekomst beter doen. Wat wij hier vandaag doen, is uit het oogpunt van het Europese recht een aangelegenheid voor specialisten. Het heeft echter ook een grote politieke betekenis. Het gewicht van het Parlement op dit belangrijk beleidsterrein wordt immers groter.</p>
      <p sl="de">Ik heb enkele opmerkingen bij de amendementen die de Begrotingscommissie heeft goedgekeurd en die vandaag aan de plenaire vergadering worden voorgelegd. In een eerste voorstel beval de Raad een bijlage aan die kan worden aangevuld als er meer burgerlijke instanties nodig zijn. De Begrotingscommissie - wij verzoeken het Parlement daarmee in te stemmen - stelt nu voor dat voor elke verdere communautaire actie een nieuw besluit van het Parlement vereist is. De Raad kan dan de bijlage niet gewoon telkens weer aanvullen - voor de begroting is dat tenslotte van belang -, maar wij moeten een besluit nemen. Ik heb van de Raad en het Portugees voorzitterschap vernomen dat ook het voorzitterschap en de Commissie een compromis willen vinden.</p>
      <p sl="de">Voorts wenst het Parlement dat het in de toekomst over de activiteiten van zulke tijdelijke burgerlijke besturen wordt geïnformeerd en dat publiek rekenschap wordt afgelegd over wat ginds met de gelden van de Europese Unie gebeurt. Ook dat zorgt voor meer transparantie. De nieuwe Commissie zegt dat ze transparantie erg belangrijk vindt. Op dit belangrijke terrein waar, zoals wij uit het verleden weten, veel mis kan gaan, is transparantie bijzonder belangrijk. Onze burgers stellen belang in onderwerpen zoals het tijdelijk burgerlijk bestuur, de vredesakkoorden en de vrede in Europa en de Balkan. Als uit de verslagen zou blijken dat met de financiële middelen niet zorgzaam wordt omgesprongen, kan dat wantrouwen in de gehele Unie tot gevolg hebben. Het is dan ook van het grootste belang dat wij in de toekomst klaar en duidelijk rekenschap afleggen over wat de Unie ginds doet.</p>
      <p sl="de">Als het Parlement deze zaken vandaag naar de eerste pijler overhevelt, is dat ook een signaal voor het gehele gemeenschappelijk buitenlands en veiligheidsbeleid. Ook op andere terreinen die de lidstaten naar het Europese niveau overhevelen, zal het Parlement democratische controle moeten uitoefenen. Als Europa de bevoegdheid van de nationale parlementen overneemt, wordt ook op het gebied van het gemeenschappelijk buitenlands en veiligheidsbeleid democratische controle onontbeerlijk. Vandaag doen wij een belangrijke eerste stap.</p>
    </intervention>
    <intervention id="4-033" speaker_id="1263" name="Brok" is_mep="True" mode="spoken">
      <p sl="de">rapporteur voor advies van de Commissie buitenlandse zaken, mensenrechten, gemeenschappelijke veiligheid en defensiebeleid. - Mijnheer de Voorzitter, ik dank u voor deze wenk. Ik heb enkele aanvullende opmerkingen bij het verslag van de heer Laschet, dat ik als vertegenwoordiger van de Commissie buitenlandse zaken, mensenrechten, gemeenschappelijke veiligheid en defensiebeleid volkomen onderschrijf. Dit lijkt een weinig belangrijke kwestie. Zoals de heer Laschet in zijn besluit opmerkte, worden hier echter belangrijke bakens uitgezet. Het Europees Parlement moet dan ook controlemogelijkheden krijgen en kunnen meewerken. Ik stel met voldoening vast dat de voorstellen van de Begrotingscommissie aan de doelstellingen van de Commissie buitenlandse zaken, mensenrechten, gemeenschappelijke veiligheid en defensiebeleid beantwoorden.</p>
      <p sl="de">Ik vind het onontbeerlijk dat het Parlement zich bijvoorbeeld over de aanstelling van bijzondere vertegenwoordigers elke keer kan uitspreken. De Commissie moet begrijpen dat hier de koers van het toekomstige buitenlands en veiligheidsbeleid wordt bepaald. Thans zijn vrijwel alle financiële middelen voor civiel crisisbeheer in de begroting van de Commissie opgenomen. Wij moeten van dit instrument gebruik maken en mogen het niet ondergraven door dit terrein almaar meer naar het intergouvernementele niveau over te brengen.</p>
      <p sl="de">In de Raad hebben sommigen de bijzonder gevaarlijke ambitie traditionele bevoegdheden van de Gemeenschap en de eerste pijler uitsluitend in onderlinge afspraak tussen de ministers van Buitenlandse Zaken te willen regelen. Als wij dat dulden, kunnen wij in het samenspel tussen het civiele en militaire crisisbeheer niet langer de nadruk leggen op het civiele crisisbeheer en wordt het onmogelijk het gehele buitenlands en veiligheidsbeleid op termijn naar het communautaire niveau over te hevelen. Wij zouden dan immers de richting uitgaan die vandaag in vele nationale hoofdsteden zoveel succes heeft.</p>
      <p sl="de">Ik verzoek u en de Commissie daarom mee te werken, niet alleen om het Parlement meer medezeggenschap te geven maar ook - wellicht nog veel belangrijker - om de Commissie een plaats te geven in de toekomstige structuur van het buitenlands en veiligheidsbeleid. Ik dank u daarom voor de extra spreektijd. Wij moeten deze gelegenheid aangrijpen om het standpunt van het Parlement duidelijk te maken. Wij moeten tot een nauwe samenwerking tussen het Parlement en de Commissie komen. Het gaat in deze schijnbaar onbeduidende kwestie immers om de toekomstige richting van de ontwikkeling van de gehele Europese Unie.</p>
    </intervention>
    <intervention id="4-034" speaker_id="4751" name="Staes" is_mep="True" mode="spoken">
      <p sl="nl">rapporteur voor advies van de Commissie begrotingscontrole . - Mijnheer de Voorzitter, toen ik u in de zetel zag zitten, dacht ik wat te schrappen in mijn tekst maar ik ben blij omwille van uw houding. Ik kan, beste collega's, mevrouw de commissaris, namens de Commissie begrotingscontrole collega Laschet onze volledige steun toezeggen. Ik ben heel blij dat de Begrotingscommissie, de Commissie buitenlandse zaken en de Commissie begrotingscontrole deze keer volledig op dezelfde lijn zitten. Het voorstel dat vandaag besproken wordt is bedoeld als een gemeenschappelijke rechtsgrondslag voor de financiering van de tijdelijke missie van de Verenigde Naties voor Kosovo en het Bureau van de Hoge Vertegenwoordiger voor Bosnië en Herzegovina. Zoals collega Laschet dat heel duidelijk heeft gesteld viel tot dusverre het EU-gedeelte van de financiering daarvan in het kader van het gemeenschappelijk buitenlands en veiligheidsbeleid. Het gaat om aanzienlijke bedragen, 28 miljoen euro voor het Bureau van de Hoge Vertegenwoordiger waarvan toch 53% voor rekening van de Europese Unie en 12 miljoen euro voor de UNMIK (United Nations Interim Administration Mission in Kosovo). Het voordeel van deze nieuwe regeling is dat de bedragen inderdaad uit de pijler van het gemeenschappelijk buitenlands en veiligheidsbeleid worden gelicht.</p>
      <p sl="nl">Wat stelden wij vast in het verleden? We stelden vast dat de Europese Commissie die krachtens de Verdragen verantwoordelijk is voor de tenuitvoerlegging van de begroting, onder de huidige regeling geen greep kreeg op de gebeurtenissen en daar wees de Commissie begrotingscontrole reeds meermaals op. In de praktijk had dit voor gevolg dat de Commissie eigenlijk alleen de rol vervulde van kasbeheerder, van boekhouder, en dat zorgde uiteindelijk voor een laks beleid, voor een laks gedrag, voor een gebrek aan engagement. Tot wat dit kan leiden blijkt uit een recent speciaal verslag van de Rekenkamer. Zo weten we bijvoorbeeld dat de financieel controleur in Bosnië-Herzegovina zijn diensten factureerde aan het Bureau van de Hoge Vertegenwoordiger in het kader van een contract dat was gesloten met een onderneming waarvan hij zelf bedrijfsleider was. Dat heet, dacht ik zo, belangenvermenging. Onze Commissie begrotingscontrole zal later trouwens nog terugkomen op dit speciale verslag.</p>
      <p sl="nl">Hoe dan ook, de voorliggende ontwerpverordening zal ervoor zorgen dat het Parlement meer greep krijgt op de financiering van deze vredesakkoorden en zo zullen wij bijvoorbeeld middelen in de reserve kunnen plaatsen als we een beter beheer van de middelen willen afdwingen. De verantwoordelijkheid voor de tenuitvoerlegging van de middelen wordt niet langer meer gedeeld door Commissie en Raad, maar wordt straks toegeschoven aan de Commissie. Dat is denk ik een goede zaak want dat betekent dat we ook onze kwijtingsprocedure in de toekomst zullen kunnen gebruiken als controlemiddel.</p>
      <p sl="nl">Collega's, voorliggende ontwerpverordening past geheel in het kader van een beleid dat gericht is op goed bestuur, met aandacht voor wat gebeurt met het geld van de belastingbetaler. Ik denk dat wij straks onze volle steun met unanimiteit moeten geven aan het verslag van collega Laschet.</p>
    </intervention>
    <intervention id="4-035" speaker_id="4265" name="Färm" is_mep="True" mode="spoken">
      <p sl="sv">Mijnheer de Voorzitter, dit concrete voorstel gaat over de steun aan de instellingen die de internationale gemeenschap, helaas , af en toe moet oprichten voor het tijdelijk burgerlijk bestuur in conflictgebieden of voor het nakomen van gesloten vredesakkoorden. Voor dit soort taken in Europa moet de Unie uiteraard haar verantwoordelijkheid op lange termijn opnemen. Wij zijn reeds bezig met twee gevallen, namelijk met de Hoge Vertegenwoordiger voor Bosnië en Herzegovina en de deelname van de EU aan het tijdelijk bestuur van de VN in Kosovo.</p>
      <p sl="sv">Het zwaartepunt van de EU-actie in Kosovo moet natuurlijk de eigenlijke wederopbouw zijn, maar de EU moet ook de verantwoordelijkheid op zich nemen voor de instellingen die de terugkeer naar een maatschappij met een degelijk burgerlijk bestuur mogelijk moeten maken en die op termijn een democratische samenleving moet kunnen worden in nauwe samenwerking met de EU en de overige Balkanlanden.</p>
      <p sl="sv">Het ligt evenzeer voor de hand dat de verantwoordelijkheid op een rechtvaardige manier tussen de verschillende internationale partijen gedeeld moet worden en dat er hiervoor een correcte en duidelijke regelgeving moet zijn. Op dit vlak ben ik echter enigszins ongerust. Wij krijgen steeds meer informatie dat slechts een zeer klein bedrag van de EU-steun voor Kosovo aan concrete wederopbouw wordt besteed en een zeer groot bedrag van de begrotingsmiddelen voor 2000 naar andere posten gaat. De administratie van het Bureau voor de Wederopbouw is zo'n post, maar het is ook een belangrijke maatregel. Andere maatregelen zijn bijvoorbeeld begrotingssteun en energie-import.</p>
      <p sl="sv">Wij trekken het belang van deze maatregelen niet in twijfel, maar de situatie wordt enigszins verontrustend, wanneer de kosten voor de belangrijkste taak van de EU veel lager liggen dan de 360 miljoen die ervoor uitgetrokken zijn. Op dit gebied moet er meer openheid zijn.</p>
      <p sl="sv">Wegens gebrek aan een rechtsgrondslag en om een snelle tenuitvoerlegging mogelijk te maken, heeft de Raad de maatregelen steeds in het kader van het gemeenschappelijk buitenlands en veiligheidsbeleid genomen. Volgens het onderhavige voorstel moet dit soort maatregelen nu naar de eerste pijler worden overgebracht. In dit geval willen wij orde op zaken stellen wat betreft de rechtsgrondslag voor de EU-steun alsook wat betreft de middelen die tot nog toe onder het buitenlands beleid vielen, maar die in feite thuishoren onder de eerste pijler en categorie 4. Op dit gebied zijn er blijkbaar een aantal lacunes.</p>
      <p sl="sv">Als we in overeenstemming met het voorstel van de Commissie en de wensen van de Raad een nieuwe begrotingslijn creëren en daar een extra nettofinanciering voorzien, is de raadpleging van het Parlement en een grondige begrotingsprocedure noodzakelijk. Ik zal op dit punt duidelijk zijn. Het is geen kwestie van prestige dat het Parlement in deze kwestie zijn mening moet geven. Het gaat erom dat deze taken hun tijdelijk karakter verliezen en een meer definitief karakter krijgen. Wij moeten een methode vinden voor snelle en juridisch correcte interventies die openbaar mogen zijn. Daarvoor is een normale begrotingsprocedure noodzakelijk.</p>
      <p sl="sv">De bereidheid voor blijvende inspanningen van dit type moet groot zijn. Wij moeten klaarheid scheppen in de uitvoering van de begroting en in de rechtsgrondslag, zodat positieve acties niet gehinderd worden door mogelijke onenigheid over deze punten.</p>
      <p sl="sv">Over het algemeen vind ik dat controle en openheid belangrijke aspecten moeten zijn van de maatregelen die in de toekomst genomen moeten worden. Ze moeten echter op een efficiënte en snelle manier aan elkaar gekoppeld worden. In een gebied als Kosovo mag men niet te lang dralen met beslissingen over interventies, want intussen kan de situatie alweer veranderd zijn. Wij moeten criteria opstellen voor de aanwending van de middelen, maar de procedures mogen niet te ingewikkeld zijn. Anders bestaat het gevaar dat de EU verweten wordt inefficiënt te zijn en belangrijke wederopbouwacties te vertragen. Daarom is het belangrijk dat steun aan dit soort instellingen begeleid wordt door overeenkomsten waarin bepaald wordt hoe de middelen aangewend dienen te worden. Tevens dient er een deskundige kwaliteitsbeoordeling te zijn. Daarnaast moeten wij nauwkeurige verslagen eisen, bijvoorbeeld over de werking van het tijdelijk bestuur.</p>
      <p sl="sv">Er zijn ook positieve signalen. Hoewel de EU soms kritiek krijgt, verdient de task force van de EU een eervolle vermelding voor haar efficiënte manier van werken. Wij hopen nu alleen dat deze efficiëntie overgenomen wordt in de meer permanente werkzaamheden van het Bureau voor Wederopbouw en de communautaire acties in het kader van het UNMIK. Ik wijs op de noodzaak van een ruime handelingsvrijheid op lokaal niveau, maar wij moeten natuurlijk kunnen controleren of de middelen correct worden aangewend.</p>
      <p sl="sv">In het onderhavige voorstel is ook een nieuwe begrotingslijn gepland waarop 27 miljoen euro staat ingeschreven. Deze begrotingslijn moet onder rubriek 4 worden ondergebracht, waarmee het voorstel van de Commissie van gisteren over een herziening van de financiële vooruitzichten actueel wordt en de langetermijnsteun voor de democratisering en wederopbouw van de Balkan zijn plaats in de begroting krijgt. De Commissie begrotingscontrole heeft een groot aantal vragen omtrent deze cijfers. Het Parlement is tot op zekere hoogte bereid de noodzakelijke steun ter beschikking te stellen en wij zijn ons ervan bewust dat de behoeften groot zijn. Wij moeten ook de behoeften van de bevolking in de Balkan voor ogen houden, maar daarna is het de taak van het Parlement en de overige takken van de begrotingsautoriteit om de technische oplossingen voor de financieringsbehoeften te vinden. Ik ben van mening dat de 27 miljoen waarvan hier sprake is, de noodzaak van een herziening van de financiële vooruitzichten duidelijk aantoont.</p>
      <p sl="sv">Naar mijn mening zullen de meesten, misschien met uitzondering van de Raad, oordelen dat het onmogelijk is de totale steun binnen het kader van de huidige rubriek 4 onder te brengen. Het is niet rechtvaardig dat de problemen in de Balkan ten koste gaan van andere arme regio's in de wereld.</p>
      <p sl="sv">Om samen te vatten ben ik van oordeel dat wij nu meer over de kwaliteit van onze acties moeten gaan nadenken. Nu de Commissie het financieringskader en de nieuwe steunverlening voor de opbouw van burgerlijk bestuur door de EU heeft voorgesteld, is het belangrijk ons niet alleen op de algemene cijfers of de formele besluitvormingsprocedures te concentreren. We moeten evenveel aandacht besteden aan de beoordeling van de acties en we moeten ervoor zorgen dat ze snel en efficiënt gebeuren. Nu geldt de algemene opvatting dat de tenuitvoerlegging in Kosovo efficiënter gebeurt dan in Bosnië, maar er blijven nog een groot aantal onbeantwoorde vragen.</p>
      <p sl="sv">Deze redenering toont aan hoe nauw het gemeenschappelijk buitenlands en veiligheidsbeleid en de rol van het Parlement in bijvoorbeeld de begrotingsprocedure met elkaar verbonden zijn. In dit verband moeten wij een model ontwikkelen om te kunnen garanderen dat de steunverlening transparant en volgens onze regels verloopt en dat ze ook gecontroleerd en herzien kan worden, zoals de heer Staes opmerkte. Dit mag er echter niet toe leiden dat de tenuitvoerlegging van de steun vast komt te zitten in vage besluitvormingsstructuren. Om deze redenen steunen wij het verslag-Laschet.</p>
    </intervention>
    <intervention id="4-036" speaker_id="2306" name="Virrankoski" is_mep="True" mode="spoken">
      <p sl="fi">Mijnheer de Voorzitter, mijnheer Laschet heeft een uitstekend verslag opgesteld over een zeer technisch onderwerp waarin hij zich goed heeft verdiept en waaruit hij bepaalde aspecten heeft gelicht die in dit debat naar voren zijn gebracht. Daarom wil ik de heer Laschet complimenteren met zijn uitstekende werk. Het Parlement behandelt nu een ontwerpverordening van de Raad betreffende een financiële basis waarmee de Kosovo-operatie van de Verenigde Naties, de UNMIK, en de kosten van de Hoge Vertegenwoordiger voor Bosnië-Herzegovina betaald kunnen worden. Het is de bedoeling deze financiële middelen van de eerste pijler, het gemeenschappelijk buitenlands- en veiligheidsbeleid, onder de eerste pijler te brengen, zodat ze uit de begroting van de Commissie worden betaald.</p>
      <p sl="fi">Hoewel er sprake lijkt te zijn van een zuiver technische maatregel, zijn er bepaalde problemen aan verbonden. De eerste heeft betrekking op rubriek 4. Deze rubriek is nu al overbelast. Daarom stelde de Commissie gisteren voor de financiële vooruitzichten te herzien en de landbouwmiddelen in grote mate voor externe maatregelen te gebruiken. Deze overheveling brengt voor rubriek 4 een aanzienlijke behoefte aan aanvullende financiering met zich mee.</p>
      <p sl="fi">Het tweede probleem heeft te maken met de uitvoeringsbevoegdheden. Als de ontwerpverordening als zodanig wordt goedgekeurd zou er een opening ontstaan waardoor zonder het Parlement te raadplegen de financiering van de tweede pijler naar rubriek 4 van de eerste pijler kan worden overgeheveld. De verordening moet daarom zodanig worden herzien dat het Parlement zijn zeggenschap behoudt. Die procedure moet worden gesteund, waardoor de bijlage van het voorstel geschrapt moet worden en de herzieningen moeten zijn zoals de Begrotingscommissie die voorstelt. Daarom moet het voorstel ook beperkt worden tot de volgende twee gevallen: de financiering van de Kosovo-operatie van de VN en de financiering van de kosten van de Hoge Vertegenwoordiger voor Bosnië-Herzegovina.</p>
      <p sl="fi">Ten derde, als de financiering van speciale gezanten in de toekomst wordt overgeheveld naar de bestuurlijke begroting van de Raad, zoals wordt aangenomen, betekent dat, dat het herenakkoord tussen de Raad en het Parlement opnieuw bekeken moet worden. Volgens dit akkoord bemoeien de Raad en het Parlement zich niet met de inhoud van elkaars begrotingen. Als echter duidelijke middelen voor activiteiten, zoals de financiering van het werk van speciale gezanten, naar de begroting van de Raad worden overgeheveld, is er niet meer sprake van een duidelijke bestuurlijke uitgave van de Raad, maar van de financiering van gemeenschappelijke Europese activiteiten. Daarom kunnen deze middelen geen deel meer uitmaken van het herenakkoord, maar moet het Europees Parlement het recht hebben zijn mening te geven en zich te bemoeien met de middelen waarmee de financiering van de speciale gezanten wordt geregeld, ook al komen deze uit de administratieve begroting van de Raad.</p>
      <p sl="fi">De ontwerpbegroting kan zover ik weet alleen worden aangenomen als de Commissie de amendementen van het Parlement aanvaardt en als ook de Raad ze aanvaardt, omdat anders het voorstel niet in overeenstemming met het huidige interinstitutioneel akkoord is.</p>
    </intervention>
    <intervention id="4-037" speaker_id="4294" name="Rühle" is_mep="True" mode="spoken">
      <p sl="de">Mijnheer de Voorzitter, dames en heren, ook onze fractie onderschrijft het verslag van de heer Laschet. Wat de steun voor Bosnië betreft, willen wij de Commissie en het Parlement meer rechten geven. In het verleden is immers gebleken dat daar veel problemen rijzen. Wij hebben het verslag van de Rekenkamer, maar ook de ervaringen van de afgevaardigden tijdens de vorige zittingsperiode. Ik denk in de eerste plaats aan mevrouw Müller, die het telkens opnieuw over Bosnië-Herzegovina had omdat er een duidelijk tekort aan verantwoordelijkheidszin was in verband met de besteding van de gelden, de controles en de kwijtingsprocedure.</p>
      <p sl="de">Door de overheveling naar de eerste pijler krijgen de Commissie en het Parlement nu meer mogelijkheden om bij de toekenning van middelen invloed uit te oefenen, hun verantwoordelijkheid op zich te nemen en tijdens de kwijtingsprocedure te controleren wat er met de middelen gebeurt. De Europese belastingbetaler kan op die manier zien dat de Europese instellingen op het gebied van de uitgaven meer verantwoordelijkheidszin krijgen. Het gaat hier echter ook - en dat is minstens even belangrijk - om een belangrijke koerswijziging. Ik sluit mij op dat punt aan bij wat de heer Brok heeft gezegd. Het buitenlands beleid in Europa wordt steeds belangrijker. Wij moeten daarom de Europese instellingen versterken. De Raad mag niet alleen verantwoordelijk zijn. De Commissie en het Parlement moeten meer verantwoordelijkheid krijgen. Wij moeten duidelijk maken dat wij de verantwoordelijkheid voor het buitenlands beleid op ons willen nemen en dat beleid ook mee vorm willen geven.</p>
    </intervention>
    <intervention id="4-038" speaker_id="4408" name="Vachetta" is_mep="True" mode="spoken">
      <p sl="fr">Mijnheer de Voorzitter, met het voorstel voor een verordening wordt beoogd de financiering van uitgaven die tot dusver onder het GBVB vielen, onder te brengen in de eerste pijler. Dat lijkt ons een goede zaak want het is niet normaal dat het Parlement geen controle heeft op het GBVB.</p>
      <p sl="fr">In het voorstel voor een verordening en de amendementen wordt dan ook terecht de nadruk gelegd op de noodzaak deze controle op alle financieringshandelingen te verscherpen ten behoeve van wat voorzichtig als begunstigde entiteiten worden omschreven, maar in feite protectoraten zijn. Dit is immers het geval in zowel Bosnië als Kosovo. In de resolutie wordt in feite niets gezegd over de gegrondheid van het beleid dat in het voormalige Joegoslavië wordt gevoerd. Wat is de stand van zaken na vijf jaar aanwezigheid in Bosnië-Herzegovina? Welke balans kan er van de oorlog in Kosovo worden opgemaakt? Hoeveel heeft het militaire ingrijpen gekost? Hoe groot is de schade van de vernielingen die zijn aangericht?</p>
      <p sl="fr">De Europese volkeren krijgen de rekening van de vernielingen gepresenteerd want de begroting zal in 2001 met 80% stijgen. Ook zullen deze volkeren moeten opdraaien voor de kosten van de door andere noodzakelijk gemaakte wederopbouw, waarvan enkele grote consortia het meest profijt hebben. Maar met wie drijven we eigenlijk de spot? Dezelfde leiders van de landen die deze oorlog indertijd gevoerd hebben, zijn nu verantwoordelijk voor de alom bestaande onzekerheid en verslechtering van de levensomstandigheden. Bovendien is het een probleem of de voorgestelde oplossingen om deze protectoraten te helpen het beoogde effect zullen opleveren. Ze zullen eerder nadelige gevolgen hebben.</p>
      <p sl="fr">Zo heeft bijvoorbeeld de hoogte van de salarissen van de medewerkers van de internationale organisaties geleid tot een ontwaarding in deze regio's. Wat mij echter nog meer zorgen baart is dat er nog altijd geen efficiënte controles op de hulpverlening worden uitgevoerd. Zelfs de Commissie begrotingscontrole benadrukt dat er sprake is van "ernstige fouten bij de steun van de Europese Unie aan Bosnië-Herzegovina". In Kosovo draait het om de mark en domineren de wetten van de markt.</p>
      <p sl="fr">Voor ons is de balans van de militaire interventie veelzeggend. Milosevic is nog altijd aan de macht. Kosovo ligt in puin. De etnische verdeling is in volle gang, terwijl er een onbestuurbaar protectoraat ontstaat waarin de Kosovaren iedere onafhankelijkheid wordt ontzegd, maar ook de schijnheilige resolutie 1244 van de Verenigde Naties niet wordt toegepast. Om al deze redenen, en in tegenstelling tot alle collega's die tot dusver het woord hebben gevoerd, kunnen we niet voor deze resolutie stemmen, omdat deze hooguit zal leiden tot een minimale verbetering van een rampzalig beleid.</p>
    </intervention>
    <intervention id="4-039" speaker_id="photo_generic" name="Schreyer" is_mep="True" mode="spoken" role="Commissie">
      <p sl="de">Mijnheer de Voorzitter, dames en heren, ik zal de tijd tot de stemming om 11.00 uur niet nodig hebben. Deze ontwerpverordening betreft een maatregel op het gebied van het civiele crisisbeheer. De heer Laschet heeft als rapporteur zeer goed uitgelegd dat dit geen doordeweeks begrotingsbesluit is. Het gaat er immers om in hoeverre het Europees Parlement voor civiele acties in crisissituaties of voor het buitenlands beleid medeverantwoordelijk is. Het gaat om de vraag of dit in de eerste of de derde pijler thuishoort.</p>
      <p sl="de">Het gaat hier om de speciale bestuurlijke instanties van de internationale gemeenschappen die er in crisisregio's voor moeten zorgen dat vredesakkoorden worden nageleefd of die in die regio's met het tijdelijk civiel bestuur belast zijn. Mevrouw Vachetta, ik betreur uw opmerking dat dit slechts een doekje voor het bloeden is. Wij kunnen de opbouw van burgermaatschappijen in crisisgebieden op deze manier echt bevorderen.</p>
      <p sl="de">Twee van die instanties worden thans uit de EU-begroting gecofinancierd: het ambt van de Hoge Vertegenwoordiger voor Bosnië en de UNMIK in Kosovo. In haar oorspronkelijke voorstel voor een nieuwe verordening stelde de Commissie voor een algemene rechtsgrondslag voor de cofinanciering van zulke bestuurlijke instanties van internationale gemeenschappen uit de EU-begroting te creëren. Het Parlement heeft geopteerd voor een speciale rechtsgrondslag voor de bestaande bestuurlijke instanties OHR en UNMIK. Om die stap te kunnen doen is dit compromis inderdaad onontbeerlijk. U hebt dat uitvoerig toegelicht. Namens de Commissie dank ik de heer Laschet en de betrokken commissies voor hun werk en inspanningen.</p>
      <p sl="de">Wat de amendementen betreft, kan ik u verzekeren dat de Commissie de begrotingsautoriteit regelmatig zal informeren. De Commissie zal deze nieuwe opdracht met het huidige personeel proberen te vervullen. Ik wil reageren op de kritiek die hier werd geuit, vooral door de heer Staes, op het beheer van de gelden voor de Hoge Vertegenwoordiger in Bosnië. De Rekenkamer heeft een zeer kritisch verslag voorgelegd - een speciaal verslag. De Commissie zegt niet dat de beschuldigingen van de Rekenkamer ongegrond zijn, maar ik wil er toch nog eens aan herinneren hoe moeilijk de omstandigheden zijn waarin ginds moet worden gewerkt. Dat is geen excuus, maar het verklaart wel veel.</p>
      <p sl="de">In dit verband wil ik onderstrepen dat het bureau van de Hoge Vertegenwoordiger onder de bescherming van de peace implementation council staat. Daar gelden vaak andere regels, hetgeen het natuurlijk moeilijk maakt de strenge financiële regels van de Commissie in acht te nemen. De Commissie vindt dat de financiële en procedurevoorschriften voor de Hoge Vertegenwoordiger in de loop van 1999 werden verbeterd. Het gaat dan vooral om de regels voor de indienstneming van personeel en de uitvoering van de begroting door verschillende diensten.</p>
      <p sl="de">Ook over de comitologie is er een amendement. Ik wil daarover ook nog wat zeggen. Het voorzitterschap van de Raad heeft laten weten dat de comitologievoorschriften kunnen worden geschrapt en dat de uitvoering volledig aan de Commissie kan worden overgelaten. Daaruit blijkt nogmaals dat het om een maatregel van civiel crisisbeheer gaat en dat de Commissie voor de uitvoering daarvan verantwoordelijk is.</p>
      <p sl="de">Met betrekking tot UNMIK en het feit dat een nieuwe rechtsgrondslag wordt gecreëerd, terwijl de onontbeerlijke budgettaire stap nog niet is genomen, herinner ik aan wat op 12 april tijdens de triloog werd afgesproken. Om ervoor te zorgen dat de financiering van de acties van UNMIK niet wordt onderbroken, heeft de Raad besloten dat de financiering voorlopig nog in het kader van het gemeenschappelijk buitenlands en veiligheidsbeleid gebeurt. Zodra de aanvullende begroting, die de Commissie op 10 mei hopelijk zal goedkeuren - ik zal ze in elk geval voorleggen - is aangenomen, kan de financiering dan worden aangepast. Ik hoop dat de Raad en het Parlement de aanvullende begroting spoedig zullen behandelen. Dan zullen wij de financiering van deze maatregelen voor de opbouw van een burgermaatschappij in het voormalige - of huidige - crisisgebied duidelijk kunnen regelen en financieel garanderen.</p>
    </intervention>
    <intervention id="4-040" speaker_id="1239" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt om 11.00 uur plaats.</p>
      <a text="(In afwachting van de stemmingen wordt de vergadering om 10.35 uur onderbroken en om 11.00 uur hervat)"/>
    </intervention>
  </section>
  <section id="creitem4" title="Verwelkoming">
    <intervention id="4-043" speaker_id="945" name="De Voorzitter" is_mep="True" mode="spoken">
      <p sl="nl">Waarde collega's, ik wil namens u allen een delegatie van het parlement van Malta verwelkomen, die een bezoek aan onze instelling brengt.</p>
      <a text="(Applaus)"/>
      <p sl="nl">Waarde collega's, wij heten u van harte welkom binnen onze instelling en hopen dat u, ondanks uw zeer drukke programma, velen van onze collega's kunt ontmoeten. Wij hopen verder dat uw bezoek succesvol zal zijn en bij zal dragen aan de ontwikkeling van de relatie tussen uw land en de Europese Unie.</p>
    </intervention>
  </section>
  <section id="creitem5" title="Stemming">
    <intervention id="4-047" speaker_id="4560" name="Manders" is_mep="True" mode="written">
      <p sl="nl">Vanwege de urgentie en het belang van een adequaat juridisch kader op dit zich snel ontwikkelende terrein, heb ik als lid van de bevoegde parlementaire Commissie juridische zaken en interne markt besloten geen amendementen in te dienen in tweede lezing. Het Raadsstandpunt komt in grote mate tegemoet aan de wijzigingen die het Parlement in eerste lezing heeft voorgesteld. Hoewel naar mijn mening de consumentenbescherming op enkele punten meer precisering behoeft, dient alle vertraging te worden voorkomen.</p>
      <p sl="nl">De snelle ontwikkelingen op het gebied van de elektronische handel zullen reeds op korte termijn een evaluatie van de richtlijn vereisen. Op deze wijze kan zij dan worden aangepast aan nieuwe omstandigheden.</p>
    </intervention>
    <intervention id="4-048" speaker_id="5736" name="Varaut" is_mep="True" mode="written">
      <p sl="nl">Het Parlement heeft vandaag het gemeenschappelijk standpunt betreffende bepaalde juridische aspecten van de elektronische handel in de interne markt zonder wijzigingen aangenomen. Niemand zal het belang ontkennen van een duidelijke regelgeving op dit voordurend veranderende en economisch en juridisch zo belangrijke terrein. Ik zal niet verder uitwijden over de aspecten die al lang en breed zijn toegelicht.</p>
      <p sl="nl">Ik wil hier echter terugkomen op een ander aspect dat mijns inziens veel belangrijker is dan al de besproken punten. Wij buigen ons vandaag terecht over de wetgeving voor geschillen die voort kunnen vloeien uit onpersoonlijke elektronische transacties, dat wil zeggen transacties die vanuit commercieel oogpunt risico's bevatten. Het is van groot belang dat we nu nadenken over de wijze waarop we dergelijke geschillen bij voorbaat kunnen voorkomen. Daarom moeten we er in eerste instantie voor zorgen dat in deze wereld, die haar belangrijkste oriëntatiepunten dreigt te verliezen, de elektronische handel geen nieuwe fase inluidt op weg naar een samenleving zonder regels. De zwakkeren zouden in een dergelijke samenleving de slachtoffers zijn.</p>
      <p sl="nl">Het gaat er hier niet om dat een extra instrument van cultuur en openheid verboden wordt. We moeten dit instrument op gelijke, legitieme wijze benaderen als iedere andere vorm van handel. Nu raken we de kern van dit vraagstuk: de elektronische handel, en meer algemeen Internet, is een uiting van een samenleving zonder wettelijke territoriale of zelfs menselijke grenzen.</p>
      <p sl="nl">Het zeer waardevolle bezit "vrijheid" wordt belachelijk gemaakt door de mensen die al dan niet vrijwillig bijdragen aan de vernietiging van de beschermende oriëntatiepunten. Er is alleen sprake van vrijheid in een samenleving als iemand vanuit juridisch oogpunt in staat is om, met volledige kennis van zaken, een voorstel te accepteren of te weigeren. Hij moet dus niet a posteriori in een proces terechtkomen dat voor hem, zoals tijdens deze debatten is gebleken, veel problemen kan veroorzaken.</p>
      <p sl="nl">De wet moet een uiting zijn van een algemene politieke visie, ofwel het ontwerp van een samenleving. Als dit niet het geval is, zal de wet de ontwikkelingen alleen maar kunnen volgen in plaats van erop te anticiperen. Kortom, ze zal er geen grip op hebben. De internationale of supranationale structuren hebben niet dat kleine beetje extra wat mensen samen in beweging brengt. De Europese Unie vormt in dit opzicht geen uitzondering.</p>
    </intervention>
    <intervention id="4-050" speaker_id="4413" name="Fatuzzo" is_mep="True" mode="spoken">
      <p sl="it">Mevrouw de Voorzitter, ik heb voor het besluit van de Raad over de sluiting van overeenkomsten tussen de Europese Unie en de Zwitserse Confederatie gestemd, niet zozeer omdat ik per se voor dergelijke overeenkomsten tussen Zwitserland - dat volgens iedereen in de toekomst, en hopelijk nabije toekomst, lid moet worden van de Europese Unie - en de lidstaten van de Unie ben, maar vooral omdat ik moed krijg als ik aan Zwitserland denk. In alle kranten van de Europese Unie staat namelijk dat zelfs het waardeverlies van de gemeenschappelijke Europese munt, de euro, de schuld is van de gepensioneerden. Kortom, de gepensioneerden zijn overal de kwaaie pier! In Zwitserland heeft men echter met premies van slechts 10% veel hogere pensioenen dan in onze landen. Daarom geniet Zwitserland veel sympathie in de Partij van de gepensioneerden.</p>
    </intervention>
    <intervention id="4-051" speaker_id="1175" name="Caudron" is_mep="True" mode="written">
      <p sl="nl">Het verslag dat wij vandaag behandelen gaat over de betrekkingen tussen Zwitserland en de Europese Unie. Zwitserland heeft enige tijd geleden deelgenomen aan de onderhandelingen die hebben geleid tot het sluiten van de overeenkomst over de Europese Economische Ruimte. Toch heeft het Zwitserse volk zich in 1992 tijdens een referendum uitgesproken tegen deze overeenkomst. Als gevolg hiervan kon Zwitserland niet deelnemen aan de overeenkomst over de Europese Economische Ruimte en werd de aanvraag voor toetreding tot de Europese Unie, die het land in mei 1992 had ingediend, bevroren.</p>
      <p sl="nl">Er moest dus een middel gevonden worden om de banden tussen Zwitserland en de EU in stand te houden. Dit heeft geresulteerd in het sluiten van bilaterale overeenkomsten. Sinds 1993 heeft Zwitserland dan ook een reeks aanvragen ingediend om op een aantal specifieke terreinen te kunnen deelnemen aan de interne markt.</p>
      <p sl="nl">Als gevolg van deze aanvragen hebben de onderhandelingen tussen Zwitserland en de Europese Unie geleid tot een pakket overeenkomsten op verschillende terreinen. Dit "pakket" bestaat uit zeven overeenkomsten inzake het wegvervoer en het luchtvervoer, het vrije verkeer van personen, overheidsopdrachten, onderzoek en ontwikkeling, de wederzijdse erkenning van de overeenstemmingsbeoordeling en landbouw. Om zich te wapenen tegen de verwerping van een overeenkomst via een referendum na de afsluiting van de onderhandelingen, heeft de Europese Unie besloten om deze overeenkomsten onderling te verbinden door in elk ervan een gemeenschappelijke clausule op te nemen volgens welke alle overeenkomsten alleen gelijktijdig in werking kunnen treden en alleen in hun geheel toegepast kunnen worden. Hierdoor wordt een minimum aan coherentie gewaarborgd.</p>
      <p sl="nl">De procedure heeft wat vertragingen opgelopen bij de Raad, die met name te wijten waren aan meningsverschillen over de overeenkomst inzake het vrije verkeer van personen. Onder druk van het Europees Parlement heeft de Raad in april jongstleden het unieke en geconsolideerde, wetgevende instrument gebruikt om de zeven overeenkomsten tussen enerzijds de Gemeenschap en haar lidstaten en anderzijds Zwitserland goed te keuren. Met dit voorstel voor een besluit worden in één enkel rechtsinstrument de zeven voorstellen voor een besluit geïntegreerd die eerder ingediend waren door de Commissie, door er wijzigingen in aan te brengen.</p>
      <p sl="nl">De Raad heeft de zaak meteen daarna aan Europees Parlement voorgelegd. Pas vanaf dat moment konden wij ons hierover uitspreken en konden wij beslissen of wij al dan niet zouden instemmen met dit pakket overeenkomsten. De rapporteur nodigt ons uit om dit te doen en ik ben het met hem eens. Het is des te belangrijker omdat er op 21 mei aanstaande in Zwitserland een referendum plaatsvindt over het vrije verkeer van personen. We moeten dus een positief politiek signaal afgeven door onze goedkeuring te geven, ook al is een enkele kanttekening op zijn plaats. Zwitserland moet immers daadwerkelijk zijn positie ten opzichte van de Europese Unie duidelijk maken. Zwitserland kan geen Europa à la carte blijven kiezen!</p>
    </intervention>
    <intervention id="4-052" speaker_id="4466" name="Figueiredo" is_mep="True" mode="written">
      <p sl="pt">Aangezien deze overeenkomsten worden gesloten op basis van de principes van evenwichtige wederzijdse voordelen en parallellisme komen zij alle betrokken partijen ten goede.</p>
      <p sl="pt">Portugal heeft vooral belang bij de overeenkomst inzake het vrije verkeer van personen aangezien in Zwitserland meer dan honderdduizend Portugese emigranten werkzaam zijn, waaronder vele duizenden seizoenarbeiders. Zwitserland hanteert een strengere regelgeving voor onderdanen van derde landen. Zodra deze overeenkomst van kracht wordt, zal het Zwitserse systeem stapsgewijs worden aangepast aan het beginsel van vrij personenverkeer, overeenkomstig het acquis communautaire . Vandaar het belang van de clausule die bepaalt dat alle overeenkomsten samen van kracht moeten worden en dat ze enkel in hun geheel kunnen worden toegepast.</p>
      <p sl="pt">Vooral de seizoenarbeiders lijden onder de huidige situatie aangezien zij verplicht zijn Zwitserland gedurende drie maanden per jaar te verlaten. Deze arbeiders kunnen niet van werk of van kanton veranderen. Bovendien wordt hun het recht op gezinshereniging ontzegd. Maar ook aan de zogenaamde jaararbeiders worden talloze beperkingen opgelegd. Meestal kunnen ook zij niet van werk, beroep of kanton veranderen en hebben zij geen recht op gezinshereniging.</p>
      <p sl="pt">Nu wij hier vandaag deze overeenkomsten hebben aangenomen, kunnen de voornoemde problemen geleidelijk aan worden opgelost. Wij hopen tevens dat de inwerkingtreding van het bij de overeenkomst inzake het vrije verkeer van personen ingestelde Gemengde Comité ook gunstige gevolgen zal hebben voor andere kwesties die verband houden met de sociale bescherming van de emigranten en hun gezin. Daarom hebben wij voorgestemd.</p>
    </intervention>
    <intervention id="4-054" speaker_id="4413" name="Fatuzzo" is_mep="True" mode="spoken">
      <p sl="it">Mevrouw de Voorzitter, de Partij van de gepensioneerden heeft voor het verslag-Schierhuber gestemd over het verdrag inzake voedselhulp van de Europese Gemeenschap aan de wereld. Wij zijn het allen met dit initiatief eens. Ook ik ben hierover verheugd, maar één ding moet mij wel van het hart. De Europese Unie heeft quota ingevoerd voor bepaalde landbouwproducten, zoals voor melk en granen. Laat zij nu voorkomen dat andere producten worden doorgedraaid, verbrijzeld, geperst en weggegooid. Laat zij ervoor zorgen dat deze producten worden bewaard en worden doorgestuurd naar de hulpbehoevende landen in de wereld wanneer dat nodig is, en het is altijd nodig.</p>
    </intervention>
    <intervention id="4-056" speaker_id="4409" name="Cauquil" is_mep="True" mode="spoken">
      <p sl="fr">Mevrouw de Voorzitter, de voornaamste preoccupatie van dit verslag is de erkenning van een schijn van een wettelijke basis en de pseudo-democratische goedkeuring van de huidige situatie in Kosovo. Het Parlement wordt zo aangespoord om de bestaande toestand te bekrachtigen die ontstaan is door de militaire aanvallen van een jaar geleden tegen Servië en Kosovo.</p>
      <p sl="fr">Aangezien wij ons hebben uitgesproken tegen de etnische zuivering van Milosevic en tegen de westerse bombardementen, weigeren wij om op wat voor manier dan ook de situatie die voortgekomen is uit deze bombardementen te steunen. Wat betreft de financiële aspecten benadrukken wij nogmaals dat de mogendheden die verantwoordelijk zijn voor de bombardementen het herstel zouden moeten bekostigen van de schade die is aangericht door de oorlog en de gevolgen daarvan in Kosovo, Servië en de buurlanden, door de benodigde bedragen in mindering te brengen op hun defensiebegroting.</p>
    </intervention>
    <intervention id="4-057" speaker_id="4366" name="Kuntz" is_mep="True" mode="written">
      <p sl="nl">Het voorstel voor een verordening dat ons vandaag is gepresenteerd, is bedoeld als een passende rechtsgrondslag voor de financiering door de Europese Unie van bepaalde entiteiten die door de internationale gemeenschap tot stand zijn gebracht in de nasleep van conflicten. Deze entiteiten zijn bedoeld om bepaalde vredesakkoorden ten uitvoer te leggen, zoals in Bosnië-Herzegovina, of om het tijdelijk burgerlijk bestuur van bepaalde regio's te verzekeren, hetgeen momenteel het geval is in Kosovo.</p>
      <p sl="nl">Het doel van deze tekst is ook dat financieringen die de vorm hebben van subsidies doorzichtig worden gemaakt, maar ook dat dit soort optredens in de toekomst eveneens toegepast zouden kunnen worden bij andere entiteiten. Op basis van deze tekst zou de Europese Commissie dan financieringsbesluiten kunnen nemen en zou zij vervolgens, optredend namens de Unie, financieringsovereenkomsten kunnen sluiten met de verschillende entiteiten.</p>
      <p sl="nl">Deze verordening wordt omschreven als een onvermijdelijke noodzaak voortvloeiende uit de politieke beslissingen die lange tijd geleden genomen zijn. In werkelijkheid gaat het niet meer en niet minder om de vastberaden wil de communautarisering te versterken.</p>
      <p sl="nl">Maar laten wij ons niet vergissen!Tot dusver werden gemeenschappelijke optredens in het kader van het gemeenschappelijk buitenlands en veiligheidsbeleid gefinancierd uit de GBVB-begroting. In deze verordening - die beantwoordt aan een verzoek van de Raad - wordt die financiering overgeheveld naar de eerste pijler, dat wil zeggen het uitgestrekte terrein van gemeenschappelijk beleidsvormen van de Commissie.</p>
      <p sl="nl">Op een onschuldige manier hebben wij ook hier te maken met een duidelijke versterking van de bevoegdheden van het meest integrerende en bij uitstek meest federalistische orgaan, de Europese Commissie, door het niet uitgesproken motief van de Raad dat bepaalde beleidszaken permanent zouden moeten worden en dat middelen vrijgemaakt zouden moeten worden voor andere optredens.</p>
      <p sl="nl">Laten wij in herinnering roepen dat, indien de Europese Commissie zou besluiten nieuwe entiteiten te steunen die in de toekomst door de internationale gemeenschap in het leven zouden kunnen worden geroepen, deze entiteiten gefinancierd zouden worden uit de begroting van de eerste pijler, terwijl niet is voorzien in raadpleging van het Europees Parlement.</p>
      <p sl="nl">Strikt vanuit het oogpunt van de begroting gesproken tenslotte, zorgt het voorstel voor een verordening voor nog meer druk op rubriek 4 van de financiële vooruitzichten (extern beleid) die reeds sterk onder druk staat als gevolg van de wederopbouw op de westelijke Balkan. Indien dit voorstel dit jaar ten uitvoer wordt gelegd, is een gewijzigde en aanvullende begroting vereist.</p>
      <p sl="nl">Om al deze redenen kan de Franse delegatie van de UEN-Fractie niet instemmen met het verslag van de heer Laschet.</p>
    </intervention>
    <intervention id="4-059" speaker_id="4413" name="Fatuzzo" is_mep="True" mode="spoken">
      <p sl="it">Mevrouw de Voorzitter, de Partij van de gepensioneerden als lid van de Europese Volkspartij, en ik als haar vertegenwoordiger hebben voor het verslag van de heer Hatzidakis over de financiële bijdrage van de Europese Unie aan de Trans-Europese netwerken gestemd. Voor ons vormen goede verbindingen in onze Unie het belangrijkste aspect van de Europese eenmaking. Hierin krijgt het subsidiariteitsbeginsel concreet beslag. Kan men het bestaan van Europa, als geografische maar vooral ook politieke entiteit, beter bewijzen dan met de bouw van verbindingsnetwerken in Europa? Ik hoop dat men hier vorderingen kan maken en nationale infrastructuur op poten zal zetten die rekening houdt met de Europese projecten.</p>
    </intervention>
    <intervention id="4-061" speaker_id="1708" name="Lienemann" is_mep="True" mode="spoken">
      <p sl="fr">Mevrouw de Voorzitter, geachte collega's, ik heb gestemd tegen het verslag van de heer Sterckx dat naar mijn mening een ernstige bedreiging vormt voor de toekomst van de luchtvaart. Allereerst is in dit verslag het onderzoek naar de liberalisering van de luchtvaart niet nauwkeurig uitgevoerd. De enorme gevolgen hiervan op het milieu zijn achterwege gelaten. Daarnaast worden de enorme gevolgen hiervan op de verstopping van het luchtruim, doordat het gemiddeld aantal passagiers per vlucht aanzienlijk is afgenomen door concurrentie, niet vermeld. De enorme sociale achteruitgang in deze bedrijfstak wordt niet genoemd, of slechts kort aangestipt. Ook worden de negatieve gevolgen voor de ruimtelijke ordening buiten beschouwing gelaten. Om naar een uithoek van Europa te gaan zijn de kosten tegenwoordig hoog, terwijl de kosten in de sectoren die reeds beschikken over goede verbindingen, lager zijn.</p>
      <p sl="fr">De balans van deze liberalisering valt dus negatief uit. Wat nog erger is, is dat in het verslag van de heer Sterckx een nieuwe fase wordt voorgesteld, waarin niet alleen één Europees luchtruim wordt aanbevolen, een voorstel dat nader onderzoek verdient, maar ook dat dit onlosmakelijk verbonden zou moeten worden met de privatisering van de luchtverkeerscontrole. Zelfs de Verenigde Staten van Amerika hebben hun luchtverkeerscontroledienst, die onder de bevoegdheid van de federale staat valt, niet geprivatiseerd. Zelfs dit liberale land heeft hier niet voor gekozen.</p>
      <p sl="fr">Door de herhaaldelijke ongelukken bij het geprivatiseerde vervoer in Groot-Brittannië moeten we nu toch wel inzien dat wat veiligheid betreft niets boven het openbaar vervoer gaat. Maar de keuze die in dit verslag wordt gemaakt is geheel anders, deze is tegengesteld en geheel in tegenspraak hiermee.</p>
      <p sl="fr">Ik denk dat Europa momenteel meer behoefte heeft aan het vertrouwen van het volk en dat de nieuwe fase van liberalisering in tegenspraak is met hun verwachtingen. Zij geven dit regelmatig te kennen. Over de terugkeer van het liberalisme hoeven we ons dan ook niet te verbazen.</p>
    </intervention>
    <intervention id="4-062" speaker_id="4413" name="Fatuzzo" is_mep="True" mode="spoken">
      <p sl="it">Mevrouw de Voorzitter, als vertegenwoordiger van de Partij van de gepensioneerden, die deel uitmaakt van de Europese Volkspartij, heb ik voor het verslag van de heer Sterckx over de reglementering van de Europese luchtvaartindustrie gestemd. Ik heb bijzondere waardering voor het feit dat hierin wordt aanbevolen nationale bevoegdheden over te dragen aan structuren van de Europese Unie, en technisch onderzoek te bevorderen. Ik wil deze luttele, maar o zo kostbare seconden eveneens gebruiken om erop te wijzen dat in deze regelgeving voor het vervoer en met name voor het luchtvervoer in Europa, ook rekening dient te worden gehouden met reislustige jongeren en ouderen. Wij moeten ook hun faciliteiten bieden voor vliegreizen buiten spitsuren en buiten het hoogseizoen. Dat komt ook de culturele uitwisselingen van jongeren en ouderen uit de verschillende landen van de Europese Unie ten goede.</p>
    </intervention>
    <intervention id="4-063" speaker_id="1356" name="Miranda" is_mep="True" mode="written">
      <p sl="pt">Wij kunnen alleen maar akkoord gaan met de in het onderhavige verslag geformuleerde vaststelling dat de toenemende concurrentie een negatieve invloed op de sociale voorwaarden en de veiligheid heeft gehad en het aantal routes op zodanige wijze heeft vermenigvuldigd dat het luchtruim oververzadigd is geraakt. Verder onderschrijven wij dat het passagiersvervoer door de lucht in het geval van de perifere en eilandgebieden erkend moet worden als openbare dienst en eisen ook wij meer veiligheid in de luchtvaart.</p>
      <p sl="pt">Wat wij echter niet kunnen aanvaarden is dat ondanks de voornoemde kritiek voor een verdere liberalisering van de sector in al zijn onderdelen wordt gepleit. Wij zijn tevens gekant tegen de overdracht van de soevereiniteit over het luchtruim.</p>
      <p sl="pt">Dit zijn enkele redenen waarom wij niet voor het verslag kunnen stemmen.</p>
    </intervention>
    <intervention id="4-065" speaker_id="4560" name="Manders" is_mep="True" mode="written">
      <p sl="nl">Bescherming van intellectuele eigendomsrechten is een belangrijke zaak en ik juich het verslag van mevrouw Fourtou ook toe.</p>
      <p sl="nl">Ik ben echter van mening dat een echte effectieve bescherming van intellectuele eigendomsrechten niet kan bestaan indien de consument straffeloos nagemaakte producten kan kopen. De vraag die hierdoor aan de kant van de consument ontstaat zal de productie van namaakproducten alleen maar stimuleren.</p>
      <p sl="nl">Het stellen van regels heeft alleen zin indien deze regels uitvoerbaar zijn en daadwerkelijk effect hebben.</p>
      <p sl="nl">Met dit doel voor ogen heb ik een amendement voorgesteld dat het bezit van namaak- en piraatproducten - onder voorwaarden - voor de consument strafbaar stelt. Van deze regel zal een preventieve werking uitgaan omdat hierdoor direct de vraag naar nagemaakte producten zal dalen. Na uitvoerig overleg is amendement 8 ingediend namens de ELDR, PPE en de Groenen.</p>
      <p sl="nl">In dit verband kan een duidelijk vergelijk worden getrokken met heling in het strafrecht. Niet alleen is het stelen van voorwerpen verboden; ook de consument die een gestolen goed aanschaft wordt verantwoordelijk gehouden. Ik vind dit juist. Van een dergelijke regeling gaat immers de gewenste preventieve werking uit zonder het gevaar dat voor werking van deze regel een extra controle-apparaat moet worden ingesteld.</p>
    </intervention>
    <intervention id="4-066" speaker_id="4412" name="Mathieu" is_mep="True" mode="written">
      <p sl="nl">Ik heb het verslag van mevrouw Fourtou over het Groenboek van de Commissie over de bestrijding van namaak en piraterij gesteund, omdat wij ons in een voorbereidend stadium bevinden en omdat ik vind dat de ernstige gevaren waaraan wij door namaak en piraterij blootgesteld worden, goed aan het licht worden gebracht door de rapporteur.</p>
      <p sl="nl">Naast de belangrijke economische vraagstukken en de activiteiten van de georganiseerde misdaad met betrekking tot namaak en piraterij, worden consumenten nu immers blootgesteld aan ernstige veiligheids- en gezondheidsrisico's. Ik sluit me aan bij dat deel van het verslag waar het accent gelegd wordt op bewustmakings- en voorlichtingscampagnes, en waar opgeroepen wordt de bestrijding van de groei van namaak en piraterij uit te breiden.</p>
      <p sl="nl">Daarentegen ben ik terughoudender over het niveau van de gewenste harmonisering, vooral op strafrechtelijk gebied. In dezelfde trant zou ik niet graag willen dat de interpellatie van de nationale parlementen beperkt wordt tot een waarschuwing waarin er stilzwijgend vanuit gegaan wordt dat wij ons op civielrechtelijk en strafrechtelijk gebied, zonder wettelijke verklaring van onbevoegdheid op nationaal niveau, in een impasse zullen bevinden.</p>
      <p sl="nl">Een dergelijke redenering, die in de kiem aanwezig is in het Groenboek, zou wel wat kort door de bocht zijn, maar ik twijfel er niet aan dat wij door samenwerking tussen de bevoegde autoriteiten en de uitwisseling van ervaringen zo snel mogelijk bevredigende resultaten zullen verkrijgen, zonder dat het nodig zal zijn om deze fout te maken.</p>
      <p sl="nl">Wij moeten ons door de feiten laten overtuigen, wij beschikken namelijk al over beproefde handelswijzen op nationaal niveau. Wij zouden deze beter op elkaar af moeten stemmen en deze niet uit moeten sluiten in naam van een gelijkvormigheid die contraproductief zou werken.</p>
      <p sl="nl">Tenslotte ben ik blij met de oproep die de rapporteur heeft gedaan aan de Europese en nationale autoriteiten om toe te zien op het gebruik van beschermde werken, zoals kantoorsoftware. Ik ga zelfs nog verder en ik denk dat, zoals onze collega Yves Butel heeft gezegd, op dit terrein een strenge eerbiediging van de regelgeving afgedwongen dient te worden, meer nog dan een gedragscode.</p>
    </intervention>
    <intervention id="4-067" speaker_id="4253" name="Ries" is_mep="True" mode="written">
      <p sl="nl">Producten uit de informatica-, speelgoed-, parfum-, uurwerk- en auto-industrie, de farmaceutische en de audiovisuele industrie: alles, alles wordt gekopieerd.</p>
      <p sl="nl">De schade die geleden wordt door de luxe-industrie is slechts het zichtbare topje van de ijsberg, en is waarschijnlijk ook het minst gevaarlijk. De schade voor de economie is veel aanzienlijker. Op een conferentie van Unesco, die in juni 1992 in Parijs gehouden werd, werden de illegale winsten op namaak geschat op zo'n 3000 miljard Belgische frank per jaar. Volgens de Internationale Kamer van Koophandel zou de door namaak berokkende schade 5 tot 7% van de waarde van de wereldhandel uitmaken. De verkoop van illegale compactdiscs zou in 1996 met bijna 20% zijn toegenomen en vertegenwoordigt op wereldniveau 14% van deze markt. In de softwaresector zou het aandeel van piraatproducten op wereldniveau 46% bedragen. Het aantal arbeidsplaatsen dat in de afgelopen tien jaar in de Europese Unie verloren is gegaan, wordt geschat op 100.000 per jaar.</p>
      <p sl="nl">Deze cijfers zijn waarschijnlijk nog een zeer zwakke schatting en zullen nog veel hoger worden door het imperialisme van Internet.</p>
      <p sl="nl">De lopende onderzoeken laten voldoende zien dat piraterij en namaak nauw verbonden zijn met andere vormen van georganiseerde misdaad, zoals de drugs- en wapenhandel of het witwassen van geld. Wat hier het spel staat is dus zeer belangrijk voor de binnenlandse veiligheid van onze lidstaten.</p>
      <p sl="nl">Zoals ook al door de rapporteur wordt aanbevolen, denk ik dat een evenwichtig beleid gevoerd moet worden, waarbij preventie en bestrijding hand in hand zouden moeten gaan.</p>
      <p sl="nl">Wat betreft preventie is een betere bewustmaking bij de consument nodig, niet alleen van de schade die ondernemingen hierdoor lijden, maar ook van de risico's die hij loopt als hij producten van middelmatige kwaliteit koopt die in bepaalde gevallen gevaarlijk kunnen zijn voor de gezondheid of veiligheid. Ik denk hierbij bijvoorbeeld aan farmaceutische producten of auto-onderdelen.</p>
      <p sl="nl">Ik sluit mij niet aan bij het standpunt van amendement 8, want ik denk dat inbeslagneming van het gekopieerde goed, zelfs als het slechts gaat om een simpele compactdisc, als voorbeeld zou kunnen dienen en educatieve waarde zou kunnen hebben, in het bijzonder voor jongeren, aangezien zij moeten inzien dat hun favoriete artiest schade ondervindt van een gekopieerd goed.</p>
      <p sl="nl">Wat betreft bestrijding moeten onze lidstaten een meer voluntaristisch beleid gaan voeren waarbij snel en efficiënt gerechtelijke stappen kunnen worden ondernomen tegen de overtreders. Het lijkt mij ook nuttig dat de politie een speciale training krijgt om namaakproducten beter te kunnen opsporen. Verzwaring van de sancties zou ook een afschrikkend effect kunnen hebben.</p>
      <p sl="nl">Namaak en piraterij vormen een bedreiging voor de goede werking van de interne markt. De levensvatbaarheid van bepaalde ondernemingen, in het bijzonder van het MKB dat in onderzoek investeert, wordt hierdoor in gevaar gebracht. Door namaak en piraterij steekt concurrentievervalsing de kop op en worden de fundamenten van een gezonde economie ondermijnd. Maar ook en vooral wordt de consument misleid, soms zelfs ten koste van zijn veiligheid of gezondheid. Het is duidelijk dat de consument beschermd moet worden. Daarom steun ik het verslag van mevrouw Fourtou.</p>
    </intervention>
    <intervention id="4-068" speaker_id="5736" name="Varaut" is_mep="True" mode="written">
      <p sl="nl">Het verslag van mevrouw Fourtou heeft ons aanleiding gegeven om in de eerste plaats te discussiëren over de maatregelen die genomen moeten worden om namaak en piraterij te bestrijden.</p>
      <p sl="nl">In dit verslag worden de rampzalige gevolgen van deze praktijken voor de economie van de EU-landen, evenals de risico's voor de kopers van producten van lagere kwaliteit, terecht aan de kaak gesteld. Zo heeft het Parlement bepaalde conclusies van de Industriecommissie overgenomen, vooral over de inzet van deze strijd en over het belang om een einde te maken aan bepaalde verschillen tussen de regelingen tot bescherming van de intellectuele eigendom.</p>
      <p sl="nl">Het leek ons nuttig om andere conclusies die niet zijn aangenomen door de Commissie juridische zaken, middels amendementen op te nemen. Het gaat hierbij vooral om de noodzaak van snelle en efficiënte civiele rechtsbescherming, intellectuele eigendomsrechten, of een efficiënte, aangepaste en realistische wetgeving voor octrooien. Met betrekking tot de definiëring van het toepassingsgebied zou het eveneens goed zijn geweest om naast de opzettelijke en frauduleuze aspecten van deze activiteiten, eveneens de commerciële doeleinden op te nemen die hiervan de basis vormen. Indien de snelle en illegale winsten die bij dit soort activiteiten gemaakt worden, niet opgespoord worden, wordt een essentieel kenmerk van de georganiseerde misdaad buiten beschouwing gelaten. Daarentegen ben ik blij dat de plenaire vergadering ons amendement heeft aangenomen, dat tot doel heeft om op een passende wijze innovatie en verbetering van innovatie te definiëren. Doordat deze twee terreinen nauw verwant zijn, kunnen oppervlakkige veranderingen die werkelijke namaak maskeren, namelijk vaak als innovaties gepresenteerd worden.</p>
      <p sl="nl">Piraterij en namaak zijn belangrijke onderwerpen voor degenen die hiervan het slachtoffer zullen worden, zowel bij de leveranciers als bij de afnemers, maar ook voor degenen die ervan profiteren. Doordat de georganiseerde misdaad hier vaak achter schuilgaat, dienen wij de rechtsmiddelen voor de bestrijding ervan nauwkeurig te definiëren. De doeltreffendheid van het recht, vooral in de Gemeenschap, berust op deze precisering en op het vermogen om concrete problemen daadwerkelijk aan te pakken.</p>
    </intervention>
    <intervention id="4-069" speaker_id="945" name="De Voorzitter" is_mep="True" mode="spoken">
      <p sl="nl">Hiermee is de stemming beëindigd .</p>
    </intervention>
  </section>
  <section id="creitem6" title="Onderbreking van de zitting">
    <intervention id="4-071" speaker_id="945" name="De Voorzitter" is_mep="True" mode="spoken">
      <p sl="nl">Ik verklaar de zitting van het Europees Parlement te zijn onderbroken.</p>
      <a text="(De vergadering wordt om 11.45 uur gesloten)"/>
    </intervention>
  </section>
</text>
