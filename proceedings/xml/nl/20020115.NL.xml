<?xml version='1.0' encoding='utf-8'?>
<text id="20020115.NL" lang="nl" date="2002-01-15" place="Straatsburg" edition="Uitgave PB">
  <section id="creitem1" title="Verkiezing van de Voorzitter van het Europees Parlement">
    <intervention id="2-004" speaker_id="4443" name="Mário SOARES" is_mep="True" mode="spoken" nationality="Portugal" birth_date="07-12-1924" birth_place="Lisboa" p_group="Group of the Party of European Socialists" m_state="PT">
      <p sl="nl">Overeenkomstig artikel 14 van het Reglement beginnen wij nu met de verkiezing van de Voorzitter. Ik deel u mede de volgende kandidaturen te hebben ontvangen:</p>
      <p sl="nl">de heer Bonde</p>
      <p sl="nl">de heer Cox</p>
      <p sl="nl">de heer David W. Martin</p>
      <p sl="nl">de heer Onesta</p>
      <p sl="nl">de heer Wurtz</p>
    </intervention>
    <intervention id="2-005" speaker_id="1275" name="Jens-Peter BONDE" is_mep="True" mode="spoken" nationality="Denmark" birth_date="27-03-1948" birth_place="Åbenrå" p_group="Independence/Democracy Group - Co" m_state="DK">
      <p sl="en">Goedemorgen collega’s. Dit Parlement moet meertalig blijven. Elf talen zorgen voor 110 combinaties, tweeëntwintig talen voor 462 combinaties en vijfendertig talen voor 1090 combinaties. Kunt u zich een vertaling indenken uit het Fins naar het Pools via het Engels en het Frans? Bij een rechtstreekse vertaling zullen sommigen al aan het stemmen zijn over begrotingslijn 2 terwijl de anderen nog bij begrotingslijn 1 zijn. Met meer dan één relais zal ons systeem spaak lopen. Zonder hervormingen zullen de meesten van ons hun eigen taal niet meer kunnen gebruiken. Over twee jaar zijn er misschien wel tien nieuwe lidstaten. Onze gebouwen zijn daar evenmin op berekend.</p>
      <p sl="en">Binnenkort zullen wij nog meer kandidaat-landen hebben, van Oekraïne tot de Balkanlanden. Wij dreigen daarmee ten prooi te vallen aan een Babylonische spraakverwarring. Onze nieuwe Voorzitter zal zich met al zijn kracht moeten inzetten voor de interne hervormingen en een succesvolle uitbreiding. Hij zal zijn reiskoffer dan ook voorlopig wel in de kast kunnen laten.</p>
      <p sl="en">Wij hebben een praktisch iemand, een vakman als Voorzitter nodig en niet zozeer een staatsman. Als blijkt dat wij onvoldoende zijn voorbereid op de uitbreiding van 2004, zal dat onze schuld zijn. De manier waarop wij vandaag stemmen, maakt deel uit van die verantwoordelijkheid.</p>
      <p sl="en">Elke stem op mij is een duidelijke boodschap aan de heren Cox en Martin: beperkt uw ambities tot de uitbreiding en de interne hervormingen. Er gaat tegenwoordig veel tijd verloren door slecht voorbereide stemmingen. Als journalisten vragen hoe wij hebben gestemd, blijkt soms dat wij het antwoord schuldig moeten blijven. Als wij het wel hadden geweten, zou er geen tijd zijn geweest om de belangen van onze mensen te behartigen. In dat geval zouden wij slechte EP-leden zijn geweest. Als de voorbereiding op de stemmingen werd overgelaten aan de commissies zou de plenaire vergadering zich kunnen buigen over de belangrijke politieke vraagstukken. Geeft u ons tenminste één week om overleg te plegen en na te denken over hoe wij zullen stemmen. Veel leden mogen in debatten niet het woord voeren. In de grote fracties zorgen de bewakers van de partijdiscipline er wel voor dat kleine minderheidsgroepen of individuele afgevaardigden met afwijkende opvattingen nauwelijks aan bod komen. Elke afgevaardigde zou het recht moeten hebben om ten minste drie keer per jaar het woord te voeren. Eenderde van de spreektijd zou gereserveerd moeten worden voor echte debatten. Voorts zullen wij de commissarissen die zeggen dat de Commissie amendement 3 kan accepteren maar de amendementen 2, 4, 5, 6, 7, 8 en 9 verwerpt, steviger aan moeten pakken.</p>
      <p sl="en">Gemeenschappelijke besluitvorming komt in de praktijk neer op onderonsjes tussen de Commissie en de Raad. Daar wordt de informatie wel uitgewisseld. Onze afgevaardigden daarentegen hebben geen inzage in allerlei werkdocumenten, juridische nota’s of notulen, zelfs niet in bemiddelingscomités. Betekent "gemeenschappelijk" dan heus "unilateraal"? Als afgevaardigden zich in commissies over wetsontwerpen buigen, bladeren zij in documenten die niet meer actueel zijn. Achter ons zitten jonge ambtenaren van de permanente vertegenwoordigingen. De Commissie en de Raad beschikken over alle informatie die wij ontberen. Ik ben al 22 jaar gekozen lid en in al die tijd heb ik nog nooit echt goede informatie gekregen van een commissie. Om aan de juiste informatie te komen moet ik voortdurend andere bronnen aanboren, en bijvoorbeeld naar journalisten gaan. Het is de taak van onze volgende Voorzitter alle informatie toegankelijk te maken voor eenieder onder ons en zo nodig de Commissie en de Raad voor het gerecht te dagen.</p>
      <p sl="en">Zeventig procent van alle wetgeving is momenteel in handen van jonge ambtenaren in werkgroepen. De ambassadeurs nemen vijftien procent voor hun rekening. De overige vijftien procent bereikt het niveau van de ministers, en die buigen zich dan over documenten die door ambtenaren zijn opgesteld. De democratie is geboren in Europa en in de Commissie en de Raad ten grave gedragen. Het is aan de volgende Voorzitter om de democratie weer tot leven te wekken. Hij dient ons te inspireren tot deelname aan de discussie over de vraag of wij in de toekomst een federaal Europa of een Europa van democratieën willen. Onder leiding van onze volgende Voorzitter dienen alle gekozen vertegenwoordigers van de nationale parlementen en het Europees Parlement zich op te maken voor massaal verzet tegen de achterkamertjespolitiek. Bovendien moet de nieuwe Voorzitter ervoor zorgen dat wetgevende taken worden overgeheveld van ambtenaren naar gekozen parlementariërs.</p>
      <p sl="en">Ik zal mijn uiterste best doen om ervoor te zorgen dat de dringend noodzakelijke maatregelen worden getroffen. Ik vraag u maar één ding: stemt u in de eerste stemronde om mij. Ten eerste omdat het misschien de enige kans is op mij te stemmen, en ten tweede omdat een groot aantal stemmen op mij zijn uitwerking op de fracties achter de heer Cox en de heer Martin zeker niet zal missen. Wij hebben dit keer behoefte aan een Voorzitter met een praktische en politiek neutrale instelling, aan een Voorzitter die op de winkel past en voor iedereen een open oor en oog heeft. Permitteert u zich een betere keuze! Het kan beter dan Cox of Martin; stem op Bonde van kantoor nummer 007!</p>
      <p sl="en">Dankzij degenen die meegewerkt hebben aan het "fair chair platform " en de eerste heuse verkiezingsstrijd in onze geschiedenis hebben georganiseerd, zullen wij aan het eind van de dag een beter voorzitterschap hebben. De volgende Voorzitter zal beschikken over een echt mandaat. Hij verdient onze volle ondersteuning.</p>
    </intervention>
    <intervention id="2-006" speaker_id="1287" name="Pat COX" is_mep="True" mode="spoken" nationality="Ireland" birth_date="28-11-1952" birth_place="Dublin" p_group="Group of the European Liberal, Democrat and Reform Party" m_state="IE">
      <p sl="en">Mijnheer de Voorzitter, dames en heren, de tijd is gekomen om een besluit te nemen. Er waren meer kandidaten, er was meer debat en er was meer openheid. Onze methode, onze werkwijze is veranderd. Dit is een verandering ten goede, en ik hoop dat dit een teken is van de wil van het Parlement om zich de komende jaren, een bestendig mandaat gedachtig, met bevlogenheid in te zetten voor de totstandbrenging van een cultuur van verandering van onze werkmethoden.</p>
      <p sl="en">De campagne heeft veel aan het daglicht gebracht, met name de sterke en zwakke punten van de kandidaten, en ik ben behept met een portie van beide. Ik heb in beschaafde dagbladen gelezen dat ik graag praat. Welnu, ik woon in Ierland, in de buurt van Blarney om precies te zijn, en daar is iedereen goed van de tongriem gesneden. Daar bevindt zich namelijk een kasteel met een mysterieuze steen. De Ieren beweren dat iemand die de steen kust in het vervolg kan praten als Brugman, hetgeen in beschaafde kranten praatziek heet.</p>
      <p sl="en">Hoe het ook zij, het belangrijkste is dat deze campagne een gelegenheid was om te luisteren en te leren. Ik heb mijn oor te luisteren gelegd en gemerkt dat men in dit Parlement hervormingen wil, dat men snakt naar meer politiek, in de beste, visionaire betekenis van het woord. Ik heb begrepen dat wij ons minder willen bezighouden met stemmingen en technische zaken, en meer als politici willen optreden en ons gewicht in de schaal willen leggen. Met andere woorden, wij willen de politiek in dit Parlement nieuw leven inblazen. Het is tijd om in een groot aantal slepende hervormingskwesties de knoop door te hakken. Het Statuut van de Leden is een moeilijke en ingewikkelde zaak. Het vele werk dat is verzet onder leiding van Nicole Fontaine getuigt daarvan. Wij mogen echter niet bij de pakken neerzitten. Ik kan u het volgende zeggen: ik zal proberen op een praktische manier de hervormingen te realiseren. Ik zal dat nooit over de hoofden van de afgevaardigden heen doen, maar altijd in gemeenschappelijk overleg, met volledige transparantie en openheid.</p>
      <a text="(Applaus)"/>
      <p sl="en">Als het gaat om gelijkheid van kansen en gelijkheid van vrouwen en mannen, verstaan wij beslist de kunst om wetten te maken en hierover te debatteren, maar als het om de praktische uitvoering gaat, laten wij dikwijls verstek gaan. Ik beloof plechtig dat ik, mocht ik aan het eind van de dag als Voorzitter worden gekozen, de gelijkheid van vrouwen en mannen zal bevorderen, en wel op verschillende wijzen maar eerst en vooral in de samenstelling van mijn kabinet, waar dit het meest zichtbaar zal worden.</p>
      <p sl="en">Sinds 1998 heb ik de Fractie van de Europese Liberale en Democratische Partij mogen aanvoeren. Samen met mijn collega’s ben ik van mening dat wij hebben bewezen politiek te kunnen bedrijven zoals het politici in dit Parlement betaamt. Er zijn 626 afgevaardigden, die samen een parlement vormen. Ik ben niet van zins - mijnheer Bonde, of andere collega’s die uw bezorgdheid delen - om genoegen te nemen met de rol van zestiende voorzitter of premier van een zestiende lidstaat. Ik ben er trots op parlementariër te zijn en ik vind dat wij onze parlementaire en democratische visie uit moeten dragen om invloed uit te oefenen op de grote vraagstukken waarover wij ons dagelijks in Europa buigen. Wij moeten Europa voorbereiden op een toekomstige eenwording van het continent. Dit Parlement moet serieus leiderschap tonen en een vuist kunnen maken tegen de uitwassen van technocratie en bureaucratie.</p>
      <p sl="en">Ik wil er mijn grote waardering voor uitspreken dat Hans-Gert Poettering en de Fractie van de Europese Volkspartij en de Europese Democraten trouw zijn gebleven aan onze afspraak. Ik wil eraan toevoegen dat ik in de gelegenheid ben geweest een groot aantal fracties, commissies en interfractiewerkgroepen te bezoeken. Ik streef ernaar het voorzitterschap te bekleden als hoeder van ieders belangen en volledig bereid ben om voort te bouwen op het talent van de mensen die hun bijdrage willen leveren. Ik vraag u om uw steun.</p>
      <p sl="en">Tot slot verkeren, mijnheer de Voorzitter, de kleinere fracties in dit Huis vandaag in een wat andere positie dan de Europese Liberale en Democratische Partij. Ongeacht hoe de einduitslag zal uitpakken, voor mij staat één ding vast: ik begrijp niet hoe iemand die pleit voor meer openheid en verandering in het systeem, die strijdt voor een eerlijkere verdeling voor iedereen, zijn stem kan uitbrengen op een kandidaat van een grote fractie, enkel en alleen omdat het systeem nu eenmaal zo is, waarbij ik overigens niets wil afdoen aan de kwaliteiten van die kandidaat. Uit het stemresultaat zal blijken of wij serieus werk willen maken van herstructurering en veranderingen. Daarom vraag ik om uw steun. Graag zou ik het eervolle ambt van Voorzitter bekleden, maar de keus is nu aan u.</p>
    </intervention>
    <intervention id="2-007" speaker_id="1403" name="David MARTIN" is_mep="True" mode="spoken" nationality="United Kingdom" birth_date="26-08-1954" birth_place="Edinburgh" p_group="Group of the Progressive Alliance of Socialists and Democrats in the European Parliament" m_state="GB">
      <p sl="en">Mijnheer de Voorzitter, collega’s, ik ben zo vrij om mijn bijdrage te beginnen met een woord van dank aan de vertrekkend Voorzitter, mevrouw Fontaine, voor al het werk dat zij heeft verricht. Al lang voor 11 september heeft zij de leiding op zich genomen van de strijd tegen het terrorisme. De initiatieven die toentertijd zijn ondernomen kunnen op haar conto worden bijgeschreven.</p>
      <p sl="en">Voordat ook maar één stem is uitgebracht, weten wij al wie de winnaar is. Dat is het Europees Parlement, zoals Pat Cox terecht heeft opgemerkt. Het waren open verkiezingen, hard maar eerlijk. Ze kunnen een bijdrage leveren aan een verbetering van de uitstraling en het imago van deze instelling, en om eerlijk te zijn is dat hard nodig. De Europese verkiezingen van 1999, de Eurobarometer en andere opiniepeilingen tonen aan dat deze instelling worstelt met een imagoprobleem. Met de Conventie, de uitbreiding en de Europese verkiezingen van 2004 voor de deur, zien wij ons gesteld voor enorme uitdagingen.</p>
      <p sl="en">Elk parlementslid heeft nu de kans, in een geheime stemming, op de kandidaat te stemmen waarvan hij of zij vindt dat die ons het best door deze cruciale fase kan loodsen.</p>
      <p sl="en">Ik ben al 17 jaar lid van dit Parlement en daarvan heb ik 12 jaar de eer gehad het ondervoorzitterschap te mogen bekleden. In die periode heb ik mij vol overgave ingezet voor het Parlement en voor al zijn afgevaardigden. Als rapporteur voor het Verdrag van Maastricht en het Verdrag van Amsterdam heb ik in de onderhandelingen met regeringsleiders ervoor gezorgd dat het medebeslissingsrecht van het Parlement werd gerespecteerd. Als een van de vertegenwoordigers van het Parlement in COSAC heb ik mijn best gedaan de nationale parlementen te overtuigen van het belang van de conventiemethode voor de volgende hervorming van de Verdragen. Als ondervoorzitter van het Parlement heb ik gestreefd naar optimalisering en modernisering van onze werkmethoden.</p>
      <p sl="en">Ik ben mij er terdege van bewust dat alles wat in dit Parlement is bereikt tot stand is gekomen dankzij de samenwerking met de collega’s uit het gehele politieke spectrum. Ik heb gestreden voor zaken die ik belangrijk achtte, ook als die in tegenspraak waren met de politieke lijn van mijn eigen fractie of zelfs met de belangen van mijn eigen land.</p>
      <p sl="en">Als ik tot Voorzitter word gekozen zal ik strijden voor de belangen van dit Parlement. Daartoe behoort volgens mij ten eerste een sterkere rol in de verkiezing van de volgende voorzitter van de Europese Commissie, ten tweede medebeslissing in alle wetgevende zaken, ten derde beëindiging van het kunstmatige onderscheid in de begroting tussen verplichte en niet-verplichte uitgaven, en ten vierde de zekerheid dat wij in dit Parlement gereed zijn voor de uitbreiding.</p>
      <p sl="en">Iedereen weet dat de Europese Unie de komende maanden en jaren een groot aantal netelige kwesties tegemoet kan zien. De Voorzitter dient ervoor te zorgen dat op cruciale momenten de stem van het Parlement wordt gehoord en daarnaar wordt gehandeld. De plenaire vergadering van het Parlement is onze etalage naar de buitenwereld, de plaats waar men kennis kan nemen van de discussiepunten in het Parlement zelf en de discussiepunten tussen het Parlement en de Commissie en de Raad. Soms lijkt het wel of de relevantie van ons werk de buitenwereld ontgaat. De oorzaak is gelegen in de vele kwesties waar wij ons over buigen - ongeveer 35, verdeeld over vier dagen - in de structuur van de debatten en in de duur van de stemmingsprocedure. Het is in ons belang meer vraagstukken door de commissies te laten oplossen. Daarnaast moeten wij de structuur van onze debatten en de stemmingsprocedure hervormen. Ook moeten wij onze commissies en rapporteurs voorzien van de nodige technische en juridische hulpbronnen. Daarmee scheppen wij de voorwaarden waaronder wij in wetgevende aangelegenheden op echte voet van gelijkheid kunnen staan met de Raad.</p>
      <p sl="en">Kortom, ik wil dat dit Parlement het toneel wordt van echte debatten. Ik wil dat de bezoekers op de publieke tribune getuige kunnen zijn van levendige discussies over belangrijke politieke vraagstukken. Elke afgevaardigde moet het gevoel hebben dat hij of zij hieraan deel kan nemen.</p>
      <p sl="en">Ik ben ervan overtuigd dat de leden van het Parlement uitstekend werk verrichten bij de uitvoering van de wetgevende, budgettaire en controletaken. Geen enkel parlement kan echter functioneren als het niet weet wat onder de bevolking leeft. Het is dan ook van vitaal belang dat wij de aansluiting met de burgers hervinden, zodat wij met recht kunnen blijven beweren de stem van de Europese burger te vertolken bij de Europese besluitvorming.</p>
      <p sl="en">Dertig maanden is een lange tijd. Hervormingen zijn alleen mogelijk als die de steun genieten van het voltallige Parlement. Wij hebben een Voorzitter nodig voor het gehele Parlement.</p>
      <p sl="en">Uit mijn geloofsbrieven blijkt - ik hoop dat u het met mij eens bent - dat ik geschikt ben voor de functie van Voorzitter. Ik heb mezelf reeds voorgenomen ervoor te zorgen dat in het kabinet van de Voorzitter de verhouding tussen het aantal vrouwen en mannen, tussen nationaliteiten en politieke gezindten in balans is. Mijn voorkeur gaat uit naar een team waarin alle talenten zijn gebundeld, of ze nu van links of rechts, van grote, middelgrote of kleine fracties, of uit het gezelschap van de niet-ingeschrevenen afkomstig zijn. Als ik word gekozen, beloof ik een Voorzitter te zijn voor het hele Parlement en al zijn afgevaardigden.</p>
      <p sl="en">Als u mij vandaag kiest, beschouw ik dat als het hoogtepunt van mijn carrière. Ik zal met al mijn energie, met heel mijn inzet en enthousiasme proberen een Parlement op te bouwen waar wij trots op kunnen zijn.</p>
      <a text="(Levendig applaus)"/>
    </intervention>
    <intervention id="2-008" speaker_id="1838" name="Gérard ONESTA" is_mep="True" mode="spoken" nationality="France" birth_date="05-08-1960" birth_place="Albi" p_group="Group of the Greens/European Free Alliance" m_state="FR">
      <p sl="fr">Geachte collega’s, ik heb het gevoel dat er tijdens deze verkiezingscampagne iets is veranderd, dat wij zoals zelden tevoren met elkaar hebben kunnen spreken en naar elkaar hebben kunnen luisteren. Ik geloof dan ook dat het voortaan moeilijk zal zijn om terug te keren naar verkiezingen waarvan de uitkomst al bij voorbaat vaststaat, naar verkiezingen die alleen nog maar door de plenaire vergadering behoeven te worden bekrachtigd. Alleen al daarom was deze campagne een unieke ervaring.</p>
      <p sl="fr">Het meest verbazingwekkende was dat de vijf kandidaten campagne hebben gevoerd met dezelfde drie onderwerpen. Maar misschien is dit ook wel niet zo verbazingwekkend. Wij zijn het er ondanks al onze verschillen immers over eens dat het Parlement zijn arbeidsmethoden dient te herzien, dat het het pluralisme dient te waarborgen en ieder lid rechtvaardig en billijk dient te behandelen, en dat het zich in sterkere mate moet openstellen voor onze medeburgers.</p>
      <p sl="fr">Op naar hervormingen dus! Laten wij van de plenaire vergadering de etalage van ons werk maken. Ik heb een fantastische droom: ik droom van momenten die zo boeiend zijn dat er hier in de vergaderzaal meer collega’s zitten dan tolken in de cabines. Ik geloof dat deze droom realistisch is. De absoluut noodzakelijke hervormingen mogen echter niet ten koste gaan van onze diversiteit. Wij beschikken over voldoende politieke fijngevoeligheid om onderling, op basis van een consensus, uit te maken wat technisch gezien in de commissies kan worden behandeld en waarover echt een politiek debat in de plenaire vergadering moet worden gevoerd.</p>
      <p sl="fr">De sterkste mag de discussie nooit zo zeer vereenvoudigen dat hij de enige is die zijn mening tot uiting kan brengen. Inderdaad is de democratie soms complex, maar ik geef de voorkeur aan de complexiteit van een dialoog boven de steriliteit van een monoloog. Wat de hervormingen betreft heb ik geprobeerd aan te tonen dat waar een wil is, ook een weg is. Denkt u maar aan het statuut van de assistenten waarvoor ik rapporteur was: na een stilstand van 23 jaar heeft op de overeengekomen datum 99,5% van de collega’s alle documenten voorgelegd waaruit bleek dat de assistenten beschikten over een echt contract en een volledige sociale bescherming. Over hervormingen kan dus worden nagedacht, er kan werk van worden gemaakt, en dat heb ik in alle bescheidenheid proberen te doen.</p>
      <p sl="fr">Laten we het nu over pluralisme en billijkheid hebben. Ik weet nog dat ik de eer had het voorzitterschap waar te nemen tijdens een stemming die voor mijn fractie uiterst belangrijk was, namelijk de stemming over GMO’s. De stemming werd die dag onderbroken vanwege een plechtige zitting. Toen de stemming werd hervat, was het aantal collega’s dat noodzakelijk was om de beslissende drempel van 314 stemmen te halen, niet aanwezig. Achteraf hebben een paar vrienden uit mijn eigen fractie tegen me gezegd: “Gérard, je had de stemming misschien iets kunnen rekken om onze bondgenoten de tijd te geven hun plaats weer in te nemen.” Wat is echter een voorzitter waard die de stemming vertraagd of versneld om het resultaat hiervan te beïnvloeden? Ik geef naar het schijnt op vlotte, maar constante wijze leiding aan de stemmingen; dit gebiedt mij de eerbied die ik u verschuldigd ben en het vertrouwen dat u in mij heeft gesteld.</p>
      <p sl="fr">Ik moet evenveel aandacht besteden aan een afgevaardigde van de GUE/NGL-Fractie die mij op de hachelijke positie van sommige van onze werknemers attendeert als aan een liberale afgevaardigde die mij verzoekt stappen te ondernemen om sommige gehandicapte collega’s van dienst te kunnen zijn. En zelfs wanneer de heer Fatuzzo zijn prachtige redevoeringen houdt, probeer ik hem van repliek te dienen en recht te doen aan zijn sprekerstalent. Ik maak zelf deel uit van een kleine fractie en weet daarom hoe belangrijk eerbied voor iedere individuele afgevaardigde is. Ook over pluralisme kan dus worden nagedacht, er kan werk van worden gemaakt, en dit heb ik in alle bescheidenheid proberen te doen.</p>
      <p sl="fr">Dan kom ik bij de openstelling van het Parlement. Zoals u weet, waren onze vergaderzalen tot voor kort uitsluitend bestemd voor onze werkzaamheden. Met andere woorden: ze stonden de meeste tijd leeg. Dat is te gek voor woorden, gezien de grote discussiebehoefte van de burgers in onze lidstaten. Ik heb daarom de aanzet gegeven tot een wijziging van onze voorschriften, zodat hier bijvoorbeeld het eerste wereldcongres over de afschaffing van de doodstraf kon worden gehouden. Andere maatschappelijke debatten met deelname van onze commissies zijn thans in Brussel en Straatsburg in voorbereiding. Ook over de openstelling kan dus worden nagedacht, er kan werk van worden gemaakt, en dit heb ik in alle bescheidenheid proberen te doen.</p>
      <p sl="fr">In zekere zin ben ik niet pas sinds tweeëneenhalve maand met de verkiezingscampagne bezig: ik maak mij nu al tweeëneenhalf jaar lang sterk voor de hervorming, het pluralisme en de openstelling van het Parlement. Wie gelooft wat hij zegt, brengt dit in praktijk, ook zonder te weten of hij zijn collega’s misschien op een goede dag om hun stem moet vragen. Het zou ook uiterst aanmatigend zijn wanneer ik zou zeggen dat ik alles in mijn eentje heb gedaan. Hier in het Parlement gebeurt alles, zoals u weet, op basis van onderlinge bijstand en overleg.</p>
      <p sl="fr">Toen wij het vraagstuk van de assistenten aanpakten, stonden de fracties aan het begin lijnrecht tegenover elkaar, en vervolgens was er zowel in de werkgroep als bij de quaestoren en ten slotte in het Bureau van het Parlement sprake van unanimiteit. Hier zou ik degene willen bedanken die al deze en tal van andere hervormingen mogelijk heeft gemaakt. Alhoewel ik niet op haar heb gestemd, heeft zij mij iedere keer wanneer ik niet verder kon het steuntje in de rug gegeven dat ik nodig had om de hindernissen uit de weg te ruimen: dank u wel, mevrouw Fontaine!</p>
      <p sl="fr">Ik wijd mij geheel aan het Parlement - ik geloof dat mijn aanwezigheid in de vergaderzaal, net als bij sommige andere collega’s, bij de 100% ligt - omdat ik continu streef naar overleg, omdat ik hartstochtelijk voorstander ben van het bereiken van consensus. Misschien ben ik dat wel omdat ik weet dat een overwinning waarbij men de tegenstander onder de voet loopt, een soort nederlaag is en hierin altijd al de kiem van de volgende oorlog besloten heeft gelegen. Hervormingen, pluralisme, openstelling: allemaal goed en wel, maar ik wil een wens uitspreken. Laten wij hopen dat als wij dit doel bereiken, zich een nog groter werkterrein voor ons ontvouwt.</p>
      <p sl="fr">Geachte collega’s, toen wij een begin maakten met onze werkzaamheden gebeurde dit op basis van een verdrag. Misschien beëindigen wij onze werkzaamheden echter op basis van een grondwet. Wij bevinden ons in een fase van groot historisch belang. Ik ben er stellig van overtuigd dat het Parlement in het licht van de onzekere situatie in de wereld kan bijdragen tot een vermindering van onrecht, geweld, verontreiniging en ellende. Ons Parlement is het kloppende hart van een heel werelddeel, en omdat miljoenen burgers ons voor deze taak hebben gekozen, beschikken wij over een weergaloze legitimiteit. Dit Parlement zal worden wat wij ervan durven maken.</p>
      <p sl="fr">Tot besluit zou ik willen zeggen dat deze verkiezingscampagne een uiterst verrijkende ervaring is geweest, en ik geloof dat dit voor alle afgevaardigden geldt. Ik weet zeker dat onze Voorzitter, wie dit ook moge zijn, deze sfeer van naar elkaar luisteren, met elkaar werken en democratisch debatteren zal weten voort te zetten. Ik zou daarom met één enkel woord willen sluiten, in al onze werktalen. Ook al is mijn accent verschrikkelijk, hoop ik dat u het begrijpt; het komt namelijk uit het diepst van mijn hart: obrigado, gracias, grazie, tack, ευχαριστώ, thank you, dank u wel, danke, tak, kiitos, merci!</p>
      <a text="(Applaus)"/>
    </intervention>
    <intervention id="2-009" speaker_id="1018" name="Francis WURTZ" is_mep="True" mode="spoken" nationality="France" birth_date="03-01-1948" birth_place="Strasbourg" p_group="Confederal Group of the European United Left - Nordic Green Left" m_state="FR">
      <p sl="fr">Mijnheer de Voorzitter, dames en heren, mijn collega’s en vrienden van de Confederale Fractie Europees Unitair Links/Noords Groen Links hebben mij als kandidaat voorgedragen nadat ik de afgelopen tweeëneenhalf jaar het voorzitterschap van deze fractie heb vervuld. In deze periode heb ik geprobeerd bij te dragen aan de verwezenlijking van een bepaalde opvatting over toegepaste politiek in Europa. Ook mijn kandidatuur staat in het teken van deze inspanningen.</p>
      <p sl="fr">Het eerste kenmerk van mijn campagne is een duidelijke oriëntatie naar links. In mijn ogen trekken de Europese beleidsmakers geen lering uit de steeds groter wordende kloof tussen de burgers en de Europese instellingen.</p>
      <p sl="fr">De zorgen van de burgers ten aanzien van de werkgelegenheid, de sociale bescherming, de openbare dienstverlening en de duurzame ontwikkeling nemen steeds meer toe, terwijl zowel in de Raad als in de Commissie de wind in de richting waait van deregulatie, bevordering van de marktkrachten en een absoluut geloof in de markt. Ik geloof dat wij deze contradictie vastberaden het hoofd moeten bieden.</p>
      <p sl="fr">Een ander wezenlijk vraagstuk is het streven van de sociale actoren naar echt betrokkenheid bij de voor hen relevante besluitvorming. In onze instellingen is echter het aan de uitwerking van een beleid voorafgaand overleg, en zeer zeker de evaluatie van de tenuitvoerlegging hiervan, nog steeds op een uiterst formele leest geschoeid, of blijft zelfs geheel achterwege. Wij moeten stappen ondernemen om deze leemte, die een belangrijke oorzaak is van de vertrouwenscrisis waarmee wij geconfronteerd worden, op te vullen.</p>
      <p sl="fr">Ten slotte is er de mondialisering die nieuwe vragen opwerpt en een ongekend aantal mensen op de been brengt. Een graadmeter hiervan zal het sociale wereldforum zijn dat over enkele dagen in Porto Allegre wordt gehouden. Het Europa van vandaag beschikt echter noch over de ambitie, noch over de middelen om te beantwoorden aan de verwachtingen die in de wereld leven omtrent alternatieve perspectieven. Wij moeten optreden. Verschillenden onder ons, ook buiten mijn eigen fractie, zijn van mening dat als Europa niet echt verandert, het alleen maar een ernstige desillusie voor ons in petto houdt. Dit betreft vooral de uitbreiding die, als er niets gebeurt, in plaats van een historische kans een gevaarlijke valstrik wordt. Wij moeten onze stem laten horen, bij iedere kans die zich ons biedt. Dit geldt zeker ook voor de in politiek opzicht zo belangrijke eerste ronde van de verkiezingen voor het voorzitterschap van het Europees Parlement.</p>
      <p sl="fr">De politieke benadering die ik sinds het begin van de zittingsperiode tracht te verwezenlijken bevat een tweede aspect dat ik ook met mijn kandidatuur onder de aandacht wil brengen: ik probeer verdeling onder de progressieve krachten te voorkomen. Hun politieke cultuur vloeit vaak voort uit de geschiedenis en de identiteit van een volk, en iedere politieke cultuur verdient dus evenveel respect. Zo komen in mijn fractie overtuigde federalisten in aanraking met collega’s die hartstochtelijk voorstander zijn van de soevereiniteit van hun land, en zij werken met elkaar samen. Zij allen vertegenwoordigen een aspect van de Europese realiteit. Alleen samen en op basis van wederzijds respect kunnen wij de idee van de Unie van morgen uitwerken en gestalte geven. Het is een harde, maar noodzakelijke leerschool die uiteindelijk, naar mijn ervaring, vruchten afwerpt. Ook dit is een aspect dat ik met mijn kandidatuur wil onderstrepen.</p>
      <p sl="fr">De laatste en zeker niet onbelangrijkste idee die ik wil uitdragen, houdt verband met een bepaalde ethiek in de politiek. Ik ben een voorstander van openhartigheid, van transparantie, van loyaliteit ook met politieke tegenstanders, en zeer zeker partners. Zo aarzel ik ook niet om te zeggen dat ik mijn tegenstander, de heer Cox, in menselijk opzicht zeer waardeer en dat ik zelfs met een aantal rechtse afgevaardigden, waaronder hun voornaamste vertegenwoordiger, de heer Poettering, goede betrekkingen onderhoudt. Het leven bestaat gelukkig niet alleen maar uit politiek. Ik wil echter ook niet verhelen dat de gezamenlijke kandidaat van al deze politieke stromingen in geen enkele van de komende verkiezingsrondes op mijn stem of mijn steun, zij het direct of indirect, zal mogen rekenen. Dit zeg ik heel duidelijk en ik sta hier ook achter.</p>
      <p sl="fr">Ik wil hier en nu ook uitdrukking verlenen aan mijn verrassing en grote teleurstelling dat sommige van onze vrienden in de eerste ronde campagne voeren met progressieve onderwerpen om hun stem vervolgens in de tweede ronde aan de enige kandidaat van rechts te geven, die voor deze gelegenheid een beetje moeizaam als kandidaat van een kleine fractie wordt bestempeld. Ieder heeft zijn eigen beginselen en methoden, maar dit zijn zeker niet de mijne.</p>
      <p sl="fr">Mijnheer de Voorzitter, de kaarten liggen op tafel, thans dienen wij onze verantwoordelijkheid op ons te nemen. Dank u wel.</p>
    </intervention>
    <intervention id="2-010" speaker_id="4443" name="Mário SOARES" is_mep="True" mode="spoken" nationality="Portugal" birth_date="07-12-1924" birth_place="Lisboa" p_group="Group of the Party of European Socialists" m_state="PT">
      <p sl="nl">Ik herinner eraan dat krachtens artikel 14, lid 1 van het Reglement een kandidaat bij de eerste drie stemmingen de volstrekte meerderheid van de uitgebrachte stemmen moet behalen om te zijn verkozen. Blanco of ongeldige stemmen worden niet in aanmerking genomen bij het vaststellen van het aantal uitgebrachte stemmen.</p>
      <p sl="nl">Ik noem nogmaals de namen van degenen die gisteren als stemopnemer zijn aangewezen: mevrouw Patsy Sörensen, de heer Dieter-Lebrecht Koch, de heer Giuseppe Nisticò, de heer Ilkka Suominen en mevrouw Alima Boumediene-Thiery. Ik verzoek de stemopnemers naar de voorzitterstafel te komen</p>
      <p sl="nl">De instructies voor de verkiezing van de Voorzitter zijn al rondgedeeld. Wij gaan nu over tot het kiezen van de Voorzitter op basis van de bepalingen van het Reglement. De stembriefjes en de enveloppen zijn eveneens rondgedeeld. U wordt verzocht een kruisje te zetten achter de naam van de kandidaat van uw keuze; uw mag slechts de naam van één kandidaat aankruisen. Als u zich vergist heeft, volstaat het aan een bode een nieuw stembriefje te vragen en hem het onjuist ingevulde briefje terug te geven, dat vervolgens zal worden vernietigd. Stembriefjes met wijzigingen, opmerkingen of met meer dan een aangekruiste kandidaat zijn ongeldig. U wordt verzocht het stembriefje in vieren te vouwen en in de enveloppe te doen. Vervolgens gaat u naar de stembus waarop de eerste letter van uw achternaam voorkomt.</p>
      <p sl="nl">Ik zal de namen van de leden niet oproepen en mij beperken tot het openen en sluiten van de stemming. De namen van degenen die aan een hoofdelijke stemming meedoen moeten in de notulen verschijnen. Daarom verzoek ik u voor u uw stembriefje in de bus doet de daarnaast liggende lijst te tekenen. Ik herinner eraan dat de enveloppe met het stembriefje in de stembus moet worden gedaan waarop de eerste letter van uw achternaam voorkomt. De stemopnemers zullen aan het einde van de stemming hun stem uitbrengen.</p>
      <p sl="nl">De stemming is geopend.</p>
      <a text="(De leden staan op om te gaan stemmen)"/>
      <p sl="nl">De stemming is gesloten.</p>
      <a text="(De vergadering wordt om 11.03 uur onderbroken en om 11.55 uur hervat)"/>
    </intervention>
    <intervention id="2-011" speaker_id="4443" name="Mário SOARES" is_mep="True" mode="spoken" nationality="Portugal" birth_date="07-12-1924" birth_place="Lisboa" p_group="Group of the Party of European Socialists" m_state="PT">
      <p sl="nl">Collega’s, ik maak de uitslag van de stemming bekend. Aantal deelnemers: 590; blanco of ongeldige stemmen: 7; uitgebrachte stemmen: 583. Volstrekte meerderheid: 292.</p>
      <p sl="nl">Dan volgt nu het aantal stemmen van ieder van de kandidaten:</p>
      <p sl="nl">de heer Bonde: 66 stemmen</p>
      <p sl="nl">de heer Cox: 254 stemmen</p>
      <p sl="nl">de heer David Martin: 184 stemmen</p>
      <p sl="nl">de heer Onesta: 37 stemmen</p>
      <p sl="nl">de heer Wurtz: 42 stemmen.</p>
      <p sl="nl">Daar geen enkele kandidaat de volstrekte meerderheid van de uitgebrachte stemmen heeft behaald, gaan wij een tweede stemming houden. Als er geen bezwaren zijn, zijn dezelfde leden kandidaat als bij de eerste stemronde.</p>
    </intervention>
    <intervention id="2-012" speaker_id="1018" name="Francis WURTZ" is_mep="True" mode="spoken" nationality="France" birth_date="03-01-1948" birth_place="Strasbourg" p_group="Confederal Group of the European United Left - Nordic Green Left" m_state="FR">
      <p sl="fr">Mijnheer de Voorzitter, in overleg met mijn fractie en overeenkomstig de benadering die ik voor de eerste ronde heb toegelicht, trek ik mijn kandidatuur in. Ik verzoek degenen die op mij hebben gestemd - waarvoor mijn dank - thans op de heer David Martin te stemmen.</p>
      <a text="(Applaus)"/>
    </intervention>
    <intervention id="2-013" speaker_id="1838" name="Gérard ONESTA" is_mep="True" mode="spoken" nationality="France" birth_date="05-08-1960" birth_place="Albi" p_group="Group of the Greens/European Free Alliance" m_state="FR">
      <p sl="fr">Geachte collega’s, zoals afgesproken met mijn fractie trek ik mijn kandidatuur in. Mijn fractie heeft uitgebreid van gedachten gewisseld over de kwaliteiten van de verschillende kandidaten. Ik geloof dat wij hoe dan ook een goede Voorzitter zullen krijgen.</p>
      <a text="(Applaus)"/>
    </intervention>
    <intervention id="2-014" speaker_id="1275" name="Jens-Peter BONDE" is_mep="True" mode="spoken" nationality="Denmark" birth_date="27-03-1948" birth_place="Åbenrå" p_group="Independence/Democracy Group - Co" m_state="DK">
      <p sl="da">Mijnheer de Voorzitter, ik ben dankbaar voor de 66 stemmen die ik heb gekregen. Degenen die op mij hebben gestemd, worden om 12.00 uur in lokaal R31 verwacht om te beslissen wanneer ik mij moet terugtrekken.</p>
    </intervention>
    <intervention id="2-015" speaker_id="4443" name="Mário SOARES" is_mep="True" mode="spoken" nationality="Portugal" birth_date="07-12-1924" birth_place="Lisboa" p_group="Group of the Party of European Socialists" m_state="PT">
      <p sl="nl">De termijn voor de voordracht van kandidaten voor de tweede ronde verstrijkt om 12.15 uur. De kandidaturen moeten via de adjunct-secretaris-generaal bij het oudste lid in jaren worden ingediend.</p>
    </intervention>
    <intervention id="2-016" speaker_id="1352" name="Enrique BARÓN CRESPO" is_mep="True" mode="spoken" nationality="Spain" birth_date="27-03-1944" birth_place="Madrid" p_group="Socialist Group in the European Parliament" m_state="ES">
      <p sl="es">Mijnheer de Voorzitter, overeenkomstig het gentleman’s agreement dat tijdens de Conferentie van voorzitters werd gesloten wil ik u verzoeken de vergadering een kwartier langer te onderbreken. Kunnen wij met andere woorden om 12.45 uur beginnen?</p>
    </intervention>
    <intervention id="2-018" speaker_id="4443" name="Mário SOARES" is_mep="True" mode="spoken" nationality="Portugal" birth_date="07-12-1924" birth_place="Lisboa" p_group="Group of the Party of European Socialists" m_state="PT">
      <p sl="nl">Wij hebben nu nog maar drie kandidaten: de heren Bonde, Cox en David Martin. Wij gaan over tot de tweede stemming. De enveloppen en stembriefjes zullen worden rondgedeeld.</p>
      <p sl="nl">De stemming is geopend.</p>
      <a text="(De leden staan op om te gaan stemmen)"/>
      <p sl="nl">De stemming is gesloten.</p>
      <a text="(De vergadering wordt om 13.15 uur onderbroken en om 15.00 uur hervat)"/>
    </intervention>
    <intervention id="2-019" speaker_id="4443" name="Mário SOARES" is_mep="True" mode="spoken" nationality="Portugal" birth_date="07-12-1924" birth_place="Lisboa" p_group="Group of the Party of European Socialists" m_state="PT">
      <p sl="nl">Collega’s, ik maak de uitslag van de stemming bekend. Aantal deelnemers: 592; blanco of ongeldige stemmen: 13; uitgebrachte stemmen: 579; volstrekte meerderheid: 290. De drie kandidaten hebben het volgende aantal stemmen behaald:</p>
      <p sl="nl">de heer Bonde: 76 stemmen</p>
      <p sl="nl">de heer Cox: 277 stemmen</p>
      <p sl="nl">de heer David Martin: 226 stemmen.</p>
      <p sl="nl">Daar geen enkele kandidaat de volstrekte meerheid van de uitgebrachte stemmen heeft behaald, gaan wij een derde stemming houden. Wij moeten nu weten of alle kandidaten hun kandidatuur handhaven. De heren Cox en Martin handhaven hun kandidatuur. Mijnheer Bonde, handhaaft u uw kandidatuur?</p>
    </intervention>
    <intervention id="2-020" speaker_id="1275" name="Jens-Peter BONDE" is_mep="True" mode="spoken" nationality="Denmark" birth_date="27-03-1948" birth_place="Åbenrå" p_group="Independence/Democracy Group - Co" m_state="DK">
      <p sl="da">Mijnheer de Voorzitter, ik wil u verzoeken de vergadering te schorsen, zodat ik overleg kan plegen met de leden die voor mij hebben gestemd …</p>
      <a text="(Tekenen van onrust)"/>
      <p sl="da">Ik stel duidelijk dat wij geen enkele politieke toegeving verwachten. Degenen die op mij hebben gestemd, zijn onafhankelijke leden van kleine fracties en enkele leden van grote fracties die het gevoel hebben dat hun wensen niet ingewilligd worden. Het is een bont gekleurde coalitie zonder politieke bijbedoelingen. Deze mensen willen graag van gedachte wisselen met de twee kandidaten die de laatste ronde ingaan, David Martin en Pat Cox. Zij waren bij ons in lokaal R3, 1 en wij willen graag nog even doorgaan. Anders word ik gedwongen mijn kandidatuur staande te houden, hoewel ik dat niet wens.</p>
    </intervention>
    <intervention id="2-021" speaker_id="4443" name="Mário SOARES" is_mep="True" mode="spoken" nationality="Portugal" birth_date="07-12-1924" birth_place="Lisboa" p_group="Group of the Party of European Socialists" m_state="PT">
      <p sl="nl">Mijnheer Bonde, ik moet het Parlement raadplegen om na te gaan of het akkoord gaat met deze schorsing.</p>
      <a text="(Het Parlement stemt in met de schorsing)"/>
      <a text="(De vergadering wordt om 15.10 uur onderbroken en om 15.40 uur hervat)"/>
    </intervention>
    <intervention id="2-022" speaker_id="4443" name="Mário SOARES" is_mep="True" mode="spoken" nationality="Portugal" birth_date="07-12-1924" birth_place="Lisboa" p_group="Group of the Party of European Socialists" m_state="PT">
      <p sl="nl">Ik deel u mede dat de ik volgende kandidaturen heb ontvangen:</p>
      <p sl="nl">de heer Bonde</p>
      <p sl="nl">de heer Cox</p>
      <p sl="nl">de heer David Martin.</p>
      <p sl="nl">Wij gaan dus een derde stemming houden. De stembriefjes en de enveloppen worden op dit moment rondgedeeld.</p>
      <p sl="nl">De stemming is geopend.</p>
      <a text="(De leden staan op om te gaan stemmen)"/>
      <p sl="nl">De stemming is gesloten. Ik verzoek de stemopnemers zich naar de desbetreffende zaal te begeven voor het tellen van de stemmen.</p>
      <a text="(De vergadering wordt om 16.05 uur onderbroken en om 16.39 uur hervat)"/>
    </intervention>
    <intervention id="2-023" speaker_id="4443" name="Mário SOARES" is_mep="True" mode="spoken" nationality="Portugal" birth_date="07-12-1924" birth_place="Lisboa" p_group="Group of the Party of European Socialists" m_state="PT">
      <p sl="nl">Ik maak de uitslag van de stemming bekend. Aantal deelnemers: 586; blanco of ongeldige stemmen: 18; uitgebrachte stemmen: 568; volstrekte meerderheid: 285. De kandidaten hebben het volgend aantal stemmen behaald:</p>
      <p sl="nl">de heer Bonde: 33 stemmen</p>
      <p sl="nl">de heer Cox: 298 stemmen</p>
      <p sl="nl">de heer David Martin: 237 stemmen.</p>
      <p sl="nl">Zoals een ieder begrijpt, heeft de heer Patrick Cox de volstrekte meerderheid van de uitgebrachte stemmen behaald. Ik wens u, mijnheer Cox, oprecht geluk met uw verkiezing en ik wens u het allerbeste toe bij de uitoefening van uw mandaat. Ik hoop dat de uitoefening van uw mandaat het Europees Parlement veel geluk en goeds zal brengen. Ik verzoek u plaats te nemen in de voorzittersstoel.</p>
      <a text="(Levendig applaus)"/>
    </intervention>
    <intervention id="2-025" speaker_id="1287" name="Pat COX" is_mep="True" mode="spoken" nationality="Ireland" birth_date="28-11-1952" birth_place="Dublin" p_group="Group of the European Liberal, Democrat and Reform Party" m_state="IE">
      <p sl="nl">Het is een heel ander gevoel hier te zitten.</p>
      <p sl="nl">Collega’s, dit was een goede dag voor de parlementaire democratie in het Europees Parlement. Ik wil onze collega de heer Soares, het oudste lid in jaren, bedanken voor de wijze waarop hij de vergadering vandaag tot nu toe heeft geleid.</p>
      <a text="(Applaus)"/>
      <p sl="nl">Dit Parlement heeft vandaag driemaal gestemd in deze verkiezing. Dat is politiek en democratie. Ons Parlement heeft beslist en dat verleent de uiteindelijke keuze legitimiteit. Ik moet zeggen dat na de energieke, democratische wedijver van de afgelopen maanden en uren de betekenis van de legitimiteit van het mandaat van het voorzitterschap beter tot mij is doorgedrongen. Ik dank u daarvoor.</p>
      <p sl="nl">Ik bedank de heer David Martin voor de wijze waarop hij campagne gevoerd heeft. De kwesties die hij daarbij aan de orde heeft gesteld zijn van algemeen belang en moeten door ons aangepakt worden.</p>
      <p sl="nl">De heer Bonde wil ik eveneens mijn dank betuigen. Hij heeft in zijn campagne de zorgen verwoord van velen in dit Parlement die ten onrechte het gevoel hebben dat hun stem er niet toe doet.</p>
      <p sl="nl">Mijn dank ook aan de heer Onesta die de hem zo kenmerkende zwier heeft gegeven aan de hervormingsagenda, een agenda waaraan ik mij gecommitteerd voel.</p>
      <p sl="nl">De heer Wurtz wil ik bedanken voor zijn vriendelijke opmerkingen eerder vandaag. Ik weet dat onze politieke ideeën verschillen. Wij hebben onze overtuiging aan niemand te danken. Overtuiging, hartstocht en rede spelen mee in onze politieke ideeën, maar ook het vermogen om zaken met elkaar te kunnen doen. Dat vermogen bezit hij.</p>
      <p sl="nl">Ik dank mijn collega’s in de Fractie van de Europese Liberale en Democratische Partij. Ik ben er uitermate trots op dat voor het eerst in meer dan twintig jaar een vertegenwoordiger van deze fractie het voorzitterschap bekleedt. Al sinds de allereerste vergadering van de Europese Gemeenschap voor Kolen en Staal, vijftig jaar geleden, speelt mijn fractie een belangrijke rol in het democratische leven van dit Parlement. Het is mij een eer vandaag het Parlement voor te mogen zitten. Mijn liberale collega’s wil ik zeggen dat dit een zeer bitterzoet moment is: zoet, zoals u zich zult kunnen voorstellen, om alle voor de hand liggende redenen, en bitterzoet omdat die fractie, week in, week uit, dag in, dag uit, mijn politieke thuishaven is geweest. Ik heb veel aan u te danken en ben u moreel zeer verplicht. Ik hoop dat ik iets terug kan doen.</p>
      <a text="(Applaus)"/>
      <p sl="nl">Mijn dank aan de heer Poettering en de Fractie van de Europese Volkspartij voor het feit dat zij, evenals de liberale fractie, mij voorgedragen hebben. Ik ben u eveneens dankbaar voor uw royale steun, in de zin dat u gedaan heeft wat u beloofd had. Het is in de politiek altijd belangrijk een betrouwbare partner te hebben. Dat is een basis waarop wij in dit Parlement kunnen bouwen. Ik dank iedereen die voor mij gestemd heeft. Ik ben mij ervan bewust dat velen voor andere kandidaten gestemd hebben en ik hoop dat, nu de beslissing gevallen is, alle partijen aan hun trekken zullen komen in dit voorzitterschap. Laten wij ons ervoor inzetten dat dit Parlement en deze Unie klaar zijn voor de toekomst van Europa.</p>
    </intervention>
    <intervention id="2-030" speaker_id="1253" name="Hans-Gert PÖTTERING" is_mep="True" mode="spoken" nationality="Germany" birth_date="15-09-1945" birth_place="Bersenbrück " p_group="Group of the European People's Party (Christian Democrats)" m_state="DE">
      <p sl="de">Mijnheer de Voorzitter, mijnheer de voorzitter van de Commissie, geachte afgevaardigden, vandaag, 15 januari 2002, is een belangrijke dag in de geschiedenis van het Europees Parlement, want wij hebben een nieuwe Voorzitter gekozen. Mijnheer de Voorzitter, namens de Fractie van de Europese Volkspartij wil ik u van harte gelukwensen!</p>
      <a text="(Applaus)"/>
      <p sl="de">Ik hoop dat de overige fracties - ik zal zo meteen iets over de kandidaten zeggen - begrip hebben voor wat ik nu ga zeggen. Velen twijfelden eraan dat het mogelijk was een parlementslid uit een klein land en de voorzitter van een kleine fractie tot Voorzitter van het Europees Parlement te kiezen. Ik wil de Voorzitter en iedereen zeggen dat ik er zeer dankbaar voor ben dat wij - en dat geldt ook voor onze fractie - de kans hebben gehad de Europese cultuur tot uitdrukking te brengen. Ook een kleine fractie en een klein land hebben de mogelijkheid een van de belangrijkste taken binnen de Europese Unie op zich te nemen.</p>
      <a text="(Applaus)"/>
      <p sl="de">Europa zou zeer arm zijn als alleen persoonlijkheden uit de zogenaamde grote landen de mogelijkheid zouden hebben belangrijke posities te bekleden. Wij kunnen pas spreken van een Europa dat alle mensen, alle Europeanen waardig behandelt, als iedereen dezelfde kansen heeft, als iemand uit Ierland, zoals u, Voorzitter van het Europees Parlement kan worden en als iemand uit Luxemburg, zoals onze zeer gewaardeerde collega, de heer Santer, voorzitter van de Europese Commissie kan worden.</p>
      <p sl="de">Dit is volgens mij de boodschap van vandaag: wij laten opnieuw zien dat Europa niet door een kleine groep wordt geregeerd, maar dat iedereen iets te zeggen heeft en medeverantwoordelijk is. Mijnheer de Voorzitter, ik wens u veel geluk met uw taak, die u namens het gehele Europees Parlement waarneemt. Ik wens u veel succes voor de gezamenlijke toekomst van ons oude Europese continent dat zich voortdurend verandert.</p>
      <p sl="de">Ik wil mijn waardering uitspreken voor uw medekandidaten, de heren Onesta, Wurtz, Bonde en met name de heer Martin. Ik kan mij nog goed herinneren dat ik een aantal jaren geleden met hem in Edingburgh, de hoofdstad van Schotland, een ander klein land in Europa, in een discussie verwikkeld was.</p>
      <p sl="de">Dat is al lang geleden. Ik bekleedde toen nog geen belangrijke functie, maar ik was mij wel van een ding reeds terdege bewust: het is niet alleen een grote verrijking, maar ook een absolute noodzaak dat de fracties in het Europees Parlement ondanks hun verschillende politieke opvattingen over een ding eensgezind zijn en dat is de vrije, vreedzame en democratische toekomst van Europa. Daarom wil ik alle medekandidaten, met name de heer Martin, vandaag eveneens hartelijk danken en mijn waardering voor hen uitspreken!</p>
      <a text="(Applaus)"/>
      <p sl="de">Dan wil ik nog een opmerking maken. Mijnheer de Voorzitter, dit continent was verdeeld. Toen in 1979 velen in dit Parlement gekozen werden - van mijn fractie, maar ook van de andere fracties - had niemand durven dromen dat wij binnen enkele jaren collega’s uit Midden-Europa welkom zouden heten in het Europees Parlement.</p>
      <p sl="de">Mijnheer de Voorzitter, ik zou het volgende willen voorstellen. Laten wij waarnemers van de kandidaat-lidstaten uitnodigen in het Parlement als de toetredingsverdragen ondertekend worden. Op die manier kunnen die landen zich alvast voorbereiden op de democratische verkiezingen die ook bij hun gaan plaatsvinden in 2004.</p>
      <p sl="de">Mijnheer de Voorzitter, namens onze fractie wens ik u het allerbeste! Niemand zal het mij kwalijk nemen als ik dit zeg namens de fractie waarvan ik voorzitter mag zijn. Ik ben er trots op dat wij ons aan onze belofte gehouden hebben. Vertrouwen is immers ook belangrijk in de politiek. U zult in onze fractie - en dat zeg ik ook tegen de andere fracties - steeds een bondgenoot hebben als het gaat om de vreedzame en democratische toekomst van een sterk en verenigend Europa!</p>
      <p sl="de">Ik wens u veel succes en Gods zegen bij uw taak!</p>
      <a text="(Applaus)"/>
    </intervention>
    <intervention id="2-031" speaker_id="1352" name="Enrique BARÓN CRESPO" is_mep="True" mode="spoken" nationality="Spain" birth_date="27-03-1944" birth_place="Madrid" p_group="Socialist Group in the European Parliament" m_state="ES">
      <p sl="es">Mijnheer de Voorzitter, allereerst wil ik u namens de Fractie van de Partij van de Europese Sociaal-democraten van harte gelukwensen met uw overwinning. Ik wil u bovendien veel succes wensen, omdat u na een heftige verkiezingsstrijd met ons tot Voorzitter bent gekozen. Wij hebben niet op u gestemd, maar nu bent u onze Voorzitter. Wij hopen dat u uw taak met de u kenmerkende ridderlijkheid, onpartijdigheid en elegantie zult uitvoeren.</p>
      <p sl="es">Wij hebben naar onze mening actief samengewerkt en een voorbeeld van democratie gegeven voor alle Europeanen. Democratie veronderstelt een politieke strijd waarbij de waardengemeenschap gerespecteerd wordt. Wij zijn nu op een uiterst cruciaal punt beland, omdat wij onze gemeenschappelijke waarden hebben bevestigd. Ik hoop dat u de standpunten van het Europees Parlement vertegenwoordigt in de nu beginnende Conventie over de toekomst van Europa en dat u met name de bevestiging van het Handvest van de grondrechten verdedigt als bevestiging van een waardengemeenschap. Wij fungeren bovendien als gastheren van de Conventie, omdat die hier zal plaatsvinden. Gelukkig kan het Parlement reeds nu een open huis zijn voor alle Europeanen, voor wie u zich zo inzet. Het Europees Parlement moet niet alleen zijn eigen standpunten verdedigen maar er ook voor zorgen dat de collega’s uit de nationale parlementen actief deel kunnen nemen aan dit proces dat bijna tegelijkertijd begint met uw voorzitterschap.</p>
      <p sl="es">Ik denk hierbij ook aan de Europese landen die mee willen doen aan ons gemeenschappelijk avontuur. Wij moeten hen mijns inziens behandelen alsof ze al vanaf maart dit jaar deel uitmaken van het Parlement en niet wachten op de ratificaties. Zij gaan ook deelnemen aan de Conventie en daarom moeten wij onze betrekkingen met hen intensiveren. Wij kunnen nu al spreken van een uitgebreide Unie. Dit is echter geen geschikt tijdstip om op de details in te gaan. Uw eerste toespraak wekt hoop en ik heb alle vertrouwen dat wij de inhoud die u aan uw uw voorzitterschap wilt geven, in dit proces zullen kunnen bevestigen.</p>
      <p sl="es">Mijnheer de Voorzitter, ik wil tevens iedereen bedanken die een steentje heeft bijgedragen aan dit verkiezingsproces. In de eerste plaats gaat mijn dank uit naar de heer Martin die lid is van mijn fractie en met wie ik al een aantal jaren heb samengewerkt in het Bureau van het Parlement en tijdens mijn voorzitterschap. Ook dank ik de heer Wurtz, die in mijn ogen een eerlijke en nobele kandidaat was, de heer Onesta en de heer Bonde, die het hele verkiezingsproces op de spits gedreven heeft, maar u uiteindelijk zelfs op elegante wijze een bosje bloemen kon aanbieden. Ik kon dat niet, mijnheer de Voorzitter.</p>
      <p sl="es">Ik wil u namens mijn fractie nogmaals feliciteren en u verzekeren van onze medewerking. Wij hopen dat u een Voorzitter van alle Europeanen wilt zijn, dat u voor een Europa met meer vooruitgang, meer sociale rechtvaardigheid en duurzame ontwikkeling wilt zijn maar bovenal voor een Europa waarin wij de basis kunnen leggen voor een grondwet van alle Europeanen.</p>
      <a text="(Applaus)"/>
    </intervention>
    <intervention id="2-032" speaker_id="1287" name="Pat COX" is_mep="True" mode="spoken" nationality="Ireland" birth_date="28-11-1952" birth_place="Dublin" p_group="Group of the European Liberal, Democrat and Reform Party" m_state="IE">
      <p sl="nl">U heeft mij dan wel geen bosje bloemen aangeboden, de woorden op zich zijn complimenteus genoeg.</p>
      <p sl="nl">In het licht van de gebeurtenissen van deze dag wijk ik af van de gebruikelijke volgorde en nodig ik mijn vriend en collega, de heer David Martin, uit het woord te nemen.</p>
    </intervention>
    <intervention id="2-033" speaker_id="1403" name="David MARTIN" is_mep="True" mode="spoken" nationality="United Kingdom" birth_date="26-08-1954" birth_place="Edinburgh" p_group="Group of the Progressive Alliance of Socialists and Democrats in the European Parliament" m_state="GB">
      <p sl="en">Mijnheer de Voorzitter, voordat ik u gelukwens wil ik allereerst graag zeggen dat het voor dit gehele Parlement een eer was dat een zo eminent Europeaan en onversaagd democraat als de heer Soares onze Voorzittersverkiezingen heeft voorgezeten. Het was een genoegen hem als Voorzitter te hebben.</p>
      <a text="(Applaus)"/>
      <p sl="en">Ik feliciteer u van ganser harte. U heeft een welverdiende overwinning behaald. U heeft er hard voor moeten vechten en dat heeft u dan ook gedaan. U heeft zich kranig geweerd en gedurende de hele campagne alle kwaliteiten laten zien die u nodig zult hebben om een eersteklas Voorzitter van dit Parlement te zijn. Ik verheug mij erop met u samen te werken.</p>
      <p sl="en">Gezien uw woorden van zojuist en uw gehele staat van dienst in dit Parlement weet ik dat u zich zult inzetten voor de rechten en belangen van alle afgevaardigden. Ik weet dat u alle politieke richtingen eerlijk zult vertegenwoordigen, dat u de rechten van dit Parlement zult verdedigen tegenover de buitenwereld en dat u waar nodig krachtig zult optreden ten opzichte van de andere instellingen. U heeft voor de tweeëneenhalf jaar van uw Voorzitterschap mijn niet nalatende steun en loyaliteit. Ik zie uit naar onze samenwerking.</p>
      <p sl="en">Ik wil mijn eigen fractiegenoten bedanken, in de eerste plaats omdat zij mij kandidaat hebben gesteld en in de tweede plaats omdat zij mij de afgelopen drie of vier maanden zo gesteund hebben. Ook wil ik degenen bedanken die - en dat is misschien nog belangrijker - niet op mij gestemd hebben. Ik schat dat ik tussen de driehonderd en vierhonderd afgevaardigden gesproken heb. Ik heb met iedere fractie in dit Parlement gesproken. Ik heb gesprekken gevoerd met commissies en interfractiewerkgroepen. Men trad mij met onuitputtelijke hoffelijkheid en beleefdheid tegemoet, waar ik ook kwam. Zelfs als men het met mij oneens was, was men bereid naar mij te luisteren. Dat is democratie in actie. Ik dank het gehele Parlement voor die houding.</p>
      <a text="(Applaus)"/>
      <p sl="en">In die geest wil ik ook de heer Poettering bedanken voor zijn woorden, die in dezelfde categorie vallen. Dit is niet het moment voor lange toespraken, mijnheer de Voorzitter, maar laat het gezegd zijn dat u uw overwinning verdient. Ik wens u het allerbeste. U heeft op een gegeven moment tijdens de campagne gezegd dat wij, wat er ook zou gebeuren, een week of twee na de verkiezingen een stevige pint zouden pakken. Daar zie ik naar uit!</p>
      <a text="(Gelach en langdurig applaus)"/>
    </intervention>
    <intervention id="2-034" speaker_id="1287" name="Pat COX" is_mep="True" mode="spoken" nationality="Ireland" birth_date="28-11-1952" birth_place="Dublin" p_group="Group of the European Liberal, Democrat and Reform Party" m_state="IE">
      <p sl="nl">Ik kan niet ontkennen dat ik dat gezegd heb. Ik herinner me dat ik op 28 november 2001, tijdens een debat in Brussel, op een bepaald ogenblik mijn betoog afrondde met de opmerking - in verband met de uitspraak die zojuist dankzij de heer Martin in het officiële verslag van de vergadering is terechtgekomen - dat ik als halve Ier weliswaar een pint wilde pakken, maar dat ik er als halve Schot niet voor wilde betalen.</p>
      <a text="(Gelach)"/>
      <p sl="nl">We zijn er dus nog niet uit hoe we dit gaan aanpakken.</p>
      <a text="(Gelach)"/>
      <p sl="nl">Ik nodig de heren Bonde, Onesta en Wurtz uit met ons mee te gaan.</p>
    </intervention>
    <intervention id="2-035" speaker_id="1838" name="Gérard ONESTA" is_mep="True" mode="spoken" nationality="France" birth_date="05-08-1960" birth_place="Albi" p_group="Group of the Greens/European Free Alliance" m_state="FR">
      <p sl="fr">Mijnheer de Voorzitter, net als al mijn collega’s kan ik uw welverdiende overwinning natuurlijk alleen maar toejuichen. Welverdiend omdat zij bereikt is na grondig overleg, na weken van debatteren. Ik geloof dat de mooiste overwinningen die zijn die langzaam tot stand komen, en uw overwinning moet dan wel heel erg mooi zijn.</p>
      <p sl="fr">U heeft ons aangekondigd op neutrale, maar niet geneutraliseerde wijze invulling te willen geven aan het voorzitterschap. Na uw eerste toespraak heb ik al het gevoel dat u deze gelofte gestand zult doen. Neutraal zult u zeker zijn, uw staat van dienst spreekt voor u, en ik geloof dat uw oor voor iedereen open zal staan. Uw voorzitterschap zal echter niet geneutraliseerd zijn omdat u een overtuigd Europeaan bent. U heeft meteen verwezen naar de vlag die tegenover ons en achter u hangt en, mijnheer de Voorzitter, het is een feit dat deze vlag ons verbindt over al onze verschillen heen. U bent niet voorbijgegaan aan de verschillen door een taal te spreken die geen werktaal, maar wel een officiële taal is. Er zijn zoveel talen in Europa die op een dag, wanneer de Unie dichter bij de burgers staat, tot officiële taal zouden kunnen worden uitgeroepen. Ik ben van mening dat u een mooi symbool heeft gebruikt.</p>
      <p sl="fr">Tot besluit wil ik uitdrukking verlenen aan de hoop dat uw voorzitterschap een weerspiegeling zal zijn van uw eerste toespraak, wilskrachtig en met een glimlach.</p>
      <a text="(Applaus)"/>
    </intervention>
    <intervention id="2-036" speaker_id="1287" name="Pat COX" is_mep="True" mode="spoken" nationality="Ireland" birth_date="28-11-1952" birth_place="Dublin" p_group="Group of the European Liberal, Democrat and Reform Party" m_state="IE">
      <p sl="nl">Ik zal het proberen.</p>
    </intervention>
    <intervention id="2-037" speaker_id="1018" name="Francis WURTZ" is_mep="True" mode="spoken" nationality="France" birth_date="03-01-1948" birth_place="Strasbourg" p_group="Confederal Group of the European United Left - Nordic Green Left" m_state="FR">
      <p sl="fr">Mijnheer de Voorzitter, namens mijn fractie en mijzelf feliciteer ik u van ganser harte met uw verkiezing. Iedereen weet dat wij uw kandidatuur niet hebben gesteund, maar dat wij u persoonlijk zeer waarderen. En wij zijn democraten. U bent nu de Voorzitter van iedereen. U erft een ambt dat gedurende de eerste helft van de zittingsperiode door mevrouw Fontaine met succes is vervuld. Zij is erin geslaagd te allen tijde het pluralisme te waarborgen en loyaal met alle partijen samen te werken. Wij hopen dat deze samenwerking met u kan worden voortgezet, en aangezien ik u ken, heb ik geen enkele reden om daaraan te twijfelen. Derhalve wens ik u veel geluk toe, mijnheer de Voorzitter.</p>
      <a text="(Applaus)"/>
    </intervention>
    <intervention id="2-038" speaker_id="4359" name="Charles PASQUA" is_mep="True" mode="spoken" nationality="France" birth_date="17-04-1927" birth_place="Grasse" p_group="Union for Europe of the Nations Group" m_state="FR">
      <p sl="fr">Mijnheer de Voorzitter, iedere geheime stemming in een parlement houdt bepaalde risico’s en een zekere spanning in. Na een voor ons allen meeslepende nek-aan-nekrace bent u thans als winnaar over de eindstreep gegaan, u bent verkozen. Hiermee feliciteren wij u vanzelfsprekend. Wij geloven dat u de Voorzitter bent die wij graag willen hebben. In de Conferentie van voorzitters ben ik reeds getuige geweest van uw diplomatieke gevoel en de scherpzinnigheid van uw formuleringen, hetgeen naar ik meen een zekere vastberadenheid niet in de weg staat.</p>
      <p sl="fr">Mijnheer de Voorzitter, de hele dag heb ik uw onrust gevoeld, heb ik uw angsten omtrent de uitkomst van deze verkiezingen gedeeld en heb ik net als u het resultaat als een soort bevrijding ervaren.</p>
      <p sl="fr">Meteen na uw verkiezing heeft u benadrukt dat u de Voorzitter van het gehele Parlement, van alle afgevaardigden bent, zowel van degenen die voor u hebben gestemd als van degenen die dat niet hebben gedaan. Nu bent u de Voorzitter van iedereen. Als u met de individuele afgevaardigden zou spreken, zou u natuurlijk constateren dat er veel meer leden voor u hebben gestemd dan uit de cijfers blijkt. Maar zo zijn de zaken nu eenmaal.</p>
      <p sl="fr">De beloften die u doet, mijnheer de Voorzitter, mag u gezien het feit dat u Ier bent niet alleen aan één lid van het Parlement doen. Mocht u dus om uw voorzitterschap in te luiden een glas aanbieden, dan begrijp ik de ongerustheid van de helft van de Ieren die hiervoor moeten betalen. Want ik zou u erop willen attenderen dat wanneer u eerlijk wilt zijn en uw beloftes wilt nakomen, u niet alleen maar één glas aan één enkele persoon kunt aanbieden, maar 626 glazen aan alle hier aanwezigen. Zo staat het ervoor, mijnheer de Voorzitter!</p>
      <p sl="fr">Maar alle gekheid op een stokje, ik zou tot besluit willen benadrukken dat de fractie die ik voorzit, de Fractie Unie voor een Europa van Nationale Staten, met grote belangstelling heeft geluisterd naar de eerste woorden die u gezegd heeft over de noodzaak om de diversiteit van onze culturen te handhaven. De kracht van Europa ligt ten slotte in de optelsom van de kwaliteiten van elk van onze volkeren en niet in een trend die hier en daar bestaat om deze verschillen te laten verdwijnen. Ook hiervan nemen wij kennis. U kunt op ons rekenen, wij zullen u steunen, maar wanneer noodzakelijk ook waakzaam zijn wanneer besluiten moeten worden genomen.</p>
    </intervention>
    <intervention id="2-039" speaker_id="1287" name="Pat COX" is_mep="True" mode="spoken" nationality="Ireland" birth_date="28-11-1952" birth_place="Dublin" p_group="Group of the European Liberal, Democrat and Reform Party" m_state="IE">
      <p sl="nl">Dank u wel, mijnheer Pasqua, ik zal u maar meteen verklappen dat alle afgevaardigden morgen om 13 uur zijn uitgenodigd om voor de vergaderzaal het glas met mij te heffen, en dat geldt ook voor u, voorzitter Pasqua.</p>
    </intervention>
    <intervention id="2-040" speaker_id="1934" name="Daniel COHN-BENDIT" is_mep="True" mode="spoken" nationality="France" birth_date="04-04-1945" birth_place="Montauban" p_group="Group of the Greens/European Free Alliance - Co" m_state="FR">
      <p sl="fr">Mijnheer de Voorzitter, Pat Cox, u bent met meerderheid van stemmen verkozen. Onder in de urn liggen echter andere stemmen en ik zou u aan iets willen herinneren. Ik weet dat wanneer men deel uitmaakt van een minderheidsfractie - en dit gold gedurende lange tijd ook voor u - men de neiging heeft om iedereen van advies te dienen. Ik zou uw gewoonte dan ook willen voortzetten en de Voorzitter van het Parlement, een functie die vele malen belangrijker is dan die van voorzitter van een zeer kleine fractie of die van ondervoorzitter, van advies willen dienen. Ik wil u aan de wijze spreuk van een rabbijn herinneren. Deze had de gewoonte om in moeilijke situaties waarin hem verteld werd dat hij de keus had tussen twee mogelijkheden te zeggen: “in dat geval kies ik de derde!”</p>
      <p sl="fr">Mijnheer de Voorzitter, ik geloof dat u vandaag moet vergeten wie er wel en wie er niet op u heeft gestemd. U vertegenwoordigt de instelling in het belang van allen. U vertegenwoordigt een idee van Europa en deze idee wordt aangevallen door politici die tot een van de politieke stromingen behoren die u hebben gesteund: toevallig of willekeurig, Jörg Haider, toevallig of willekeurig, Silvio Berlusconi. Ik verwacht dat u in het belang van Europa zult handelen, zonder u te laten leiden door de belangen van degenen die op u hebben gestemd en zonder rekening te houden met hun redenen hiervoor.</p>
      <p sl="fr">Dit hebben wij ook van mevrouw Fontaine verwacht en zij heeft zich hieraan vrijwel altijd gehouden. Ik ben mij ervan bewust dat niemand ooit alles doet wat de instelling van hem verwacht. Maar, mijnheer Cox, u moet een morele uitdaging het hoofd bieden: u moet zich emanciperen van de enorme macht van degenen die u hebben gesteund en benoemd. Dit zal niet gemakkelijk zijn en mocht u behoefte hebben aan medestanders om het pluralisme van de onafhankelijkheid te verdedigen, dan kunt u op de groenen, zowel op degenen die op u hebben gestemd als op degenen die dat niet hebben gedaan, rekenen. Laat u zich door niets en niemand in een hoek duwen: de verdediging van de vrijheid van het pluralisme is uw taak als Voorzitter.</p>
    </intervention>
    <intervention id="2-041" speaker_id="1926" name="Karin RIIS-JØRGENSEN" is_mep="True" mode="spoken" nationality="Denmark" birth_date="07-11-1952" birth_place="Odense" p_group="Group of the Alliance of Liberals and Democrats for Europe - Vice" m_state="DK">
      <p sl="en">Mijnheer de Voorzitter, het is u gelukt! Het was geweldig. U had een droom en u heeft die verwezenlijkt. Gelukkig heeft u nog meer dromen, nog meer visioenen. Ik ben ervan overtuigd dat u ook die zult verwezenlijken.</p>
      <p sl="en">Hartelijk gefeliciteerd namens de Fractie van de Europese Liberale en Democratische Partij. Wij zijn buitengewoon trots op u. We zullen u missen. We zullen uw betrokkenheid, uw visie en uw gevoel voor humor missen. Gelukkig blijft u bij ons. Wij zullen ons uiterste best doen om met u samen te werken en ervoor te zorgen dat uw dromen, onze dromen uitkomen. Het allerbeste. Ik mis u wanhopig!</p>
      <a text="(Applaus)"/>
    </intervention>
    <intervention id="2-042" speaker_id="1275" name="Jens-Peter BONDE" is_mep="True" mode="spoken" nationality="Denmark" birth_date="27-03-1948" birth_place="Åbenrå" p_group="Independence/Democracy Group - Co" m_state="DK">
      <p sl="en">Mijnheer de Voorzitter, 29 jaar geleden ben ik eens in Parijs op bezoek geweest bij Mário Soares, die daar in ballingschap leefde. Ik wist destijds niet dat ik hem vandaag zou bedanken voor de wijze waarop hij deze vergadering geleid heeft. Ik heb mijn kandidatuur schriftelijk ingetrokken en een toespraak in dat kader voorbereid. Ik vind het jammer dat de laatste stemming met mijn naam begon. Graag bedank ik de 76 collega’s die in de tweede ronde op mij gestemd hebben om een eerlijk voorzittersprogramma te steunen.</p>
      <p sl="en">Het was van meet af aan duidelijk dat de strijd zou gaan tussen de heer Cox en de heer David Martin. We hebben in de fracties goede discussies gevoerd, er is een schitterend, door European Voice georganiseerd debat op televisie uitgezonden en de Campaign for Parliamentary Reform is opgericht. Het slotdebat vóór de stemming van vandaag was het resultaat van een gezamenlijk initiatief van de vijf kandidaten. Onze vriendschap is niet verzwakt, maar juist sterker geworden.</p>
      <p sl="en">Geachte heer Cox, gefeliciteerd met uw overwinning. U heeft in een geheime stemming de meerderheid behaald. U heeft uw voorzitterschap niet meer aan onderlinge afspraken te danken. Het Parlement heeft u een duidelijk mandaat gegeven. Door de verkiezingscampagne bent u zich bewust geworden van de problemen die we moeten oplossen. De stemprocedure moet bijvoorbeeld anders, er moet voldoende spreektijd zijn voor een levendig debat en alle afgevaardigden moeten toegang hebben tot alle documenten die betrekking hebben op het wetgevingsproces. Kleine fracties en onafhankelijke afgevaardigden moeten een redelijk aantal functies toegewezen krijgen en gewone afgevaardigden moeten minstens driemaal per jaar kunnen spreken. Wij moeten nieuwkomers als waarnemers uitnodigen en hun talen erkennen. De Conventie dient de verschillende standpunten van zowel de federalistische meerderheid als de minderheid op gepaste wijze te vertegenwoordigen. Een democratie hoort haar minderheden altijd rechtvaardig te behandelen en u zult de vele minderheden in dit Parlement rechtvaardig dienen. Ik wens u dertig maanden hard werk toe ten behoeve van ons allemaal. Mijn gelukwensen.</p>
      <a text="(Applaus)"/>
    </intervention>
    <intervention id="2-043" speaker_id="1428" name="Richard A. BALFE" is_mep="True" mode="spoken" nationality="United Kingdom" birth_date="14-05-1944" birth_place="Mildenhall " p_group="Group of the Party of European Socialists" m_state="GB">
      <p sl="en">Namens de vrij grote groep van niet-ingeschrevenen - met meer dan dertig leden van wie enkelen uit andere politieke regionen gevlucht zijn - wil ik u van harte gelukwensen bij uw ambtsaanvaarding. Dit is een brede en gevarieerde groep van afgevaardigden van verschillend politiek pluimage die het hele politieke spectrum bestrijkt. Eén ding hebben deze mensen echter gemeen: zij hebben allen een politiek mandaat; duizenden, ja, vaak zelfs miljoenen mensen in diverse stemhokjes in verschillende landen hebben op hen gestemd. Winston Churchill heeft eens gezegd dat democratie lastig kan zijn, maar dat het wel het beste systeem is dat we kennen.</p>
      <p sl="en">In uw inleidende toespraak heeft u ook een opmerking gemaakt over de mensen die het gevoel hebben dat hun stem er niet toe doet. Mensen in de groep van de niet-ingeschrevenen hebben dat gevoel ook vaak gehad. Sommige van hen hebben zelfs in een fractie gezeten die is opgeheven en zij waren bepaald niet gelukkig met de wijze waarop dat ging. Ik wil geen politiek standpunt naar voren brengen, aangezien het uitermate moeilijk zou zijn een gemeenschappelijk politiek standpunt te bereiken in deze groep. Ik wil er echter wel op wijzen dat de niet-ingeschrevenen één zijn in hun verwachting dat u hen rechtvaardig en redelijk zult behandelen, dat u sprekers uit deze hoek van het Parlement zult herkennen en dat u zult beseffen dat velen van ons misschien wel lastig zijn, maar dat wij niettemin democraten zijn en dat we een aandeel willen hebben in het functioneren van dit Parlement.</p>
      <p sl="en">U komt uit een klein land en uit een kleine fractie. Zoals wij weten komt u zelfs uit een zeer kleine fractie: toen u uit Ierland kwam, vormde u een eenmansfractie. Nu ben ik een eenmansfractie; dat hebben we dus gemeen. Ik zou daarom van eenmansfractie tot eenmansfractie willen zeggen: gefeliciteerd. Wij verheugen ons erop met u samen te werken en ik weet dat al mijn collega’s op deze nieuwe bankjes verwachten rechtvaardig door u behandeld te worden en, naar ik hoop, het democratisch respect van u te krijgen dat zij allen verdienen.</p>
      <a text="(Applaus)"/>
    </intervention>
    <intervention id="2-044" speaker_id="1287" name="Pat COX" is_mep="True" mode="spoken" nationality="Ireland" birth_date="28-11-1952" birth_place="Dublin" p_group="Group of the European Liberal, Democrat and Reform Party" m_state="IE">
      <p sl="en">Mijnheer Balfe, ik ben ervan overtuigd dat u als eenmansfractie die opvatting unaniem onderschrijft.</p>
      <p sl="en">Wij hebben thans onze parlementaire aangelegenheden behandeld. Er hebben zich inmiddels echter ook enkele collega’s van de Europese Commissie bij ons gevoegd. Ik ben hun zeer dankbaar voor hun aanwezigheid; dit is immers een belangrijk moment in het democratische leven van ons Parlement.</p>
    </intervention>
    <intervention id="2-045" speaker_id="photo_generic" name="Prodi" is_mep="True" mode="spoken" role="voorzitter van de Commissie">
      <p sl="it">Mijnheer de Voorzitter, ik wens u mijn oprechte gelukwensen aan te bieden met uw verkiezing tot Voorzitter van het Europees Parlement. Dit ambt vormt de bekroning van de politieke carrière van een overtuigd en trouw Europeaan. Ik maak mij dan ook met veel enthousiasme op voor onze samenwerking. Ik hoop dat onze samenwerking volledig en vruchtbaar zal zijn, zoals onder uw voorgangster, mevrouw Nicole Fontaine. Tijdens haar voorzittershap hebben wij tussen de Commissie en het Parlement een waarlijk voorbeeldige samenwerkingsrelatie kunnen opbouwen. Constructieve en intensieve samenwerking tussen onze instellingen is namelijk essentieel voor het goed functioneren van het gehele communautaire systeem. Ik ben ervan overtuigd dat onder uw leiding een dergelijke vorm van samenwerking niet zal ontbreken.</p>
      <p sl="it">Geachte afgevaardigden, uw controlerende rol ten aanzien van de uitvoerende taken van de Commissie is onmisbaar voor het goed functioneren en de transparantie van het communautaire systeem. Op dit principe van transparantie moeten de belangrijke processen gestoeld zijn waar onze instellingen op dit cruciale historische moment aan werken: de uitbreiding en de constituerende fase die enkele weken gelden in Laken is geopend en die binnen enkele maanden hier een aanvang neemt.</p>
      <p sl="it">Uw Parlement is de rechtstreekse vertegenwoordiging van de Europese burgers en het is duidelijk dat u de hoofdrol speelt bij het opbouwen van het nieuwe Europa. Het Parlement en de Commissie hebben samen de mogelijkheid, sterker nog de plicht, te bewijzen dat er vorm kan worden gegeven aan een nieuwe relatie tussen de burgers en de Europese instellingen.</p>
      <p sl="it">Mijnheer de Voorzitter, nogmaals mijn gelukwensen met uw verkiezing. Het zal mij verheugen, samen met mijn de andere commissarissen, met u samen te werken om dit doel te bereiken.</p>
      <a text="(Applaus)"/>
    </intervention>
    <intervention id="2-046" speaker_id="4358" name="Fodé SYLLA" is_mep="True" mode="spoken" nationality="France" birth_date="23-01-1963" birth_place="Thiès " p_group="Confederal Group of the European United Left/Nordic Green Left" m_state="FR">
      <p sl="fr">Mijnheer de Voorzitter, ook ik wil u bedanken en geluk toewensen. Aan hetgeen onze voorzitter, Francis Wurtz, heeft gezegd valt eigenlijk niets meer toe te voegen.</p>
      <p sl="fr">Ik zou alleen nog de volgende kanttekening willen plaatsen. Vaak wordt gezegd dat het Parlement geen weerspiegeling vormt van onze samenlevingen, van onze scholen, zelfs van onze voetbalvelden. Het is een feit dat er nog steeds niet genoeg vrouwen, nog niet genoeg immigranten in het Parlement vertegenwoordigd zijn. Wat deze twee laatste categorieën betreft, zou ik echter willen opmerken dat zij in één sector wel ruimschoots zijn vertegenwoordigd: in de schoonmaak. De schoonmaakmensen zijn degenen die voor ons comfort zorgen. Wie goed kijkt - en ik ga ervan uit dat u als Voorzitter van iedereen ook aan deze groep aandacht zult besteden - zult u zien dat veel van de mensen die voor ons comfort zorgen, immigranten zijn.</p>
      <p sl="fr">Dan zou ik, zonder gekheid, nog het volgende willen zeggen: u heeft iedereen verrast door uw moedertaal te spreken. Nu is mijn moedertaal - ik ben afkomstig uit Senegal en Frans afgevaardigde - Bambara. Ik hoop derhalve dat ik één keer voor het einde van deze zittingsperiode de kans zal krijgen om als parlementariër mijn eigen taal te spreken. Ik ben namelijk van mening ben dat dit het wezen van de diversiteit uitmaakt. Dit is trouwens ook een vorm van erkenning van iedereen, aangezien wij ondanks al onze verschillen samen aan de toekomst moeten bouwen.</p>
      <a text="(Applaus)"/>
    </intervention>
    <intervention id="2-047" speaker_id="1287" name="Pat COX" is_mep="True" mode="spoken" nationality="Ireland" birth_date="28-11-1952" birth_place="Dublin" p_group="Group of the European Liberal, Democrat and Reform Party" m_state="IE">
      <p sl="nl">Waarde collega’s, ik dank iedereen voor alle gelukwensen en adviezen en nodig alle afgevaardigden nogmaals uit om morgen, rond lunchtijd, mijn verkiezing kort te vieren.</p>
      <p sl="nl">Dat brengt ons bij het volgende agendapunt. Wij moeten nu de ondervoorzitters van dit Parlement kiezen. Het is nu 17.30 uur. Als er amendementen zijn, zal ik deze meenemen, maar ik stel voor dat kandidaten uiterlijk vóór 18.00 uur worden voorgedragen. Indiening van de voordrachten dient te geschieden bij de adjunct-secretaris-generaal in kamer R00.101 in het Louise Weiss-gebouw. Ik hoop dat u het hiermee eens bent.</p>
    </intervention>
    <intervention id="2-048" speaker_id="1352" name="Enrique BARÓN CRESPO" is_mep="True" mode="spoken" nationality="Spain" birth_date="27-03-1944" birth_place="Madrid" p_group="Socialist Group in the European Parliament" m_state="ES">
      <p sl="es">Mijnheer de Voorzitter, om voor de hand liggende redenen moeten wij een keuze maken voor een van de twee procedures. Wij verzoeken u de agenda aan te houden zoals die was vastgesteld en de termijn voor de indiening van de voordrachten tot 18.30 uur te verlengen.</p>
    </intervention>
    <intervention id="2-049" speaker_id="1287" name="Pat COX" is_mep="True" mode="spoken" nationality="Ireland" birth_date="28-11-1952" birth_place="Dublin" p_group="Group of the European Liberal, Democrat and Reform Party" m_state="IE">
      <p sl="nl">In dit geval zijn er misschien bijzondere omstandigheden. We hebben een lange dag van stemmingen achter de rug en mensen moeten met elkaar kunnen overleggen. Als het Parlement echter akkoord gaat en wij dit voorstel aannemen, moeten de voordrachten om 18.30 uur binnen zijn, wat inhoudt dat we om 19.00 uur zullen stemmen.</p>
      <p sl="nl">Ik verklaar de vergadering te zijn onderbroken.</p>
      <a text="(De vergadering wordt om 17.35 uur onderbroken en om 19.05 uur hervat.)"/>
    </intervention>
    <intervention id="2-050" speaker_id="1426" name="Mary Elizabeth BANOTTI" is_mep="True" mode="spoken" nationality="Ireland" birth_date="29-05-1939" birth_place="Dublin" p_group="Group of the European People's Party (Christian Democrats) and European Democrats" m_state="IE">
      <p sl="en">Mijnheer de Voorzitter, allereerst mijn hartelijke gelukwensen met uw verkiezing. Ik wil slechts een technische mededeling doen voordat wij gaan stemmen. Het computernetwerk heeft vijf minuten plat gelegen als gevolg van een defect in de hardware. Er is vastgesteld wat het probleem is en dit wordt op dit moment opgelost. Het goede nieuws is dat het systeem nu weer functioneert. Geen paniek: er wordt aan gewerkt door deskundige mensen en hopelijk zullen we geen problemen meer ondervinden.</p>
    </intervention>
  </section>
  <section id="creitem2" title="Verkiezing van de ondervoorzitters van het Europees Parlement">
    <intervention id="2-052" speaker_id="1287" name="Pat COX" is_mep="True" mode="spoken" nationality="Ireland" birth_date="28-11-1952" birth_place="Dublin" p_group="Group of the European Liberal, Democrat and Reform Party" m_state="IE">
      <p sl="nl">Aan de orde is de verkiezing van de ondervoorzitters van het Europees Parlement.</p>
      <p sl="nl">Ik heb de volgende voordrachten voor het ondervoorzitterschap ontvangen: Cederschiöld, Colom i Naval, Dimitrakopoulos, Friedrich, Imbeni, Lalumière, David Martin, …</p>
      <a text="(Luid applaus)"/>
      <p sl="nl">… Onesta, Pacheco Pereira, Podestà, Provan, Puerta, Gerhard Schmid, Vidal-Quadras Roca.</p>
      <p sl="nl">De kandidaten hebben bevestigd in te stemmen met hun kandidatuur. Het aantal kandidaten is niet hoger dan het aantal te vervullen zetels. Ik stel daarom voor deze kandidaten bij acclamatie te kiezen overeenkomstig artikel 13, lid 1 van het Reglement.</p>
      <a text="(Luid applaus)"/>
      <p sl="nl">Het applaus is de acclamatie waarbij bevestigd wordt dat de veertien kandidaten nu tot ondervoorzitters zijn gekozen. Wij moeten thans echter stemmen om de rangorde te bepalen. Ik roep deze kandidaten daarom uit tot ondervoorzitters van het Europees Parlement. Mijn gelukwensen aan ieder van hen.</p>
      <p sl="nl">Wij gaan nu over tot de stemming ter bepaling van de rangorde. Aangezien het hier slechts de rangorde betreft is geen gekwalificeerde meerderheid vereist. De stembriefjes voor het bepalen van deze rangorde zullen nu worden uitgereikt. De stemopnemers die dienst deden tijdens de Voorzittersverkiezing nemen ook nu weer de stemmen op. Ik verzoek hen derhalve plaats te nemen bij de stembussen.</p>
    </intervention>
    <intervention id="2-053" speaker_id="1264" name="Ingo FRIEDRICH" is_mep="True" mode="spoken" nationality="Germany" birth_date="24-01-1942" birth_place="Kutno" p_group="Group of the European People's Party (Christian Democrats) and European Democrats" m_state="DE">
      <p sl="de">Mijnheer de Voorzitter, ik heb een vraag. Er is tot nu toe steeds gezegd dat wij minstens zeven kandidaten moeten aankruisen om het stembiljet geldig te maken. Geldt deze voorwaarde nog steeds?</p>
    </intervention>
    <intervention id="2-054" speaker_id="1287" name="Pat COX" is_mep="True" mode="spoken" nationality="Ireland" birth_date="28-11-1952" birth_place="Dublin" p_group="Group of the European Liberal, Democrat and Reform Party" m_state="IE">
      <p sl="nl">Voor zover mij bekend is mag u een willekeurig aantal kandidaten aankruisen, mijnheer Friedrich, zoveel of zo weinig als u maar wilt. Het is aan u. Er gelden hiervoor geen regels.</p>
      <p sl="nl">Gebruikt u alstublieft alleen de officiële stembriefjes en kruist u de hokjes aan voor de kandidaten op wie u wilt stemmen. Indien u uw stem wilt wijzigen, vraagt u dan de bode om een nieuw stembriefje en overhandigt u hem of haar het oude briefje.</p>
      <p sl="nl">De uitslag wordt morgen bekendgemaakt.</p>
      <p sl="nl">De termijn voor de indiening van de voordrachten voor de verkiezing van de quaestoren wordt vastgesteld op vanavond 22.00 uur.</p>
      <p sl="nl">De voordrachten moeten worden ingediend bij de adjunct-secretaris-generaal in kantoor R00.101 in het Louise Weiss-gebouw.</p>
      <a text="(De vergadering wordt om 19.28 uur gesloten)"/>
    </intervention>
  </section>
</text>
