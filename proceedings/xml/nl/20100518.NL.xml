<?xml version='1.0' encoding='utf-8'?>
<text id="20100518.NL" lang="nl" date="2010-05-18" place="Straatsburg" edition="Uitgave PB">
  <section id="creitem1" title="1. Opening van de vergadering"/>
  <section id="creitem2" title="2. Debatten over gevallen van schending van de mensenrechten, de democratie en de rechtsstaat (bekendmaking van de ingediende ontwerpresoluties): zie notulen"/>
  <section id="creitem3" title="3. Samenstelling Parlement: zie notulen"/>
  <section id="creitem4" title="4. Samenstelling fracties: zie notulen"/>
  <section id="creitem5" title="5. Gewijzigde begroting nr. 1/2010: Afdeling I - Europees Parlement - Raming van de inkomsten en uitgaven voor het begrotingsjaar 2011 - Afdeling I - Europees Parlement (debat)">
    <intervention id="2-009" speaker_id="96639" name="De Voorzitter" is_mep="True" mode="spoken">
      <p sl="nl">Aan de orde is de gecombineerde behandeling van:</p>
      <p sl="nl">het verslag van Vladimír Maňka, namens de Begrotingscommissie, over het ontwerp van gewijzigde begroting nr. 1/2010 van de Europese Unie voor het begrotingsjaar 2010, Afdeling I - Europees Parlement [2010/2045(BUD) ] (A7-0158/2010), en</p>
      <p sl="nl">het verslag van Helga Trüpel, namens de Begrotingscommissie, over de raming van de inkomsten en uitgaven van het Europees Parlement voor het begrotingsjaar 2011 [2010/2005(BUD) ] (A7-0134/2010).</p>
    </intervention>
    <intervention id="2-010" speaker_id="28192" name="Vladimír Maňka" is_mep="True" mode="spoken" role="rapporteur">
      <p sl="sk">Dankzij het feit dat het Verdrag van Lissabon van kracht is geworden, zijn vele procedures nu directer en transparanter. Bevoegdheden zijn duidelijker omschreven. Het Europees Parlement heeft ruimere bevoegdheden gekregen en de Europese Unie heeft aan prestige gewonnen, zowel intern als extern. Voor het eerst in de geschiedenis van de democratie hebben de burgers van meerdere landen het recht om situaties op een supranationaal niveau te beïnvloeden.</p>
      <p sl="sk">Gezien de grootte en verscheidenheid van Europa moeten we ervoor zorgen dat alle burgers, ook de minder bedeelden en degenen die niet behoren tot grote gevestigde organisaties, van alle democratische middelen gebruik kunnen maken. Het gebruik van deze democratische middelen mag niet afhankelijk zijn van het beschikken over grote financiële middelen.</p>
      <p sl="sk">De inwerkingtreding van het Verdrag van Lissabon heeft bepaalde financiële gevolgen voor enkele Europese instellingen. Tijdens de begrotingsonderhandelingen voor het jaar 2010 zijn we overeengekomen dat we bij voorkeur de onder rubriek 5 genoemde beschikbare reserve zullen gebruiken voor de financiering van de extra kosten die direct voortvloeien uit de inwerkingtreding van het Verdrag van Lissabon.</p>
      <p sl="sk">Daarom maken we nu, na de goedkeuring van de oorspronkelijke begroting voor het jaar 2010, de benodigde ruimte voor de extra kosten door middel van een gewijzigde begroting. Nadat we verzoeken om extra middelen hadden ingediend, hebben we alles in het werk gesteld om reserves te vinden en bestaande middelen zo goed mogelijk te verdelen.</p>
      <p sl="sk">Het Verdrag van Lissabon heeft direct of indirect gevolgen voor alle diensten van het Europees Parlement.</p>
      <p sl="sk">De gewijzigde begroting van het Europees Parlement, die we vandaag bespreken, voorziet in voldoende extra financiële middelen en menskracht om het Parlement in staat te stellen zijn nieuwe rol te vervullen als medebeslissend orgaan dat op gelijke voet staat met de Raad.</p>
      <p sl="sk">Het netto financiële effect van de gewijzigde begroting van het Europees Parlement is kleiner dan de vraag naar budgettaire middelen oorspronkelijk was. Tijdens de bemiddelingsprocedure met het Presidium van het Europees Parlement zijn we erin geslaagd 4 miljoen euro vrij te maken. Een verdere beperking van de vraag naar middelen werd veroorzaakt door de factor tijd, omdat we de begroting een maand later goedkeurden dan oorspronkelijk verwacht.</p>
      <p sl="sk">De meeste bedrijven en instellingen, niet alleen in Europa maar overal ter wereld, grijpen de gelegenheid van de wereldwijde economische crisis aan om hun efficiëntie en concurrentievermogen te verbeteren. Ook voor ons, het Europees Parlement, is het een uitdaging, evenals voor de andere Europese instellingen.</p>
      <p sl="sk">De secretaris-generaal van het Europees Parlement staan nu verdere bezuinigingen en efficiëntieverbeteringen ter beschikking, en dat niet alleen voor dit jaar. Ook de uitvoerige functionele audit bij het directoraat-generaal INLO en de beveiligingsdienst, waartoe we hebben besloten bij de goedkeuring van de begroting in december, kan aanzienlijke en duurzame besparingen opleveren voor volgende begrotingsperioden.</p>
    </intervention>
    <intervention id="2-011" speaker_id="28240" name="Helga Trüpel" is_mep="True" mode="spoken" role="rapporteur">
      <p sl="de">Mevrouw de Voorzitter, dames en heren, de begroting van het Parlement voor 2011 is de eerste echte begroting voor ons Huis sinds de inwerkingtreding van het Verdrag van Lissabon. Dat betekent dat het Parlement meer bevoegdheden heeft, wij hebben meer taken, wij hebben meer verantwoordelijkheden, we hebben meer wetgevende taken - met andere woorden, wij hebben meer menskracht nodig en daarvoor hebben we een grotere begroting nodig.</p>
      <p sl="de">Tegelijkertijd - en dat is mijns inziens uiterst belangrijk - moeten wij ons ervan bewust zijn dat we ons midden in een economische en financiële crisis en een eurocrisis bevinden. In Duitsland wordt vanaf 2011 het terugdringen van de schuld rigoureus aangepakt en in Griekenland moet flink worden bezuinigd, net zoals op de uitgaven van alle overheidsbegrotingen die met ernstige tekorten te kampen hebben. Het is derhalve zaak dat wij tot een zeer verantwoord standpunt komen ten aanzien van de vraag hoe wij in deze lastige situatie omgaan met de verhogingen in de begroting van het Parlement. Als rapporteur voor de begroting 2011 zal ik het standpunt van de meerderheid weergeven, hoewel ik ook mijn eigen groene standpunt uiteen zal zetten.</p>
      <p sl="de">20 procent voor de begroting van het Parlement, uitgaande van de administratieve begroting, was een bovengrens die in 1988 tussen de instellingen is vastgelegd. Een meerderheid in de Begrotingscommissie is echter van mening dat dit percentage in 2011 niet meer van toepassing kan zijn, aangezien de werkelijkheid er nu anders uitziet. We hebben de uitbreiding, we hebben meer bevoegdheden en we hebben meer taken, dus dit percentage van 20 procent moet niet als een vaststaand gegeven worden beschouwd. Desalniettemin is duidelijk geworden dat we omwille van zelfdiscipline en verantwoordelijkheid moeten vasthouden aan een percentage rond die 20 procent.</p>
      <p sl="de">Het Bureau heeft een percentage van 20,46 procent voorgesteld - met andere woorden, 39 miljoen euro meer dan in 2010. Na enige discussie - en rekening houdend met de tegengestelde doelstellingen - zijn we het er nu over eens geworden om niet meer dan 20,32 procent uit te geven - 20 miljoen euro meer dus. We zijn het erover eens dat we meer personeel nodig hebben voor uitbreiding, dat er meer medewerkers nodig zijn voor de bibliotheek, voor IT en onderzoek, dat we hier in het Parlement meer prioriteit moeten geven aan milieubescherming en dat het heel goed zou zijn om in Straatsburg meer fietsen ter beschikking te stellen, zodat men minder gebruik hoeft te maken van de chauffeursdienst.</p>
      <p sl="de">Waar is echter sprake van controverse? Er bestaat controverse ten aanzien van de vraag of er in 2011 meer geld - 1 500 euro - voor medewerkers moet komen. Let wel, voor medewerkers, niet voor leden van dit Huis. Dat zou neerkomen op in totaal 13,2 miljoen euro. Een meerderheid in de commissie is ervoor om de verhoging voor medewerkers in de reserve te plaatsen op basis van het argument dat dit beter geëvalueerd moet worden en dat hierover later in het jaar een besluit moet worden genomen.</p>
      <p sl="de">Graag wil ik het groene standpunt in deze duidelijk maken, namelijk dat wij gevoelig moeten zijn voor de algemene schuldenproblematiek en dat mijn fractie daarom van mening dat wij volgend jaar moeten afzien van een stijging van 1 500 euro. Wij moeten nu geen wijziging in het ledenstatuut doorvoeren - in plaats daarvan moeten wij onszelf ertoe verplichten om waar mogelijk minder businessvluchten te nemen voor korte dienstreizen, zodat we daadwerkelijk het milieu beschermen - waar we voortdurend op hameren - door middel van ons eigen gedrag en in het Parlement. Het is derhalve bijzonder verheugend dat wij erin geslaagd zijn onze eigen cijfers ten aanzien van milieubescherming te verbeteren, bijvoorbeeld met 12,9 procent minder CO2 -uitstoot in 2008. We hebben het energieverbruik met 0,8 procent teruggebracht. We willen een jobticket voor het plaatselijk openbaar vervoer, met andere woorden, we willen zowel in ons financieel als in ons milieubeleid verantwoordelijkheid tonen.</p>
    </intervention>
    <intervention id="2-012" speaker_id="96899" name="José Manuel Fernandes" is_mep="True" mode="spoken">
      <p sl="pt">namens de PPE-Fractie . – Mevrouw de Voorzitter, beste collega’s, de Fractie van de Europese Volkspartij (Christendemocraten) staat pal voor een zuinige, transparante en houdbare begroting. In die zin zijn wij verheugd over het werk van de administratie dat geleid heeft tot het splitsen van de uitgaven in vaste en variabele uitgaven en het presenteren van een strategie voor de middellange termijn voor het vastgoedbeleid. Wij zijn echter van mening dat deze documenten in de toekomst voor verbetering vatbaar zijn. Ook herinneren wij eraan dat wij voorstanders zijn van een langetermijnstrategie voor het vastgoed.</p>
      <p sl="pt">Wat betreft het zuinige beleid zijn wij ambitieus. Daarom vragen wij stappen te zetten in de richting van een “zero-based” begroting waarin alle uitgaven zijn onderbouwd. Daarop voortbordurend stellen we ook voor een kosten-batenanalyse te maken voor de variabele uitgaven. Wij bepleiten zo hoog mogelijke besparingen en daarom steunen wij met eigen voorstellen lagere uitgaven voor een aantal begrotingslijnen.</p>
      <p sl="pt">Uitmuntendheid op wetgevingsgebied is het belangrijkste doel van het Parlement. We weten allemaal dat inadequate of slechte wetgeving altijd hoge kosten met zich meebrengt, die uiteindelijk betaald worden door de Europese burgers. Om de nieuwe bevoegdheden die voortvloeien uit de inwerkingtreding van het Verdrag van Lissabon te kunnen uitoefenen, steunen we de mogelijkheid nieuw personeel aan te werven. Wij vinden het wenselijk en eisen zelfs dat het nieuwe personeel van hoge kwaliteit is.</p>
      <p sl="pt">Ik herinner eraan dat we 18 nieuwe leden krijgen, die ook in staat moeten worden gesteld hun mandaat naar behoren uit te oefenen. Er worden hoge eisen gesteld in de huidige tijd, waarin de Europese instellingen een fundamentele en cruciale rol spelen. Zij mogen niet falen en daarom moeten de instellingen over voldoende middelen beschikken.</p>
      <p sl="pt">We weten heel goed dat er rond begrotingszaken vaak veel populisme en demagogie wordt gebruikt, wat wij van de hand wijzen. Er wordt zelfs beweerd dat er meer geld wordt uitgetrokken voor de leden, wat niet strookt met de waarheid. Wij willen dat er voldoende geld beschikbaar is, zodat de door ons allen bepleite waardigheid van dit Parlement geen dode letter blijft en het doel wordt bereikt dat de Europese burgers van ons verwachten en eisen: uitmuntendheid op wetgevingsgebied.</p>
    </intervention>
    <intervention id="2-013" speaker_id="96918" name="Derek Vaughan" is_mep="True" mode="spoken">
      <p sl="en">namens de S&amp;D-Fractie . – Mevrouw de Voorzitter, het bespreken van onze eigen begroting is altijd controversieel; dat hebben we gezien bij onze besprekingen over de gewijzigde begroting en onze eigen begroting voor 2011. Ik ben echter blij dat de meeste kwesties voor 2011 nu zijn opgelost binnen de Begrotingscommissie zelf. Ik denk dat er nog maar erg weinig meningsverschillen zijn tussen de Begrotingscommissie en het Bureau, op misschien drie of vier kwesties na. Een daarvan is natuurlijk de drempel van 20 procent. Andere kwesties zijn de reserve voor gebouwen, de posten die nu in de reserves zijn geplaatst en de tweede tranche van 1 500 euro per lid per maand voor de medewerkersvergoeding.</p>
      <p sl="en">Deze twee tranches van 1 500 euro per lid per maand zijn controversieel en zouden sowieso problemen opleveren, maar zijn nu natuurlijk nog controversiëler gezien de moeilijke economische tijden, ook al erkennen we allemaal dat het Verdrag van Lissabon ons meer verantwoordelijkheden heeft gegeven. Daarom is er een compromis gesloten om de financiering voor de tweede tranche van 1 500 euro in een reserve te plaatsen tot de volledige kosten van dit voorstel zijn vastgesteld.</p>
      <p sl="en">De andere controversiële kwestie voor ons die nog niet is opgelost, is naar mijn mening de vergoeding voor ambtsdragers. Het compromis dat hier is gesloten, is het terugbrengen van het bedrag dat wordt uitgetrokken voor ambtsdragers van 1,2 miljoen euro tot 400 000 euro, en natuurlijk moet elke declaratie naar behoren worden onderbouwd met bonnen. Ik denk dat dat een belangrijk beginsel is dat we allemaal willen steunen. De collega’s zullen zelf bepalen of deze twee compromissen voor hen aanvaardbaar zijn of niet. Ik denk dat de meerderheid van de S&amp;D-Fractie de compromissen aanvaardbaar zal vinden.</p>
      <p sl="en">Eén ding is echter ook duidelijk geworden tijdens de besprekingen over de begroting voor 2011 en dat is dat we, als we de extra verantwoordelijkheden die voortvloeien uit het Verdrag van Lissabon in de toekomst willen financieren, ook elders efficiënte besparingen moeten vinden. Voor de begroting voor 2011 zijn er enkele pogingen tot zulke besparingen gedaan. De totale stijging is teruggebracht van 6,5 procent tot ongeveer 5,8 procent. Dat is welkom, maar ik denk dat we in de toekomst veel meer zullen moeten doen.</p>
      <p sl="en">Ik hoop dat het Bureau in de toekomst met aanbevelingen en voorstellen zal komen, en dan niet alleen over uitgaven, maar ook over manieren waarop we in de toekomst efficiënte besparingen kunnen doorvoeren. Ik hoop dat deze besparingen ook bereikt zullen kunnen worden door veranderingen in onze werkwijzen en niet alleen door bezuinigingen.</p>
      <p sl="en">Ik denk dat het belangrijk is dat als het Bureau in de toekomst met besparingsvoorstellen door middel van efficiëntieverbetering komt – en ik hoop dat dat gebeurt – deze in een vroeg stadium met de leden van het Parlement worden besproken. Dan heeft het Europees Parlement de kans om de begroting vorm te geven, maar ook om onze prioriteiten vorm te geven en zelf mogelijkheden voor besparingen aan te geven. In de tussentijd moeten we er echter aan blijven werken dat onze begroting voor 2011 aanvaardbaar is voor de leden, voor dit Parlement en natuurlijk ook voor de burgers.</p>
    </intervention>
    <intervention id="2-014" speaker_id="96683" name="Carl Haglund" is_mep="True" mode="spoken">
      <p sl="sv">namens de ALDE-Fractie . – Mevrouw de Voorzitter, het is een interessante discussie geweest over de begroting van het Parlement zelf voor dit en volgend jaar.</p>
      <p sl="sv">Om te beginnen wil ik met name mevrouw Trüpel bedanken, die goed werk heeft geleverd bij het voorbereiden van de begroting voor volgend jaar. Deze is waarschijnlijk evenwichtiger dan oorspronkelijk bedoeld.</p>
      <p sl="sv">Door het Verdrag van Lissabon ontstaan er voor het Europees Parlement nieuwe vereisten, en vanuit die optiek is het logisch dat het Parlement tot op zekere hoogte uitgaat van stijgende kosten; onze activiteiten zullen immers toenemen.</p>
      <p sl="sv">Tezelfdertijd is het volkomen verbazingwekkend dat we er absoluut niet in zijn geslaagd om onze eigen werkzaamheden te reorganiseren om aan de nieuwe vereisten te voldoen. Op dat punt moeten we nog stappen zetten.</p>
      <p sl="sv">De Fractie Alliantie van Liberalen en Democraten voor Europa stond kritisch tegenover de kostenstijgingen die oorspronkelijk door het Bureau werden voorgesteld en die nu, zoals al is gezegd, gedeeltelijk teruggeschroefd worden. Ik wil niettemin zeggen dat de Fractie Alliantie van Liberalen en Democraten voor Europa geen verdere stijging van de vergoedingen met 1 500 euro per maand voor elk Parlementslid om meer medewerkers in dienst te nemen aanvaardt en hier niet voor zal stemmen. Wij kanten ons ook tegen het idee om de commissievoorzitters een vergoeding in verband met ontvangsten toe te kennen.</p>
      <p sl="sv">Het is duidelijk dat de twee grote fracties elkaar op dit punt gevonden hebben, maar vanuit liberale hoek zullen we in dit Parlement vechten voor onze standpunten. Het is belangrijk dat het Europees Parlement laat zien dat we wel degelijk belangstelling hebben voor hoe hoog de kosten voor onszelf oplopen. De redenering die hier eerder naar voren werd gebracht en die zegt dat het niet om een toename van de kosten gaat maar om het feit dat we onze taak naar behoren moeten kunnen vervullen, kan ik echt niet volgen. Daar gaat het helemaal niet om. Het gaat uiteindelijk alleen maar om kostenstijgingen.</p>
      <p sl="sv">In het verlengde daarvan mogen we ook niet vergeten dat hoe meer medewerkers in dienst worden genomen, hoe groter ook de behoefte aan kantoorruimte in de gebouwen van het Parlement wordt, wat op de lange termijn zeer duur zal worden. De Fractie Alliantie van Liberalen en Democraten voor Europa staat zeer kritisch tegenover sommige van deze voorstellen, hetgeen ook tot uiting zal komen in ons stemgedrag bij de stemming hierover in het Parlement.</p>
    </intervention>
    <intervention id="2-015" speaker_id="28240" name="Helga Trüpel" is_mep="True" mode="spoken">
      <p sl="de">namens de Verts/ALE-Fractie . – Mevrouw de Voorzitter, ik wil nogmaals beginnen met het toverwoord 'evenwicht', waar de heer Haglund zojuist over heeft gesproken. Ik ben inderdaad van mening dat wij in dit debat over de begroting 2011 moeten uitgaan van de vraag "Hoe kunnen we een juist en verantwoord evenwicht vinden?"</p>
      <p sl="de">De heer Fernandes sprak van populisme met betrekking tot de overweging van het Parlement om bij de begroting 2011 grote verantwoordelijkheid en zelfdiscipline te betrachten. Ik ben het daarin volstrekt met hem oneens. Het is mijns inziens geen populisme als we gezamenlijk tot de overtuiging komen dat we gezien de vele bezuinigingen die we nu van andere landen eisen, ook zelf uiterst nauwkeurig moeten bekijken hoe we in het Parlement met zelfdiscipline te werk kunnen gaan. Integendeel, dat is naar mijn mening precies de politieke verantwoordelijkheid van het Europees Parlement in de huidige omstandigheden. Bij de bezuinigingen die we van Griekenland en bij de overheidsbegrotingen in het algemeen verlangen, moeten we enerzijds de moed hebben om de verhogingen te rechtvaardigen die wel nodig zijn om ons werk op verantwoorde wijze te kunnen doen en anderzijds toch een limiet te stellen waarbij we zeggen: onder de huidige omstandigheden verlangen we een bepaalde grens, omdat dit gewoon bij het politieke landschap hoort. Dat signaal moet worden afgegeven onder het motto: "Wij hebben het begrepen." Dat is vanuit politiek oogpunt belangrijk en daarom dring ik er nogmaals bij alle fracties op aan om zich af te vragen welk signaal we met de begroting 2011 aan het publiek afgeven.</p>
    </intervention>
    <intervention id="2-016" speaker_id="96878" name="Lajos Bokros" is_mep="True" mode="spoken">
      <p sl="en">namens de ECR-Fractie . – Mevrouw de Voorzitter, in Roemenië worden de ambtenarensalarissen met 25 procent verlaagd, in Spanje zien werknemers in de publieke sector hun loon met 5 tot 15 procent dalen en in Portugal – om nog maar te zwijgen over Griekenland – voert de regering enorme bezuinigingen door op personeelsgebied. In het Verenigd Koninkrijk heeft de nieuwe regering al laten weten dat er dit jaar een enorm pakket aan bezuinigingen nodig zal zijn.</p>
      <p sl="en">Denkt iemand in dit Parlement dat dit het moment is voor het Europees Parlement om meer geld uit te geven aan wat dan ook – om de uitgaven te verhogen, meer medewerkers aan te nemen voor fracties, de bibliotheek, commissies en IT en 1 500 euro extra uit te trekken voor medewerkervergoedingen? We debatteren over een tweede tranche van 1 500 euro; naar mijn mening is zelfs de eerste volkomen overbodig. Het zou geen kwestie moeten zijn van de tweede in reserve plaatsen; we zouden ze allebei moeten verwerpen omdat dit niet het moment daar voor is. We zijn ons allemaal bewust van de toegenomen bevoegdheden, maar meer bevoegdheden wil nog niet per definitie zeggen meer uitgaven. Ze vereisen efficiëntere uitgaven, meer verantwoordingsplicht en meer verantwoordelijkheid.</p>
      <p sl="en">Ik ben het volledig eens met mevrouw Trüpel, die zei dat er manieren zijn om extra te besparen. We hebben geen wagenpark nodig hier in Straatsburg. We hebben gratis openbaar vervoer. Ik neem elke dag de tram. In plaats van businessclass kunnen we economyclass reizen om geld te besparen. Ik vlieg uit principe nooit businessclass om hierheen te komen vanuit Boedapest. Al met al denk ik, hoewel de discussie tussen het Bureau en de Begrotingscommissie in dit opzicht erg nuttig was, dat er nog ontzettend veel mogelijkheden zijn om geld te besparen.</p>
    </intervention>
    <intervention id="2-017" speaker_id="96954" name="Marta Andreasen" is_mep="True" mode="spoken">
      <p sl="en">namens de EFD-Fractie . – Mevrouw de Voorzitter, wederom zie ik met afschuw hoe de leden van dit Parlement om een verhoging van de begroting blijven vragen, terwijl de mensen in de lidstaten zoveel moeite hebben om de crisis door te komen. Maar vandaag zal ik het hebben over de ethiek van dit Parlement.</p>
      <p sl="en">Is het in de huidige situatie aanvaardbaar dat de Europese instellingen, terwijl ze invloed op de nationale begrotingen eisen, hun eigen administratieve begrotingen willen verhogen, zoals het geval is in dit Parlement? Is het aanvaardbaar dat de EU-instellingen het Hof van Justitie inschakelen met betrekking tot het besluit van de Raad om de stijging van de salarissen van EU-ambtenaren te matigen? Is het ethisch aanvaardbaar dat het Parlement haastig de rekeningen van de Raad van 2008 goedkeurt in ruil voor goedkeuring van de verhoging van de begroting van het Parlement door de Raad?</p>
      <p sl="en">Ik zal het uitleggen: de Commissie begrotingscontrole heeft unaniem tegen goedkeuring van de rekeningen van de Raad van 2008 gestemd vanwege het gebrek aan transparantie. Toevallig keurde de Raad de verhoging van de begroting van het Parlement niet goed. We gaan denk ik zien dat het Parlement deze week voor goedkeuring van de rekeningen van de Raad zal stemmen en dat de Raad kort daarna de extra begroting voor het Parlement zal goedkeuren. Deze stemmingen, dames en heren van Europa, die voor de begroting van het Parlement en de kwijting van de Raad, zijn representatief voor de ethiek van de instellingen die ons allen willen besturen.</p>
    </intervention>
    <intervention id="2-018" speaker_id="97016" name="Angelika Werthmann" is_mep="True" mode="spoken">
      <p sl="de">Mevrouw de Voorzitter, dames en heren, het Verdrag van Lissabon heeft veranderingen met zich meegebracht, ook en met name wat betreft het politieke gewicht van het Europees Parlement. Ik heb al eerder aangegeven dat mijn 'ja' voor de wijziging van de begroting van het Parlement voorwaardelijk is. Het spreekt voor zich dat het Europees Parlement moet streven naar wetgevende uitmuntendheid. Het spreekt voor zich dat een versterking van de rol van het Parlement ook meer verplichtingen, meer verantwoordelijkheden en meer werk met zich meebrengt. Desalniettemin wil ik er met name in deze tijden van crisis - de ergste economische crisis in zestig jaar - op wijzen dat ook wij met name als leden van het Europees Parlement uiterst zorgvuldig moeten omgaan met het geld dat ons is toevertrouwd. De Raad en het Europees Parlement worden geacht intensiever met elkaar te gaan samenwerken en dat moeten ze ook doen, en deze samenwerking vergt de bereidheid om als partners met elkaar om te gaan.</p>
    </intervention>
    <intervention id="2-019" speaker_id="96807" name="Ivailo Kalfin" is_mep="True" mode="spoken">
      <p sl="bg">Mevrouw de voorzitter, geachte collega’s, staat u mij allereerst toe de rapporteurs, mevrouw Trüpel en de heer Maňka, geluk te wensen met hun uitmuntende werk: het voorbereiden van de besluiten die we vandaag met elkaar bespreken. Wel moeten we erkennen dat dit beslist geen makkelijke opgave was, wat uit het debat van vandaag dan ook duidelijk genoeg blijkt.</p>
      <p sl="bg">Enerzijds dienen wij een voorbeeldfunctie te vervullen door de middelen van de Europese belastingbetaler economisch en effectief te besteden, anderzijds moeten we het Parlement de mogelijkheid geven om al zijn taken en verantwoordelijkheden te vervullen die het door dezelfde belastingbetaler via het Verdrag van Lissabon zijn toevertrouwd.</p>
      <p sl="bg">Het is een feit dat er met het nieuwe EU-Verdrag zeer veel is gewijzigd en dat er met name op onze instelling nieuwe taken rusten. Een uiterst belangrijke vraag, die veel discussie opriep, was in welke mate het Europees Parlement zich rekenschap geeft van de moeilijke situatie in Europa en leiderschap toont om de uitgaven binnen de gestelde grenzen te houden en de effectiviteit daarvan te verbeteren.</p>
      <p sl="bg">De parlementaire besluiten die we vandaag bespreken, sluiten goed aan bij de economische situatie. Met een minimale verhoging van de uitgaven – niet meer dan 5,5 procent – scheppen wij de mogelijkheid om het Europees Parlement met 18 leden uit te breiden en kunnen we van de administratie verlangen dat ze garanties biedt voor een deskundige ondersteuning op het steeds grotere aantal terreinen waarop de besluiten van het Parlement van beslissende betekenis zijn.</p>
      <p sl="bg">We geven de Parlementsleden meer mogelijkheden om contacten met hun achterban te onderhouden, om zich van deskundige voorbereiding op meerdere terreinen te verzekeren en om hun nieuwe taken te vervullen die met het Verdrag van Lissabon op hen kwamen te rusten. We geven een goed voorbeeld van economische geldbesteding door alle nieuwe functies te realiseren binnen een overschrijding met slechts 0,28 procent van wat reeds jaren geleden is overeengekomen: dat de uitgaven bij het Europees Parlement niet meer mogen bedragen dan 20 procent van wat in de Europese begroting voor administratiekosten is begroot.</p>
      <p sl="bg">Tegelijk dienen we onomwonden te stellen dat er in de toekomst opnieuw over het oude akkoord dient te worden onderhandeld, zodat dit beter zal aansluiten bij de sterk gewijzigde functies van de instellingen, de grotere rol die het Europees Parlement speelt en de hogere verwachtingen die men daarom van het Parlement heeft.</p>
      <p sl="bg">Collega’s, er is nog altijd enig voorbehoud. We dienen ons in de toekomst meer in te spannen om de efficiëntie van het werk van het Parlement te vergroten; derhalve dienen we niet in te zetten op gebouwen, maar op nieuwe technologieën, een voorbeeld te geven voor normen op het gebied van instituties en milieu, en nauwkeurig het effect van iedere uitgave te analyseren en niet toe te laten dat de begroting automatisch stijgt, zoals bij bijna elke bureaucratische instelling het geval is. We mogen niet vergeten dat we alles moeten kunnen verantwoorden naar onze kiezers, die het vandaag de dag moeilijk hebben.</p>
    </intervention>
    <intervention id="2-020" speaker_id="28246" name="Alexander Alvaro" is_mep="True" mode="spoken">
      <p sl="de">Mevrouw de Voorzitter, met name in tijden van crisis moeten politici in staat zijn om ratio en emotie van elkaar te scheiden, zeker als het gaat om begrotingskwesties en geld. Ik heb het gevoel dat het Verdrag van Lissabon en de daarmee verbonden begrotingskwesties enigszins te vergelijken zijn met de weersvoorspelling - je weet nooit precies hoe het er morgen uit zal zien. Volgens de voorspelling gaat het regenen, dus je neemt een paraplu mee, en uiteindelijk valt er misschien hier en daar een spatje, maar van echte regen is beslist geen sprake.</p>
      <p sl="de">Zo is het ook met het Verdrag van Lissabon: we weten niet hoe de werkbelasting van het Europees Parlement door het Verdrag van Lissabon zal veranderen. Ik vraag mij af hoe de leden van de commissies en de bureaus waarvoor het Verdrag van Lissabon geen verandering brengt, vroeger konden werken.</p>
      <p sl="de">De discussie over de verhoging van 1 500 euro in de secretariaatstoelage is symbolisch voor de vraag of wij in staat zijn onze structuren af te slanken, geld te besparen en efficiënter te werken. Het zou ons meer opleveren om naar deze drie punten te kijken dan om steeds maar weer over financiering te praten. Bovendien zullen we toch pas volgend jaar zien welke gevolgen het Verdrag van Lissabon daadwerkelijk voor onze werkzaamheden heeft.</p>
    </intervention>
    <intervention id="2-021" speaker_id="28372" name="Ryszard Czarnecki" is_mep="True" mode="spoken">
      <p sl="pl">Het Europees Parlement, dat na de ratificering van het Verdrag van Lissabon grotere bevoegdheden heeft en een grotere rol gaat spelen, moet vanzelfsprekend ook meer financiële middelen krijgen om dit doel te realiseren. De vorige spreker had gelijk: we weten niet hoe sterk deze rol in de praktijk zal groeien, maar we weten wel dat ze zal groeien. Automatisch zullen de verwachtingen van onze kiezers, de belastingbetalers, ook stijgen. Daarom is de eis om de middelen van bijvoorbeeld de medewerkers van de Parlementsleden te verhogen, zowel financieel als politiek gegrond.</p>
      <p sl="pl">We zijn ons ervan bewust dat Griekenland, en in het algemeen de landen van Zuid-Europa, op dit moment een zeer ernstige crisis doormaken. Dit is natuurlijk ook een probleem met een politiek karakter, maar ook al snoeien we in de uitgaven, we moeten toch bepaalde functies van het Europees Parlement niet beperken. Ik ben er sterk van overtuigd dat de begroting van het Europees Parlement aanzienlijk verhoogd moet worden.</p>
    </intervention>
    <intervention id="2-022" speaker_id="96946" name="Daniël van der Stoep" is_mep="True" mode="spoken">
      <p sl="nl">Voorzitter, de ontwerpbegroting van dit Parlement voor 2011 bedraagt 1,7 miljard euro. Dat is omgerekend 2,3 miljoen euro per parlementariër per jaar, twee ton euro per maand en maar liefst 6400 euro per parlementariër per dag, en er zijn 736 parlementariërs in dit huis.</p>
      <p sl="nl">Voorzitter, 6400 euro is ontzettend veel geld. Ik kan wel honderd dingen bedenken waaraan wij dat zouden kunnen besteden in plaats van aan deze poppenkast. Maar het belangrijkste is dat de burger zelf hierover moet kunnen beslissen. Voorzitter, laten wij de boel in Brussel, Luxemburg en vooral Straatsburg vandaag nog opdoeken. Gewoon, iedereen de gebouwen uit, de deur op slot, sleutels weggooien en die 1,7 miljard euro terug naar de burgers die deze met hun eigen bloed, zweet en tranen verdiend hebben.</p>
      <p sl="nl">Voorzitter, elke parlementariër van dit huis zou moeten opstaan en naar bed gaan met het idee dat hij of zij die dag de belastingbetaler 6400 euro heeft gekost of gaat kosten, elke dag weer. Elke parlementariër moet het ook als zijn plicht zien om dat bedrag elke dag omlaag te krijgen, want alles wat hier aan onzin wordt uitgegeven is belastinggeld dat door de burgers met keihard werken wordt opgebracht.</p>
      <p sl="nl">Voorzitter, zo zou het ook hier moeten zijn, maar zo is het niet. In dit Parlement moet altijd alles maar méér zijn. Via handjeklap, ons kent ons, schimmige deals in de achterkamertjes worden tientallen miljoenen op de begroting erbij gepraat. De elite bepaalt en de burger betaalt. Voorzitter, iedereen zou daar 's avonds over moeten nadenken voor het slapengaan en ik wil iedereen oproepen om dat ook vanavond te doen, en na te denken van "heb ik 6400 euro gekost?". En als de parlementariërs dat niet doen moeten zij zich de oren van het hoofd schamen, want dan zijn het parlementariërs van niets.</p>
    </intervention>
    <intervention id="2-023" speaker_id="28220" name="Ingeborg Gräßle" is_mep="True" mode="spoken">
      <p sl="de">Mevrouw de Voorzitter, dames en heren, tegen de heer Van der Stoep zou ik willen zeggen: ik ben mijn geld waard en daarvan ben ik overtuigd. Het spijt me als u uw geld niet waard bent. Ik kan alleen maar zeggen dat wij onszelf geen plezier doen als we hier in het Parlement arbeidsvoorwaarden creëren die het ons feitelijk onmogelijk maken om te werken. Ik ben voor een verhoging van de secretariaatstoelage - en wel voor beide niveaus - en dat is mijns inziens zonder meer te rechtvaardigen.</p>
      <p sl="de">Iedereen die hier in dit Huis werkt, heeft medewerkers nodig. Degenen die niet willen werken, moeten degenen die wel willen en moeten werken niet tegenhouden. Niemand wordt gedwongen om gebruik te maken van de verhoging van de secretariaatstoelage - dat mág, dat hóéft niet. Als leden van het Europees Parlement de toelage niet nodig hebben is dat des te beter voor de belastingbetaler, want die krijgt dan zijn geld terug. Ik kan alleen voor mezelf spreken als ik zeg dat ik mijn geld waard ben en dat geldt ook voor mijn medewerkers. Activiteiten die in het verleden echter op basis van een overschot in deze begroting zijn uitgevoerd, moeten onder de loep worden genomen. Wij moeten nader bekijken of we deze activiteiten kunnen en willen voortzetten. Ik denk hierbij met name aan het web-tv-kanaal. Mijns inziens moeten we actie ondernemen en kunnen we niet alles laten zoals het is.</p>
      <p sl="de">Afgezien daarvan hebben we met het Bureau aan vele hervormingen gewerkt en we moeten deze hervormingen de kans geven om effect te sorteren. De Commissie begrotingscontrole zal alles in het werk stellen om duidelijk te maken waar de zaken niet goed functioneren.</p>
    </intervention>
    <intervention id="2-024" speaker_id="4513" name="Geoffrey Van Orden" is_mep="True" mode="spoken">
      <p sl="en">Mevrouw de Voorzitter, in heel Europa zien regeringen en overheidsinstellingen zich genoodzaakt te bezuinigen, maar dit Parlement blijft in een sprookjeswereld leven. Ik hoor mooie woorden over de noodzaak van besparingen en efficiëntie, maar de begroting van meer dan 1,7 miljard euro in 2011 is een verhoging van bijna 6 procent. Dat is totaal onaanvaardbaar. We zouden het moeten hebben over grootschalige besparingen, niet over verhogingen. Er zijn heel veel manieren waarop dat mogelijk is.</p>
      <p sl="en">Om te beginnen moeten we de onnodige verspilling en uitgaven terugdringen. Dit Parlement moet eisen dat de Raad een einde maakt aan het Straatsburg-circus, waarmee jaarlijks meer dan 200 miljoen euro aan kosten zou worden bespaard. Nog eens 50 miljoen euro per jaar kan worden bespaard door het sluiten van de kantoren van het Europees Parlement in al onze landen. We moeten de bureaucratie stroomlijnen: het aantal ambtenaren in dienst van het Parlement is met 14 procent gestegen tot 6 000 in slechts drie jaar. Elke andere organisatie zou in schrale tijden de nieuwe prioriteiten verwezenlijken door op andere plaatsen te besparen. Wij lijken te denken dat we in een andere wereld leven. We moeten de noodzakelijke maatregelen nemen om echte veranderingen en echte besparingen door te voeren in de begroting van het Parlement.</p>
    </intervention>
    <intervention id="2-025" speaker_id="4751" name="Bart Staes" is_mep="True" mode="spoken">
      <p sl="nl">Ik wil terugkomen op de gedachte om twee keer 1500 euro per maand extra in de secretariaatsvergoeding te steken. Het is inderdaad zo dat Lissabon ons heel wat extra taken geeft en ik zal mij dus zeker niet verzetten tegen de gedachte om extra personeel in te zetten voor de parlementaire commissies die door Lissabon extra taken krijgen, zoals de Commissie landbouw en de Commissie openbare vrijheden.</p>
      <p sl="nl">Ik zal mij ook niet verzetten tegen extra personeel voor de fracties, om het de fracties mogelijk te maken dat soort taken beter te ondersteunen, maar laten wij wel wezen, collega's, het is waanzin en niet correct om ieder individueel parlementslid dit jaar 1500 euro extra te geven, en volgend jaar nog eens 1500 euro extra.</p>
      <p sl="nl">Ik heb zelf tien jaar in de Commissie milieubeheer gewerkt en ik doe dat nog steeds. Het is een commissie met heel veel wetgevende taken onder de medebeslissingsprocedure. Ik heb dat steeds gedaan met drie assistenten en ik neem aan dat de collega's die nu werken of straks gaan werken in de Commissie landbouw en de Commissie openbare vrijheden dat óók met drie assistenten kunnen. Wat u naar voren brengt, mevrouw Gräßle, dat degenen die willen werken extra personeel moeten krijgen en degenen die niet willen werken niet, is je reinste populisme.</p>
    </intervention>
    <intervention id="2-026" speaker_id="28192" name="Vladimír Maňka" is_mep="True" mode="spoken" role="rapporteur">
      <p sl="sk">Ik wil iedereen die hier zijn mening heeft gegeven hartelijk danken. Het stemt mij tevreden dat u zich allen zo goed mogelijk van uw wetgevende taak wilt kwijten en de beschikbare middelen zo efficiënt mogelijk wilt aanwenden. Ieder van ons heeft zijn eigen mening over wat er verbeterd zou kunnen worden en op welke manier. Het debat van vandaag getuigt daarvan. Ik wil de heer Bokros graag meedelen dat we kunnen bezuinigen door objectieve methoden toe te passen. Deze manier werd een jaar geleden nog geblokkeerd, onder andere door leden van uw politieke fractie.</p>
      <p sl="sk">Sinds januari ben ik voorzitter van een regionaal bestuursorgaan in mijn land. Het eerste wat ik in deze functie gedaan heb, is opdracht geven tot een onafhankelijk extern onderzoek van alle processen binnen mijn instelling. Deze audit voorkomt dubbel werk en zal de administratieve kosten met meer dan 15 procent verlagen. Als wij de reservecapaciteit willen onderzoeken en de bestaande middelen zo goed mogelijk willen reorganiseren, is een objectief en onafhankelijk extern onderzoek de beste oplossing.</p>
      <p sl="sk">Iedereen die de moed heeft gehad om een dergelijke stap te zetten, heeft de beschikbare middelen uiteindelijk optimaal benut en is erin geslaagd de administratieve kosten aanzienlijk te verlagen. In de komende dagen zullen debatten en stemmingen plaatsvinden over de gewijzigde begroting van het Europees Economisch en Sociaal Comité en het Comité van de Regio’s voor het jaar 2010.</p>
      <p sl="sk">Deze instellingen breiden duidelijk hun activiteiten uit, hebben een grotere bevoegdheid en een hogere werkdruk. Hierbij zou ik de Raad willen vragen of we deze begrotingen zo snel mogelijk kunnen afronden, zodat beide instellingen op verantwoordelijke en efficiënte wijze hun taak kunnen vervullen op de nieuwe of uitgebreide terreinen die het Verdrag van Lissabon heeft geïntroduceerd.</p>
    </intervention>
    <intervention id="2-027" speaker_id="28240" name="Helga Trüpel" is_mep="True" mode="spoken" role="rapporteur">
      <p sl="de">Mevrouw de Voorzitter, dames en heren, u heeft allemaal kunnen horen hoe controversieel het debat over de begroting 2011 is. Dat is ook niet verwonderlijk, aangezien het enerzijds inderdaad om reële verhogingen en bezuinigingen gaat, maar ook - zoals altijd in de politiek - om symbolische aangelegenheden.</p>
      <p sl="de">Als rapporteur wil ik graag het volgende opmerken. U heeft hier het hele spectrum van standpunten kunnen beluisteren, van het standpunt van mevrouw Gräßle van de Fractie van de Europese Volkspartij (Christendemocraten), die zeer resoluut achter de verhogingen - ook de 1 500 euro - staat om haar mogelijkheden om te werken te waarborgen, tot het standpunt van andere leden, die zeiden "We hebben dit niet nodig" of "We moeten veel nauwkeuriger nagaan of de verhogingen te rechtvaardigen zijn en zorgen dat we overzicht krijgen, ook van de afzonderlijke commissies en werkterreinen van dit Huis".</p>
      <p sl="de">Als rapporteur wil ik erop wijzen dat de meerderheid van de Begrotingscommissie er voor is om de extra middelen in de reserve te plaatsen - daarover heeft de Begrotingscommissie dus nog geen besluit genomen - en aandringt op een nauwkeurige beoordeling. Dat moet dus eerst allemaal nog gebeuren. Wij moeten deze beoordeling op tafel krijgen en dan moeten wij deze resultaten in het najaar opnieuw uiterst zorgvuldig gaan bekijken, zodat we in oktober in het kader van de nieuwe begrotingsprocedure verder met de Raad kunnen onderhandelen en tevens intern hier in het Parlement een meerderheidsstandpunt kunnen bereiken. Gezien de huidige stand van zaken is het belangrijk om erop te wijzen dat er een controverse is, dat er zeer uiteenlopende meningen bestaan en dat er een meerderheidsstandpunt is op grond waarvan wij de cijfers nog eens zeer zorgvuldig moeten bekijken.</p>
      <p sl="de">Ik dank u voor uw advies en ik hoop dat wij allen bedachtzaamheid aan de dag zullen leggen in het verdere verloop van dit proces.</p>
    </intervention>
    <intervention id="2-028" speaker_id="96639" name="De Voorzitter" is_mep="True" mode="spoken">
      <p sl="nl">Dank u, mevrouw Trüpel. Hiermee is de gecombineerde behandeling van de begroting echter beëindigd. Dank u voor uw toespraken. Het debat is gesloten.</p>
      <p sl="nl">De stemming over het verslag van de heer Maňka vindt morgen plaats, en de stemming over het verslag van mevrouw Trüpel vindt vandaag om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="2-029" speaker_id="97008" name="Georgios Stavrakakis" is_mep="True" mode="written">
      <p sl="el">De gewijzigde begroting is het gevolg van de inwerkingtreding van het Verdrag van Lissabon. Het Parlement wordt geconfronteerd met nieuwe uitdagingen en moet de middelen hebben om met succes zijn nieuwe verantwoordelijkheden en uitdagingen het hoofd te bieden. Ik wens daarbij te onderstrepen dat de Europese burgers verwachten dat het Parlement zijn taken op onberispelijke wijze vervult, en om dat te bereiken is het belangrijk dat de leden, de commissies en de politieke fracties kunnen beschikken over de vereiste middelen. Verder zijn wij van oordeel dat de begrotingsdiscipline en het zoeken naar besparingen op uitgaven in deze periode noodzakelijker zijn dan ooit - en de Europese burgers verwachten dit terecht van ons - en daarom hebben wij een begroting opgesteld die blijk geeft van soberheid en transparantie.</p>
      <p sl="el">Wij benadrukken ook de noodzaak van een langetermijnplanning inzake de gebouwen van het Europees Parlement, die gericht moet zijn op een degelijke financiële ondersteuning, zowel nu als de komende jaren. Wij zijn ervan overtuigd dat we met deze maatregelen zullen kunnen inspelen op de bezorgdheden, de verwachtingen en de eisen van de burgers van Europa.</p>
      <p sl="el">Tot slot zou ik collega Vladimir Manka willen gelukwensen met zijn uitstekende verslag.</p>
    </intervention>
  </section>
  <section id="creitem6" title="6. Europees Vluchtelingenfonds voor de periode 2008-2013 (wijziging van Beschikking nr. 573/2007/EG van de Raad) - Migratie van het Schengeninformatiesysteem (SIS 1+) naar het Schengeninformatiesysteem van de tweede generatie (SIS II) (wijziging van Verordening (EG) nr. 1104/2008) - Migratie van het Schengeninformatiesysteem (SIS 1+) naar het Schengeninformatiesysteem van de tweede generatie (SIS II) (wijziging van Besluit 2008/839/JBZ) - Vaststelling van een gemeenschappelijk hervestigingsprogramma van de EU (debat)">
    <intervention id="2-031" speaker_id="96639" name="De Voorzitter" is_mep="True" mode="spoken">
      <p sl="nl">Aan de orde is de gecombineerde behandeling van:</p>
      <p sl="nl">het verslag van Rui Tavares, namens de Commissie burgerlijke vrijheden, justitie en binnenlandse zaken, over het voorstel voor een beschikking van het Europees Parlement en de Raad tot wijziging van Beschikking nr. 573/2007/EG tot instelling van het Europees Vluchtelingenfonds voor de periode 2008-2013 als onderdeel van het algemeen programma ‘Solidariteit en beheer van de migratiestromen’ en tot intrekking van Beschikking 2004/904/EG van de Raad [COM(2009)0456 - C7-0123/2009 - 2009/0127(COD) ] (A7-0125/2010),</p>
      <p sl="nl">het verslag van Carlos Coelho, namens de Commissie burgerlijke vrijheden, justitie en binnenlandse zaken, over het voorstel voor een verordening van de Raad tot wijziging van Verordening (EG) nr. 1104/2008 van de Raad over de migratie van het Schengeninformatiesysteem (SIS 1+) naar het Schengeninformatiesysteem van de tweede generatie (SIS II) [COM(2009)0508 - C7-0244/2009 - 2009/0136(NLE)] (A7-0126/2010),</p>
      <p sl="nl">het verslag van Carlos Coelho, namens de Commissie burgerlijke vrijheden, justitie en binnenlandse zaken, over het voorstel voor een verordening van de Raad tot wijziging van Besluit 2008/839/JBZ over de migratie van het Schengeninformatiesysteem (SIS 1+) naar het Schengeninformatiesysteem van de tweede generatie (SIS II) [COM(2010)0015 - 2010/0006(NLE)] (A7-0127/2010), en</p>
      <p sl="nl">het verslag van Rui Tavares, namens de Commissie burgerlijke vrijheden, justitie en binnenlandse zaken, over de vaststelling van een gemeenschappelijk hervestigingsprogramma van de EU [COM(2009)0447 - 2009/2240(INI) ] (A7-0131/2010).</p>
    </intervention>
    <intervention id="2-032" speaker_id="1892" name="Carlos Coelho" is_mep="True" mode="spoken" role="rapporteur">
      <p sl="pt">Mevrouw de Voorzitter, commissaris, beste collega’s, om te beginnen zou ik eraan willen herinneren dat dit Parlement al kritiek heeft geleverd op de enorme vertraging bij de ontwikkeling van het Schengeninformatiesysteem van de tweede generatie (SIS II). Op 22 oktober 2009 hebben we een resolutie aangenomen over SIS II en het Visuminformatiesysteem. Het Europees Parlement heeft toen voor de zoveelste keer zijn diepe bezorgdheid uitgesproken over de vertragingen bij het operationeel worden en de Commissie en de Raad verzocht informatie te geven over de resultaten van de technische testen. Daarbij vroeg het Parlement om volledige transparantie wat betreft de uitvoeringsprocedure voor SIS II.</p>
      <p sl="pt">SIS II had in 2007 operationeel moeten worden. We zitten nu in 2010 en niemand kan garanderen wanneer het zover zal zijn. Bij het pakket voorstellen dat we behandelen kunnen we vier essentiële vragen stellen. Ten eerste vragen we ons af wanneer die migratie plaats moet hebben. Voordat SIS II kan gaan functioneren moet het systeem personeel worden getest, zodat beoordeeld kan worden of het systeem kan werken op basis van de technische en functionele vereisten in de desbetreffende rechtsinstrumenten. Pas na het succesvol afsluiten van alle testen kan de migratie starten van SIS I naar SIS II.</p>
      <p sl="pt">De tweede vraag is wat er gebeurt na het beëindigen van de testen. Gezien de enorme vertraging bij het project en alle problemen en moeilijkheden heeft de Raad besloten twee “mijlpaaltests” te houden. De eerste test was gepland voor het laatste kwartaal van 2009 en de tweede voor de zomer van 2010. De eerste test moest echter worden uitgesteld tot eind januari, omdat niet was voldaan aan de noodzakelijke vereisten. De test vond plaats tussen 21 en 24 januari 2010. De eerste 25 uur werkte het systeem blijkbaar, maar tijdens de resterende tijd blonk het uit in instabiliteit. Tussen 2 en 5 maart is de test herhaald. De evaluatie en validering van de tweede reeks testen hebben op 6 april plaatsgevonden.</p>
      <p sl="pt">Hoewel de testvoorwaarden door de lidstaten noch door het gecontracteerde bedrijf volledig werden nageleefd en de vereiste reactietijden niet werden gehaald bij de – overigens beperkte – overdracht van de gegevens, heeft de overgrote meerderheid van de lidstaten geconcludeerd dat het om onbelangrijke afwijkingen ging en dat de hoofddoelen van de testen waren gehaald. Naar verwachting zullen het nieuwe algemene tijdschema en de begroting tijdens de Raadsvergadering van juni worden goedgekeurd, of anders uiterlijk in oktober dit jaar.</p>
      <p sl="pt">Ook vond men dat aan de volgende voorwaarden moest zijn voldaan voordat het systeem operationeel zou kunnen worden. De tweede mijlpaaltest moet succesvol zijn geweest en volledig hebben voldaan aan de operationele voorwaarden. De integrale test die voorzien is in artikel 55 van de verordening moet ook een positief resultaat hebben gehad en tot slot moet de veiligheid van het netwerk gewaarborgd zijn.</p>
      <p sl="pt">De derde vraag luidt waarom de goedkeuring van deze initiatieven zo dringend is. Hoewel niet voldaan is aan de noodzakelijke voorwaarden voor de migratie – en op dit moment niet te zeggen valt wanneer dat wel het geval zal zijn – zal het aan de Commissie verleende mandaat voor de ontwikkeling van SIS II opnieuw verstrijken, deze keer op 30 juni 2010. Daarom moeten we de vervalbepaling van de instrumenten voor de migratie, die we in 2008 hebben goedgekeurd, wijzigen om te voorkomen dat ze verstrijken.</p>
      <p sl="pt">Dan de vierde en laatste vraag. Welke aspecten heb ik in de voorstellen proberen te wijzigen? Op de eerste plaats heb ik een vervalbepaling opgenomen, terwijl de Commissie dat niet had gedaan. Wij stellen als vervaldatum 31 december 2013 voor. Aan de andere kant is het gezien de aanzienlijke vertragingen essentieel dat in de rechtsgrond wordt bepaald dat ongeacht de gekozen technische oplossing de beste beschikbare technologie moet worden gebruikt, het tijdschema redelijk moet zijn en de uitgaven kostenefficiënt moeten zijn.</p>
      <p sl="pt">Ook het instellen van een algemene programmabeheersraad (GPMB) en het formaliseren van de rol van de raad bij het beheer van SIS II zijn nieuw. Ik ben er absoluut van overtuigd dat indien dit orgaan vanaf het begin had bestaan, er beter gecoördineerd had kunnen worden, meer kennis was vergaard en meer efficiëntie was bereikt.</p>
      <p sl="pt">Tot slot wil ik opmerken dat het essentieel is dat het migratieproces door het Parlement wordt gecontroleerd. Het Parlement is niet alleen verantwoordelijk voor de rechtsgrond, maar houdt als begrotingsautoriteit ook toezicht op de acties die door de begroting van de Unie worden gefinancierd. Daarom heb ik samen met de heer Alvaro een amendement ingediend voor het plaatsen van de middelen in de reserve en met de collega’s Alvaro, Ludford, Enciu en Hohlmeir een auditverzoek gericht aan de Europese Rekenkamer. Ik dank iedereen voor de uitstekende samenwerking.</p>
    </intervention>
    <intervention id="2-033" speaker_id="96639" name="De Voorzitter" is_mep="True" mode="spoken">
      <p sl="nl">Ik kan de heer Tavares nu niet het woord geven, omdat hij een vervoersprobleempje had door een zekere vulkaan. Zodra hij hier is, zal ik hem het woord geven.</p>
    </intervention>
    <intervention id="2-034" speaker_id="28246" name="Alexander Alvaro" is_mep="True" mode="spoken" role="rapporteur voor advies van de Begrotingscommissie">
      <p sl="de">Mevrouw de Voorzitter, SIS II is een zich al jarenlang voortslepend verhaal van pogingen, mislukkingen en nieuwe pogingen. Deze pogingen, mislukkingen en nieuwe pogingen hebben tot dusver in totaal 90 miljoen euro gekost - weggegooid geld in de ogen van velen.</p>
      <p sl="de">Begrotingstechnisch gezien steun ik elke zin, elk woord en elke inspanning van de heer Coelho. Wij werken zeer nauw en uitstekend samen op dit gebied. We hebben er allen een gezamenlijk belang bij dat SIS II functioneert. Soms moet je echter - zoals zo vaak in het leven - bekennen dat bepaalde zaken niet goed werken en nadenken over alternatieven.</p>
      <p sl="de">Wij zijn als Europees Parlement niet bereid dit project nu al op te geven en wij steunen commissaris Malmström, die deze lastige erfenis op zich heeft genomen, waar we maar kunnen. Het moet echter duidelijk zijn - en dat hebben wij ook vastgesteld in de Begrotingscommissie en dat adviseren wij het Parlement - dat de bijdragen voor SIS II in de reserve moeten worden geplaatst, zodat we meer controle hebben over de toepassing van deze middelen. Persoonlijk verwacht ik dat er een plan B is voor het geval we op een dag moeten bekennen dat we niet datgene kunnen bereiken wat we wilden bereiken.</p>
    </intervention>
    <intervention id="2-035" speaker_id="96639" name="De Voorzitter" is_mep="True" mode="spoken">
      <p sl="nl">Aangezien de heer Tavares er nog niet is, geef ik het woord aan commissaris Malmström.</p>
    </intervention>
    <intervention id="2-036" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Mevrouw de Voorzitter, ik wil de heer Coelho en de heer Alvaro bedanken voor hun bijdragen en ik wil u bedanken voor de zeer constructieve wijze waarop we hebben samengewerkt aan dit uiterst gecompliceerde dossier dat ik heb geërfd. Het is zeer gecompliceerd, maar ik ben vastbesloten met u samen te werken om dit op transparante wijze voor elkaar te krijgen en ervoor te zorgen dat het project wordt afgerond.</p>
      <p sl="en">De stemming van morgen komt op het juiste moment voor het SIS II-project. De Raad heeft bevestigd dat de eerste mijlpaaltest een succes was en dat de ontwikkeling van SIS II door moet gaan op basis van de huidige technische oplossingen.</p>
      <p sl="en">De voorliggende wetgevingsvoorstellen bevatten drie substantiële elementen – de heer Coelho verwees er al naar – die de ontwikkeling van het project zullen bijsturen. Ten eerste is, zoals de heer Coelho zei, de aanvankelijke vervaldatum van de instrumenten – 30 juni van dit jaar – onrealistisch geworden en zal deze daarom worden aangepast. Zo kan het SIS II-project doorgaan binnen de context van de technische eisen en de algemene planning die op dit moment opnieuw worden vastgesteld in samenspraak met de deskundigen van de lidstaten. Deze zullen beschikbaar zijn voor de Raad op 3 en 4 juni.</p>
      <p sl="en">De rapporteur vraagt om een concrete uiterste termijn voor de ontwikkeling van SIS II. Helaas moet ik u mededelen dat de Commissie nog niet met dat voorstel aan de slag kan. De deskundigen van de Commissie zijn samen met alle lidstaten bezig met het afronden van de aanpassing van de eisen en de nieuwe algemene planning. Zodra dat gereed is, zal de Commissie gepaste voorstellen doen in het licht van de nieuwe algemene planning die zal worden voorgelegd aan de volgende Raad Justitie en Binnenlandse Zaken over twee weken.</p>
      <p sl="en">Ten tweede is de algemene programmabeheersraad een groep technische deskundigen die adviseert over de ontwikkeling van SIS II en die zou moeten worden geformaliseerd. De algemene beheersraad heeft zich al bewezen als een goed instrument voor samenwerking en technische analyse tussen de Commissie en de deskundigen van de lidstaten. Het voorstel zal ervoor zorgen dat dit zo blijft en tegelijkertijd de rol, samenstelling en procedures van de raad stroomlijnen. Daarom – het is een zuiver technisch orgaan – is het niet gepast het lidmaatschap van de raad open te stellen voor leden van het Parlement en andere parlementaire functionarissen. We zullen ten aanzien van het Europees Parlement op een transparante manier door blijven gaan met SIS II, maar we moeten duidelijk onderscheid blijven maken tussen het technische werk en politieke transparantie. In deze sfeer is de Commissie echter bereid volledige technische informatie te verstrekken aan de leden van dit Parlement door de verslagen van de beheersraad beschikbaar te stellen aan het Parlement, overeenkomstig de suggestie van de heer Coelho.</p>
      <p sl="en">Ten derde zou voorzien moeten zijn in de noodzakelijke juridische flexibiliteit om verder te gaan met de ontwikkeling aan de hand van een alternatief technisch scenario, en ik denk dat we het allemaal eens zijn over de redenering daarachter.</p>
      <p sl="en">Als het gaat om de begrotingsaspecten van de verdere ontwikkeling van SIS II, deelt de Commissie het streven van de rapporteur om het geld van de belastingbetaler zo efficiënt mogelijk te gebruiken. In dat verband wordt in het verslag verzocht het Parlement het recht te geven fondsen voor de ontwikkeling van SIS II voor 2011 in de begrotingsreserve te plaatsen. Deze beslissing is uiteraard volledig aan de begrotingsautoriteit. Vanuit het perspectief van de tenuitvoerlegging van de begroting wil ik de heer Alvaro vragen of er een duidelijke en efficiënte deblokkeringsprocedure is voor het geval we het geld nodig hebben. Ik wil de Commissie LIBE, de heer Coelho en de rapporteur van de Commissie begrotingscontrole, de heer Alvaro, bedanken voor hun uitstekende medewerking aan dit dossier.</p>
      <p sl="en">Ik vind het jammer dat de heer Tavares er nog niet is. Anders zouden we met hem hebben kunnen discussiëren over het hervestigingsprogramma van de EU – een uiterst belangrijk onderwerp. Zoals u weet, wordt de grote meerderheid van de vluchtelingen wereldwijd opgevangen in landen in Azië, Afrika en het Midden-Oosten. Veel van deze vluchtelingen bevinden zich in ‘catch-22’-situaties: ze kunnen niet terug naar hun land van herkomst, maar ze kunnen ook niet integreren in het eerste land van asiel, doordat deze landen zelf vaak ook te lijden hebben onder conflicten of armoede. Voor deze groepen vluchtelingen kan hervestiging de enige oplossing zijn.</p>
      <p sl="en">Door middel van hervestiging kunnen de lidstaten van de Europese Unie tastbare solidariteit tonen met deze vaak overbelaste eerste landen van asiel en tegelijkertijd enkele van de meest kwetsbare vluchtelingen beschermen onder duurzame en humane omstandigheden. Op dit moment vindt hervestiging plaats, maar is er geen structurele coördinatie op EU-niveau. De Commissie is van mening dat de EU een grotere rol kan spelen en actiever kan zijn op het gebied van hervestiging door de rol van de Unie wereldwijd te versterken en solidariteit te tonen met de zwaarst getroffen gebieden. Het in september 2009 ingediende voorstel is gericht op verbetering van de situatie. We zijn erg tevreden over de zeer positieve reacties van het Parlement en de Raad op dit voorstel. Ik wil in het bijzonder de heer Tavares bedanken voor zijn uitstekende werk op dit gebied en ik juich de sterke politieke consensus tussen de verschillende fracties over deze kwestie toe.</p>
      <p sl="en">Het idee in het voorstel is dat de EU, in samenwerking met de UNHCR, zal bijdragen aan een meer strategische inzet van hervestiging op basis van een jaarlijks besluit over de gemeenschappelijke prioriteiten voor hervestiging. Door bundeling van de nationale quota kan de EU helpen enkele van de moeilijkste situaties in de wereld op het gebied van vluchtelingen te verlichten. Het programma laat elke lidstaat uiteindelijk vrij om zelf het aantal te hervestigen vluchtelingen te bepalen, maar geeft hun wel mogelijkheden voor coördinatie en het delen van ervaringen en goede werkwijzen. Door de jaarlijkse procedure kan de EU beter reageren op veranderende uitdagingen en wereldwijde behoeften van vluchtelingen om het gebruik van het Europees Vluchtelingenfonds door de lidstaten efficiënter te maken. Het programma zal ook van pas komen bij een gerichter en praktischer samenwerkingsproject via het Ondersteuningsbureau voor asielzaken, dat samenwerkt met zowel nationale overheden als organisaties uit het maatschappelijk middenveld. Ik sta volledig achter het idee van de rapporteur om een gespecialiseerde eenheid van het bureau op te richten in Malta.</p>
      <p sl="en">Het gemeenschappelijk hervestigingsprogramma van de EU wordt besproken op een cruciaal moment: sinds 2007 hebben vijf lidstaten – naast de lidstaten die al dergelijke programma’s hadden – besloten nationale hervestigingsprogramma’s op te zetten. Verschillende andere lidstaten hebben het afgelopen jaar Iraakse vluchtelingen gehervestigd in het kader van een toezegging die in 2008 op EU-niveau is afgesproken. Het is cruciaal dat we dit positieve momentum vasthouden en dat de aanneming van het voorstel niet wordt vertraagd.</p>
      <p sl="en">We betreuren echter dat bepaalde meningsverschillen en procedurele kwesties de snelle aanneming van dit voorstel in de weg staan. Dit voorstel is van groot politiek belang. Het besluit van de Commissie om jaarlijks prioriteiten voor hervestiging vast te stellen is een uitvoeringsbesluit dat deel uitmaakt van het financieel beheer van het Europees Vluchtelingenfonds. Met betrekking tot de procedures voor ‘gedelegeerde handelingen’ zijn wij bang dat de procedure aanzienlijk zou worden vertraagd, wat het beheer van het fonds ernstig zou bemoeilijken.</p>
      <p sl="en">Dit is de eerste stap in de richting van een gemeenschappelijke aanpak; er komt uiteraard een evaluatie van de ervaringen die zijn opgedaan en er zijn plannen om ambitieuzere initiatieven te ontplooien in het kader van het Stockholmprogramma.</p>
    </intervention>
    <intervention id="2-037" speaker_id="96900" name="Georgios Papanikolaou" is_mep="True" mode="spoken">
      <p sl="el">namens de PPE-Fractie . – Commissaris, dank u wel dat u ons hebt bijgepraat. Hoewel de heer Tavares niet aanwezig is, wil ik hem bedanken voor de samenwerking die we tot dusver hadden en namens onze fractie ons positieve standpunt kenbaar maken over het hervestigingsprogramma.</p>
      <p sl="el">Het gaat hier, beste collega's, om een gemeenschappelijke ruimte voor asielverlening en om de noodzaak van een geïntegreerd vluchtelingenbeleid. Het financieringsinstrument om deze inspanningen te ondersteunen is uiteraard het Europees Vluchtelingenfonds, dat we tot nog toe onvoldoende hebben aangewend. Het is mogelijk om nog belangrijker dingen te doen.</p>
      <p sl="el">De Europese respons op de mondiale behoefte aan hervestiging was tot dusver voldoende. Ik wens eraan te herinneren dat de lidstaten op vrijwillige basis deelnemen. Tot nu toe hebben van de 27 lidstaten slechts 12 een bijdrage geleverd aan deze inspanning, inclusief de twee landen die hebben deelgenomen aan deze specifieke hervestiging. De cijfers zijn tot nog toe weinig bemoedigend: 6 896 vluchtelingen zijn in 2009 in Europa aangekomen in het kader van het hervestigingsprogramma, dat is 8,2 procent van het totale aantal.</p>
      <p sl="el">Wij hebben dus duidelijk een betere coördinatie nodig en wat we proberen te doen, in dit verslag en via de raadpleging die we hebben gehouden, is stimulansen geven, de lidstaten uitleggen dat we er alle reden toe hebben om dit programma ten uitvoer te leggen.</p>
      <p sl="el">Natuurlijk is de bescherming van de mensenrechten en daadwerkelijke solidariteit met derde landen een prioriteit. We moeten echter ook inzien dat er nog een ander argument is dat pleit voor deelname van alle lidstaten aan dit programma, namelijk dat we via dit programma aan al diegenen waarvoor dat nodig is het signaal kunnen afgeven dat ze er alle belang bij hebben om te kiezen voor legale kanalen als ze Europa willen bereiken, in hun zoektocht naar een betere toekomst.</p>
      <p sl="el">Ik wil daarmee zeggen dat de illegale immigratie indirect zou kunnen worden aangepakt via het hervestigingsprogramma’ omdat de vluchteling, als er zulke programma's zijn, geen illegale kanalen zal zoeken, maar zal wachten om te worden opgenomen in dergelijke programma's.</p>
      <p sl="el">Tot slot wil ik vermelden dat we een amendement hebben ingediend betreffende de interne hervestiging van vluchtelingen, dat niet is overgenomen. Commissaris, wij verwachten dat de Commissie op een zeker ogenblik een initiatief neemt op dit punt. Dublin II heeft bepaalde landen zwaarder belast dan andere en het is zeer belangrijk dat we werk maken van het hervestigingsprogramma met de hulp van het Europees Vluchtelingenfonds.</p>
    </intervention>
    <intervention id="2-038" speaker_id="28338" name="Antonio Masip Hidalgo" is_mep="True" mode="spoken">
      <p sl="es">namens de S&amp;D-Fractie. – Mevrouw de Voorzitter, ik wil mevrouw Malmström bedanken voor haar aanwezigheid. Ik wil me aansluiten bij het verslag en de geest waarin de heer Tavaras zijn werkzaamheden heeft verricht, omdat zijn werk met de ngo’s en met de Hoge Commissaris voor vluchtelingen van de Verenigde Naties, maar ook zijn werk op het gebied van het vergelijkend recht, met het recht van buiten de Unie, heel belangrijk is.</p>
      <p sl="es">Deze ervaringen zijn van groot belang, en ook ik – ik heb zelf tot een gemeentelijke autoriteit behoord – vind dat alle Europese gemeenten zich hieraan moeten verbinden.</p>
      <p sl="es">Want we mogen dan een crisis doormaken, de diepste crisis is die van de vluchtelingen, omdat er collectief geheugenverlies heeft plaatsgevonden. We zijn in Europa en de andere rijke landen vergeten dat oorlogen die tot een stroom vluchtelingen leiden oorlogen zijn waar wij medeverantwoordelijk voor zijn, waar onze landen en onze regeringen medeverantwoordelijk voor zijn. Dat collectieve geheugenverlies moet ongedaan worden gemaakt.</p>
      <p sl="es">Ik ben het eens met wat mevrouw Malmström heeft gezegd over committeren, over dat we ons moeten committeren. Natuurlijk moeten we ons committeren! Een commissie van dit Parlement heeft de Iraakse Palestijnen bezocht. Natuurlijk! We moeten ons committeren aan deze vluchtelingen.</p>
      <p sl="es">Maar met alle genegenheid die ik voor mevrouw Malmström voel, zou ik tegen haar willen zeggen: de verschillen tussen het Europees Parlement – ze is zelf lid van het Parlement geweest – en de Commissie over de gedelegeerde handelingen moeten overbrugd worden, want ik wil niet dat dit verslag, dat vandaag over het geheel genomen goed lijkt te worden ontvangen, uiteindelijk wordt geblokkeerd omdat de Commissie en het Parlement het niet eens worden over de gedelegeerde handelingen.</p>
    </intervention>
    <intervention id="2-040" speaker_id="96872" name="Nadja Hirsch" is_mep="True" mode="spoken">
      <p sl="de">namens de ALDE-Fractie . – Mevrouw de Voorzitter, commissaris, waar we bij dit onderwerp allemaal over hebben gesproken was dat wij er eenvoudigweg meer lidstaten van moeten overtuigen om aan dit programma deel te nemen. Mijns inziens kan er in dat opzicht veel worden bereikt door het programma toe te lichten en te wijzen op de voordelen, want degenen die eraan deelnemen hebben tot dusver steeds gezegd dat ze hiermee verder gaan en dat zij het programma toejuichen.</p>
      <p sl="de">Het is bijzonder belangrijk om uit te leggen om welke mensen het gaat. Het gaat om mensen die niet op eigen kracht naar Europa kunnen komen. Het gaat om vrouwen, kinderen en zieken die in vluchtelingenkampen buiten de EU zitten en onze hulp nodig hebben. Mijns inziens is het zeer goed dat wij het besluit zullen nemen om in de toekomst een groter deel van het Europees Vluchtelingenfonds daarvoor ter beschikking te stellen.</p>
      <p sl="de">Tegelijkertijd is het naar mijn mening uiterst belangrijk dat deze middelen niet zomaar in de begroting verdwijnen als ze aan de nationale parlementen, de lidstaten ter beschikking worden gesteld, maar dat ze daadwerkelijk worden benut om een duurzame structuur op te bouwen, dat deze middelen zelfs aan de gemeenten en steden moeten worden gegeven waar integratie daadwerkelijk plaatsvindt, waar kinderdagverblijven en woningen ter beschikking worden gesteld. Het is bijzonder belangrijk dat steden en gemeenten als onze bondgenoten bij deze discussie worden betrokken.</p>
      <p sl="de">De lidstaten zijn wellicht eerder geneigd om dit op korte termijn af te wijzen dan de lokale gemeenten. De voorspelbaarheid die dit met zich meebrengt is mijns inziens een bindend element tussen ons - als EU - en degenen ter plaatse die de integratie in de praktijk brengen. Alles bij elkaar kan dit zonder meer een impuls geven aan het hervestigingsprogramma, wat volgens mij uitstekend is. Voor alles moet één ding heel duidelijk worden gemaakt, namelijk dat de burgers niet achter kunnen blijven - er moeten mensen en verenigingen worden gezocht die het pad kunnen effenen voor mensen die ter plaatse een nieuw leven willen opbouwen en die hen laten zien hoe hun nieuwe stad functioneert of waar het dichtstbijzijnde zwembad is.</p>
      <p sl="de">We hebben een algemene maatschappelijke consensus nodig dat we aan een hervestigingsprogramma willen deelnemen, dat dit een goede oplossing is en dat men integratie daadwerkelijk ter plaatse tot stand brengt.</p>
    </intervention>
    <intervention id="2-041" speaker_id="4385" name="Hélène Flautre" is_mep="True" mode="spoken">
      <p sl="fr">namens de Verts/ALE-Fractie . – Mevrouw de Voorzitter, ik had liever rapporteur Tavares zelf gehoord, maar goed; hij heeft zich nu eindelijk in dit debat bij ons gevoegd en dat is het voornaamste. Ik ben van mening dat zijn inspanningen om overeenstemming te bereiken over het gebruik van het Europees Vluchtelingenfonds, dat tot doel heeft de lidstaten de financiële middelen en stimulansen aan te reiken voor het ontwikkelen van hun hervestigingsprogramma voor vluchtelingen, buitengewoon positief zijn, inspanningen die commissaris Malmström van harte ondersteunt, waarover ik zeer verheugd ben.</p>
      <p sl="fr">Niettemin dienen we enkele cijfers voor ogen te houden op basis waarvan de reikwijdte van dit Fonds enigszins gerelativeerd kan worden. Als we het Europees Vluchtelingenfonds in zijn geheel hiervoor zouden aanwenden – wat ik niet wil, omdat dit beslist ten koste zou gaan van de financiering van de opvangvoorzieningen voor vluchtelingen en asielzoekers in Europa –, zouden we amper twintigduizend vluchtelingen in Europa kunnen hervestigen, een aantal dat heel ver af ligt van het verzoek van de UNHCR, die heeft vastgesteld dat er op de hele wereld meer dan 470 000 vluchtelingen zijn voor wie hervestiging noodzakelijk is, dat wil zeggen, mensen die werkelijk specifieke behoeften, kwetsbaarheden en zwakheden hebben en voor wie het absoluut onmogelijk is terug te keren naar het land van herkomst. We moeten dus reëel blijven.</p>
      <p sl="fr">De tweede voorzorgsmaatregel die we volgens mij moeten treffen – we hebben daar immers ervaring mee in mijn vaderland, Frankrijk –, is het via de media zichtbaar maken van de hervestiging van enkele vluchtelingen, als een boom van goede wil die een bos van slechte praktijken verbergt, omdat dit land, Frankrijk, tegelijkertijd door de VN-commissie tegen foltering is veroordeeld wegens het uitwijzen van asielzoekers naar derde landen, waar zij het risico lopen onmenselijk of mensonwaardig te worden behandeld.</p>
      <p sl="fr">Dat zijn naar mijn mening de voorzorgsmaatregelen die we ons – en daarmee sluit ik af – voor ogen moeten houden.</p>
    </intervention>
    <intervention id="2-042" speaker_id="96858" name="Marie-Christine Vergiat" is_mep="True" mode="spoken">
      <p sl="fr">namens de GUE/NGL-Fractie . – Mevrouw de Voorzitter, ik wil het graag hebben over het Schengeninformatiesysteem. Vandaag moeten we het juridisch kader onderzoeken waarbinnen de migratie van SIS I naar SIS II kan plaatsvinden. Volgens mij staan in deze kwestie alle seinen op rood. Het minste dat we kunnen zeggen, commissaris, is dat de tests niet overtuigend zijn geweest.</p>
      <p sl="fr">Maar ondanks het verzet van drie lidstaten, en niet de minste, namelijk Frankrijk, Duitsland en Oostenrijk, weet de Commissie van geen wijken. Zoals u bekend is, weten ook wij in de GUE/NGL-Fractie van geen wijken als het gaat om onze terughoudendheid ten aanzien van kwesties als gegevensopslag en de risico's daarvan in verband met de gegevensbescherming. Ik ben van mening dat we in een vrij surrealistische periode leven, als het misbruik en de risico´s wat betreft alle veiligheidsaspecten door deskundigen die weten waar ze het over hebben, steeds vaker aan de kaak worden gesteld. We moeten maatregelen nemen op het gebied van gegevenbescherming voor alle burgers, ongeacht wie ze zijn. We moeten een minimum aan verplichtingen hebben ten aanzien van de gevaren van het koppelen van gegevensbestanden. In Frankrijk zijn we ons maar al te zeer bewust van het misbruik dat van dat laatste kan worden gemaakt.</p>
      <p sl="fr">Commissaris, onder de huidige omstandigheden is de GUE/NGL-Fractie niet vóór zo’n migratie.</p>
    </intervention>
    <intervention id="2-043" speaker_id="28497" name="Gerard Batten" is_mep="True" mode="spoken">
      <p sl="en">namens de EFD-Fractie . – Mevrouw de Voorzitter, Groot-Brittannië heeft het Schengenverdrag niet ondertekend, dus technisch gezien zou dit voorstel niet moeten gelden voor het Verenigd Koninkrijk. De oude Labour-regering heeft niet gekozen voor deelname en de nieuwe Lib-Dem/Con-coalitieregering moet er ook buiten blijven. Een dergelijke regeling zou alleen maar meer al dan niet echte vluchtelingen aanmoedigen om naar de Europese Unie te komen.</p>
      <p sl="en">Stel u voor dat Turkije lid wordt van de Europese Unie: dan kunnen we verwachten dat niet alleen 72 miljoen Turken automatisch het recht hebben de Europese landen en Groot-Brittannië binnen te komen, maar ook dat stromen vluchtelingen uit gebieden als Iran en Irak de grens oversteken naar Turkije en zich vervolgens in Europa willen vestigen! Groot-Brittannië hoeft niet deel te nemen aan deze regeling, maar het zal interessant zijn om onze nieuwe regering met deze kwesties te zien worstelen. De ene helft ervan, de Conservative Party, doet zich voor als eurosceptisch, wat dat ook moge betekenen, terwijl de andere helft, de Liberal Democratic Party, zonder voorbehoud eurofiel is. Onze nieuwe premier, de heer Cameron, kan zulke problemen echter in één klap oplossen, zoals ik hier gisteren heb uitgelegd.</p>
      <p sl="en">De toename van het aantal Parlementsleden vereist een volledige herratificatie van het Verdrag van Lissabon. De heer Cameron kan er eenvoudig voor kiezen het niet opnieuw te ratificeren of hij kan alsnog zijn harde belofte inlossen en het Britse volk het referendum over het Verdrag van Lissabon geven dat hun is onthouden.</p>
    </intervention>
    <intervention id="2-044" speaker_id="96821" name="Rui Tavares" is_mep="True" mode="spoken" role="rapporteur">
      <p sl="pt">Beste collega’s, er zijn in de wereld vluchtelingen die noch naar hun land kunnen terugkeren omdat de situatie daar te instabiel is, noch in een doorgangsland kunnen verblijven en daar bijvoorbeeld werken omdat het desbetreffende land de Conventie van Genève niet heeft ondertekend.</p>
      <p sl="pt">Het gaat per jaar om vrij beperkte aantallen: 200 000. Een deel van die vluchtelingen, wier enige optie is een kans te krijgen een nieuw leven op te bouwen in een derde land, heeft zijn problemen al opgelost via actoren op het internationaal toneel die zich bezighouden met hervestiging. De Verenigde Staten hervestigen per jaar 80 000 vluchtelingen en ook Canada, Australië, Brazilië en Chili leveren hun aandeel. Wie ontbreekt er op het appel? Juist, Europa.</p>
      <p sl="pt">De Raad is onder het Zweedse voorzitterschap zo verstandig geweest te erkennen dat het aantal te hervestigen vluchtelingen in Europa aanzienlijk verhoogd moest worden. Er was zelfs sprake van 100 000 vluchtelingen en de Commissie is toen zo wijs geweest een aantal uitgaven van het Europees Vluchtelingenfonds te herzien om een krachtiger en robuuster beleid voor de hervestiging van vluchtelingen mogelijk te maken.</p>
      <p sl="pt">Ik ben op dit moment rapporteur voor twee verslagen van de Commissie burgerlijke vrijheden, justitie en binnenlandse zaken: een verslag dat onder de medebeslissingsprocedure valt en een initiatiefverslag. Het eerste verslag bevat vier noviteiten om het bestaande beleid te corrigeren, waarvan er twee van inhoudelijke en twee van procedurele aard zijn.</p>
      <p sl="pt">De eerste noviteit is een duale benadering. Het Commissievoorstel dat het uitgangspunt vormt voor het verslag, legt met name de nadruk op regionale prioriteiten en daarbinnen wordt het accent weer gelegd op wat ik humanitaire prioriteiten zou willen noemen. Wij vinden het goed om die prioriteiten aan te houden, maar we willen ze verzelfstandigen. Wij menen namelijk dat Europa interventiestrategieën nodig heeft voor de hervestiging van vluchtelingen. Uit het oogpunt van buitenlands beleid zijn die strategieën erg belangrijk. Daarmee kan soms opgetreden worden in bepaalde delen van de wereld, kunnen de deuren van een bepaald land worden geopend of een vertrouwensband worden gesmeed in bepaalde delen van de wereld. Tegelijkertijd kan aan de lidstaten de vrijheid worden gegeven in de rest van de wereld hulp te bieden bij situaties die humanitair gezien prioritair zijn.</p>
      <p sl="pt">Welke zijn die situaties? Bijvoorbeeld slachtoffers van foltering, vrouwen en kinderen die het slachtoffer zijn van seksueel geweld of mensen die hervestiging nodig hebben vanwege ernstige gezondheidsproblemen.</p>
      <p sl="pt">De tweede noviteit is modulatie. Dat betekent dat we zullen proberen naast de slechts tien lidstaten die zich op dit moment op Europees niveau met hervestiging bezighouden, ook de andere zeventien lidstaten mee te laten doen. Daarom hebben we voorgesteld dat het bedrag dat in het eerste jaar aan de nieuwe lidstaten per vluchteling wordt toegekend verhoogd wordt, daarna in het tweede jaar lichtjes daalt en vanaf het derde jaar gelijk is aan het bedrag dat geldt voor alle andere lidstaten die zich met hervestiging bezighouden. De voorwaarde hiervoor is dat het extra bedrag in de eerste jaren – waarin de kosten het hoogst zijn bij het starten van een nieuw hervestigingsprogramma – wordt gebruikt om een duurzaam hervestigingsprogramma te ontwikkelen.</p>
      <p sl="pt">De twee andere noviteiten zijn procedureel van aard. Op de eerste plaats krijgt de Commissie de mogelijkheid een noodprocedure te starten om vluchtelingen uit een bepaald deel van de wereld, waar zich een humanitaire ramp heeft voorgedaan of waar een crisissituatie bestaat, te hervestigen. De tot nu toe gevolgde procedure was gestoeld op jaarbasis, maar rampen en humanitaire crises volgen natuurlijk niet de kalender. De vierde noviteit betreft de gedelegeerde handelingen. In dat verband wil ik de commissaris klip en klaar zeggen dat het Parlement problemen in verband met tijdschema’s en procedures zeer snel kan afhandelen. Wij beloven u dat onze termijnen om te reageren op gedelegeerde handelingen kort zullen zijn. Wij beloven u eveneens dat ons voorstel voor voorafgaand overleg en debat met onder meer de Commissie burgerlijke vrijheden, justitie en binnenlandse zaken, de Commissie buitenlandse zaken en de Commissie ontwikkelingssamenwerking, eventuele meningsverschillen tussen het Parlement en de Commissie over de prioritaire regio’s voor hervestiging kan voorkomen.</p>
      <p sl="pt">We kunnen echter niet aanvaarden dat de Commissie, als hoedster van de Verdragen, ons zegt dat de gedelegeerde handelingen waartegen zij geen enkel juridisch bezwaar aantekent niet hoeven te worden goedgekeurd in het kader van deze beschikking, die zowel voor het buitenlands als het humanitair beleid zo belangrijk is, louter omdat het voor de Commissie bureaucratische handelingen zijn, terwijl wij een andere mening zijn toegedaan.</p>
      <p sl="pt">De realiteit is echter dat deze beschikking volgens ons, en volgens de juridische dienst, deel uitmaakt van de gedelegeerde handelingen. Daarom menen wij dat de Commissie als hoedster van de Verdragen de taak heeft de goedkeuring van gedelegeerde handelingen hier te verdedigen en daar geen bezwaren tegen in te brengen die, vooralsnog, louter procedureel van aard zijn. Bovenal geloven wij dat geen enkele van deze kwesties voor ons een beletsel moet vormen om ons gemeenschappelijk doel te bereiken: het hervestigen van meer vluchtelingen in de Europese Unie.</p>
    </intervention>
    <intervention id="2-045" speaker_id="28120" name="Simon Busuttil" is_mep="True" mode="spoken">
      <p sl="mt">Mevrouw de Voorzitter, het hervestigingsprogramma dat nu wordt opgezet, vult een belangrijke, al lang bestaande lacune. Het verbaast me eerlijk gezegd hogelijk dat er op Europees niveau niet al een eerder zo’n programma is ontwikkeld. Er zijn landen die het goede voorbeeld hebben gegeven, zoals de Verenigde Staten, die al zeer efficiënte hervestigingsprogramma’s hebben en veel ervaring op dit gebied hebben opgedaan. Daar kunnen we zeker het een en ander van leren.</p>
      <p sl="mt">Dit soort programma’s is belangrijk omdat ze aantonen dat de Europese Unie bereid is haar menselijke gezicht te laten zien als het gaat om vluchtelingen wereldwijd. De andere belangrijke doelstelling van deze programma’s is echter om de instroom van illegale immigranten naar de Europese Unie aan banden te leggen, waaronder ook vluchtelingen die bescherming nodig hebben.</p>
      <p sl="mt">Als het nu op te zetten hervestigingsprogramma kan worden gebruikt voor de hervestiging van internationale, bescherming zoekende vluchtelingen in Libië, dan zullen deze mensen ongetwijfeld weinig reden hebben om de Middellandse Zee over te steken en daarbij hun leven te riskeren. Op deze manier helpen we zowel hen als de landen van de Europese Unie die onevenredige lasten moeten dragen.</p>
      <p sl="mt">Het spreekt voor zich dat dit programma moet worden gebruikt in combinatie met een ander programma, een programma dat gericht is op het helpen van de EU-landen die als gevolg van de huidige immigratiestromen onevenredige lasten dragen. We moeten deze landen laten zien dat we bereid zijn een programma op te zetten dat ervoor zorgt dat mensen die internationale bescherming hebben gekregen, naar andere Europese landen kunnen worden overgebracht.</p>
      <p sl="mt">Tot dusver betreft dit alleen een proefproject op Malta. Ik zou echter graag zien dat dit een permanent programma wordt en dat het wordt uitgebreid naar andere EU-landen die het nodig hebben.</p>
    </intervention>
    <intervention id="2-046" speaker_id="96859" name="Ioan Enciu" is_mep="True" mode="spoken">
      <p sl="ro">Als rapporteur voor de SIS-kwestie van de Fractie van de Progressieve Alliantie van Socialisten en Democraten in het Europees Parlement, ga ik over dit specifieke onderwerp spreken. In de eerste plaats wil ik de heer Coelho bedanken voor de enorme moeite die hij zich heeft getroost en in het bijzonder voor de consistente wijze waarop hij deze twee verslagen heeft afgerond. Ik wil ook graag commissaris Malmström bedanken, want sinds zij haar post heeft betrokken, is de Commissie enige transparantie aan de dag gaan leggen.</p>
      <p sl="ro">Wat ons zorgen blijft baren is dat de termijnen van de tenuitvoerlegging van SIS II niet worden gehaald. Het Parlement heeft meermaals zijn standpunt over de opschortingen kenbaar gemaakt, vooral wat betreft het onvermogen van de Commissie een precieze datum vast te stellen voor het operationeel worden van het systeem. Het feit dat wij niet eens zeker weten of de uitgevoerde tests al dan niet succesvol zijn geweest, geeft aanleiding tot ernstige twijfels over de wijze waarop het project wordt beheerd.</p>
      <p sl="ro">Aangezien het Europees Parlement de plicht heeft erop toe te zien hoe Gemeenschapsgeld wordt besteed, is het voorstel om de fondsen in reserve te houden die in het begrotingsjaar 2011 voor de ontwikkeling van SIS II zouden worden toegewezen, een normale veiligheidsmaatregel. Het Parlement moet continu op de hoogte worden gehouden van en worden geraadpleegd over de voortgang van het SIS II-project, dat niet in gevaar mag worden gebracht door een gebrek aan politieke wil of aan kundig beheer. Het moet voldoen aan de huidige eisen, gegevensbescherming ondersteunen en aansluiten bij het kosten-batenprincipe, en geheel volgens het tijdschema dat voor zijn tenuitvoerlegging is uitgestippeld, worden ingezet.</p>
    </intervention>
    <intervention id="2-047" speaker_id="28619" name="Tatjana Ždanoka" is_mep="True" mode="spoken">
      <p sl="en">Mevrouw de Voorzitter, ik ga het ook hebben over het Schengeninformatiesysteem. Allereerst wil ik de heer Coelho bedanken voor zijn uitstekende werk en benadrukken dat mijn fractie – vanaf het eerste begin – vrij terughoudend was met het aanvaarden van SIS II, vanwege de vele gevolgen met betrekking tot gegevensbescherming.</p>
      <p sl="en">Nu lijkt het erop dat het einde van de lange SIS II-saga nog lang niet in zicht is. We zien vertragingen en kostenoverschrijdingen; we hebben helemaal geen positieve resultaten. We hebben niet eens consensus over de evaluatie van de testresultaten, aangezien Oostenrijk, Duitsland en Frankrijk de tests niet succesvol vinden. Naar onze mening is de aanpak van de rapporteur helemaal juist. We moeten eerlijk zijn en toegeven dat het huidige project kan mislukken en we moeten de alternatieven bespreken. We moeten ook de redenen van deze mislukking zorgvuldig onderzoeken; als we 30 miljoen euro extra moeten investeren, moet het Parlement alle informatie hebben die nodig is voor een geïnformeerde toestemming.</p>
      <p sl="en">We moeten ook een uiterste termijn voor verval aanhouden. We kunnen geen geld blijven investeren in een levenslang project. Natuurlijk moet er een bepaalde flexibiliteit zijn, maar we moeten duidelijke criteria hebben voor de evaluatie en om snel te kunnen reageren als er weer iets misgaat.</p>
    </intervention>
    <intervention id="2-048" speaker_id="96852" name="Cornelia Ernst" is_mep="True" mode="spoken">
      <p sl="de">Mevrouw de Voorzitter, om te beginnen wil ik opmerken dat de EU mijns inziens - en daarbij doel ik op het Schengeninformatiesysteem - geen doe-een-wens-beleid moet voeren, maar een beleid dat is gebaseerd op de realiteit. Ten aanzien van het Schengeninformatiesysteem betekent dit dat we moeten inzien dat de tests - die de zogenoemde 'eerste mijlpaal' zijn genoemd - zijn mislukt.</p>
      <p sl="de">Na acht jaar aanmodderen moeten we constateren dat het doel van de door de Commissie voorgestelde maatregel - de migratie van SIS 1+ naar SIS II - niet haalbaar is voor de lidstaten, zowel om technische als om wettelijke redenen. Dat is niet mijn oordeel - dat is het oordeel van de Bondsrepubliek Duitsland. Dat is het standpunt van het land waar ik vandaan kom, een standpunt waar ik het overigens volledig mee eens ben. Er is tot dusver 90 miljoen euro weggegooid en de Commissie zou nog meer willen uitgeven. Wij willen niet dat de termijn tot 2013 wordt verlengd; dat willen we heel duidelijk stellen. In plaats daarvan willen wij dat dit systeem wordt afgeschaft en dat er gezocht wordt naar een alternatief.</p>
      <p sl="de">Op de tweede plaats heeft de Duitse partij Die Linke principieel kritiek op SIS II - dat wil ik hier eveneens opmerken - omdat de toegang tot het systeem ingrijpend wordt uitgebreid, bijvoorbeeld voor de geheime diensten. In Duitsland is het verplicht dat de geheime diensten en de politie van elkaar gescheiden zijn. Als gegevens van geheime diensten en politie dus op enige wijze worden samengebracht, betekent dit dat het hele systeem aan het Duitse constitutionele hof zal worden voorgelegd. Daar moet ik in ieder geval vanuit Duits oogpunt op wijzen. Bovendien zijn wij tegen SIS II omdat er enorme hoeveelheden gegevens worden verzameld en biometrische gegevens worden vergaard en vastgelegd. Dat dient geen specifiek doel en is buitenproportioneel.</p>
    </intervention>
    <intervention id="2-049" speaker_id="96818" name="Salvatore Iacolino" is_mep="True" mode="spoken">
      <p sl="it">Mevrouw de Voorzitter, commissaris, dames en heren, het plan om een kader voor een samenhangend optreden vast te stellen, met de wens daadwerkelijke solidariteit tussen de lidstaten tot uitdrukking te brengen, is een stap in de goede richting op weg naar een gecoördineerd beleid in de Unie ten aanzien van migratiestromen. Deze maatregel is overigens onderdeel van een breder proces dat gericht is op de internationale bescherming van vluchtelingen. Als het maatschappelijk middenveld op zinvolle wijze bij dit proces betrokken kan worden, lijkt deze maatregel nauwe samenhang te vertonen met het ophanden zijnde startsein voor het Europees Ondersteuningsbureau voor asielzaken.</p>
      <p sl="it">Er moet onmiddellijk een lijst worden opgesteld van de prioriteiten en de doelstellingen die verwezenlijkt moeten worden, met een tijdpad en concrete stimuleringsmaatregelen. We moeten ook specifieke middelen beschikbaar maken om het aantal landen die aan het programma deelnemen – op dit moment zijn dat er slechts tien – omhoog te brengen. Daarbij mag niet uit het oog worden verloren dat naast de sociale bescherming ook bescherming op het gebied van de gezondheid geboden moet worden aan deze mensen, die vaak uitgeput zijn als gevolg van een extreem zwakke gezondheid.</p>
      <p sl="it">Met behulp van een digitale databank zal elke verwerking kunnen worden gevolgd en zal kunnen worden gewaarborgd dat gezinnen tijdens het hervestigingsproces niet uiteenvallen. Samenwerking met de lidstaten kan in dit verband van doorslaggevend belang zijn om gestroomlijnde en flexibele procedures te waarborgen. We willen een eerlijker en realistischer Europa, dat rekening houdt met de inspanningen van met name de zuidelijke lidstaten.</p>
      <p sl="it">Wat derde landen betreft, is het van fundamenteel belang dat de Europese Unie de verantwoordelijkheid op zich neemt voor het vaststellen van samenwerkingsovereenkomsten, zoals Italië overigens recentelijk ook heeft gedaan met Libië en Niger. Onzes inziens is dit de manier, de enige mogelijke manier, om de omslag te maken van een vorm van solidariteit die tot dusverre maar al te vaak een wassen neus was, naar daadwerkelijke solidariteit tussen de lidstaten van de Europese Unie in het algehele beheer van migratiestromen.</p>
    </intervention>
    <intervention id="2-050" speaker_id="23868" name="Monika Flašíková Beňová" is_mep="True" mode="spoken">
      <p sl="sk">Ten eerste wil ik graag de heer Tavares bedanken voor zijn werk op het gebied van het vluchtelingenbeleid. Tevens zou ik op deze plaats graag uitdrukking geven aan mijn teleurstelling over het feit dat minder dan de helft van de EU-lidstaten officiële hervestigingsprogramma’s heeft voor vluchtelingen uit derde landen.</p>
      <p sl="sk">Bovendien, zoals hier al meerdere keren is gezegd, zijn deze programma’s onvoldoende gecoördineerd en als gevolg van de geringe mate van afstemming en samenwerking tussen de lidstaten van de EU zijn er ook hoge kosten verbonden aan hervestiging, wat het idee natuurlijk minder aantrekkelijk maakt.</p>
      <p sl="sk">Toch ben ik ervan overtuigd dat wij Europeanen er met voldoende politieke wil toe in staat zullen zijn een effectief, rechtvaardig en eenvormig hervestigingsprogramma op te zetten. Daarvoor is het essentieel om, naast het totstandbrengen van het programma zelf, tevens een speciaal fonds op te richten voor de hervestiging van vluchtelingen in de EU. Uit dat maatregelenpakket zouden dan nationale hervestigingsprogramma’s kunnen worden gefinancierd in de landen waar deze niet bestaan, evenals coördinerende activiteiten op centraal niveau. Naar mijn mening zou het Europees Ondersteuningsbureau voor asielzaken de beste coördinerende instantie zijn.</p>
    </intervention>
    <intervention id="2-051" speaker_id="97136" name="Indrek Tarand" is_mep="True" mode="spoken">
      <p sl="en">Mevrouw de Voorzitter, ik wil iedereen bedanken die heel hard gewerkt heeft aan het schijnbaar oneindige verhaal van SIS II: de heer Coelho en de mensen in het veld.</p>
      <p sl="en">De kwestie van de voortdurende vertragingen en kostenoverschrijdingen is zeer zorgwekkend en wat zou veelzeggender kunnen zijn over de bestuurlijke kwaliteiten van de heer Barroso in zijn eerste Commissie? Ik ben van mening dat we de lessen die we vandaag hebben geleerd moeten vertalen in de oprichting van een nieuw IT-bureau, dat in Tallinn gevestigd zou kunnen worden. Dat zou een win-winsituatie zijn: de Franse collega’s zouden de servers in Straatsburg kunnen houden en het nieuwe programmeerwerk zou in Tallinn kunnen worden gedaan door bekwame specialisten met lage beheerskosten, waarmee een monopolie vermeden zou worden, het idee van de EU-integratie zou worden omarmd en bovendien de gegevensbescherming gegarandeerd zou zijn.</p>
      <p sl="en">Tot slot wil ik zeggen dat ik er vertrouwen in heb dat commissaris Malmström deze ingewikkelde kwesties kan oplossen.</p>
    </intervention>
    <intervention id="2-052" speaker_id="28397" name="Agustín Díaz de Mera García Consuegra" is_mep="True" mode="spoken">
      <p sl="es">Mevrouw de Voorzitter, ik zal mijn standpunt in telegramstijl uiteenzetten.</p>
      <p sl="es">In de eerste plaats feliciteer ik de heer Coelho. Het proces had voor 30 september voltooid moeten zijn. Daarom moeten de regelgevingsinstrumenten worden gewijzigd voordat ze komen te vervallen.</p>
      <p sl="es">In de tweede plaats wordt in geen enkel voorstel van de Commissie een termijn vastgesteld of voorgesteld om de vervalbepalingen van de oorspronkelijke voorstellen te schrappen.</p>
      <p sl="es">In de derde plaats moet er een overgangsperiode worden vastgesteld voor de migratie, die indien nodig kan worden uitgebreid via de comitologieprocedure.</p>
      <p sl="es">In de vierde plaats wordt het proces niet gecontroleerd door het Europees Parlement, wat ik een slechte zaak vind.</p>
      <p sl="es">In de vijfde plaats zijn de resultaten van de tests met SIS II niet bekendgemaakt en moet het Parlement worden geïnformeerd.</p>
      <p sl="es">In de zesde plaats, en vanwege dit alles, steun ik het voorstel van de rapporteur en de waarschuwing dat de Europese Rekenkamer zal worden ingeschakeld als het project mislukt.</p>
      <p sl="es">Wat betreft de verslagen van de heer Tavares over het Europees Vluchtelingenfonds en hervestiging, wil ik ook de heer Tavares feliciteren. Voornaamste probleem: gebrek aan interne solidariteit in de Unie. En ik zeg tegen hem dat we terughoudend moeten zijn met het geven van financiële steun aan lidstaten die als eerste vluchtelingen opvangen, vooral om redenen van relatief onrecht. Eerst, mijnheer Tavares, moeten de financiële gevolgen van deze maatregelen, die ik in beginsel steun, grondig worden bestudeerd.</p>
    </intervention>
    <intervention id="2-053" speaker_id="96952" name="Sylvie Guillaume" is_mep="True" mode="spoken">
      <p sl="fr">Mevrouw de Voorzitter, dames en heren, de stem die we morgen zullen gaan uitbrengen vóór een wijziging van het Europees Vluchtelingenfonds, is in vele opzichten essentieel en daarover gaat mijn interventie dan ook, waarbij ik de heer Coelho en de heer Tavares complimenteer met het denk- en andere werk dat zij hebben verricht.</p>
      <p sl="fr">De stemming over het Europees Vluchtelingenfonds zal bij de lidstaten van de Europese Unie het besef moeten doen ontstaan dat het noodzakelijk is volledig in de hervestiging deel te nemen om zo de dubbele kloof te dichten die bestaat op het gebied van het aantal bij het programma betrokken landen en de opvangcapaciteit van elk land. Zoals we allen weten, gaat het hier om vluchtelingen die in de landen die hen hebben opgevangen, vaak ternauwernood worden getolereerd en van wie de levensomstandigheden soms een tragische wending kunnen nemen, als er niet snel oplossingen worden gevonden.</p>
      <p sl="fr">Met behulp van deze nieuwe middelen kunnen we die bijzonder kwetsbare mensen dan ook meer zekerheid bieden, waarbij ik er wel op wijs dat elk van de bij het Europees Vluchtelingenfonds betrokken lidstaten op rechtvaardige en transparante wijze van de betreffende fondsen gebruik moet maken, iets waarop u, mevrouw Malmström, ik weet het, nauwlettend zult toezien. Het zal moeilijk zijn de uitdaging aan te nemen als we bedenken met hoe weinig animo deze nieuwe maatregel in de lidstaten is ontvangen, en ook op dat gebied, mevrouw de commissaris, wil ik uw vastbeslotenheid onderstrepen.</p>
      <p sl="fr">Tot slot wil ik de nadruk leggen op het feit dat de integratie van vluchtelingen een van de sleutels is voor het welslagen van deze onderneming. Hoe meer de komst van vluchtelingen wordt voorbereid en toegelicht, hoe groter de kans op acceptatie en op het goede verloop ervan, en hoe meer de lidstaten – naar we hopen – blijk zullen geven van hun engagement inzake hervestiging. Daarom moet ons Parlement zich massaal vóór deze wijzigingen van het Europees Vluchtelingenfonds uitspreken.</p>
    </intervention>
    <intervention id="2-054" speaker_id="96981" name="Franz Obermayr" is_mep="True" mode="spoken">
      <p sl="de">Mevrouw de Voorzitter, in vele lidstaten, waaronder Oostenrijk waar ik vandaan kom, weet men zich geen raad meer met nieuwe asielzoekers en verzet de bevolking zich volledig terecht tegen nieuwe opvangcentra voor vluchtelingen. Hoe is het mogelijk dat desalniettemin hervestiging van vluchtelingen in de EU wordt bevorderd? Het plan om asielzoekers die reeds naar een naburig derde land zoals Oekraïne zijn gevlucht naar de EU te halen, omdat de levensstandaard hier hoger is, is derhalve volstrekt onbegrijpelijk. Met name in deze tijden van economische crisis kunnen we niet meer dan ons hoofd schudden om dergelijke voorstellen.</p>
      <p sl="de">Het asielconcept van de EU is wat mij betreft een complete ramp. Een asielzoeker die eerst in Roemenië is opgevangen, moet toch ook daar naartoe kunnen worden teruggestuurd voor een beoordeling en een asielprocedure. Het idee om de voorziening in de basisbehoeften van asielzoekers aan te passen aan hetzelfde hoge socialezekerheidsniveau voor inwoners van de betreffende lidstaat is verre van realistisch en onbetaalbaar. De EU zou asielbescherming moeten bieden aan degenen die dit daadwerkelijk nodig hebben, aan degenen die daadwerkelijk in nood zijn, maar ze zou haar deuren niet wagenwijd open moeten zetten voor de massa's economische vluchtelingen.</p>
      <p sl="de">Wat wij nodig hebben is een betere bescherming van de buitengrenzen, snelle, onbureaucratische procedures en uiteraard een consequent terugstuurbeleid.</p>
    </intervention>
    <intervention id="2-055" speaker_id="96823" name="Petru Constantin Luhan" is_mep="True" mode="spoken">
      <p sl="ro">In haar bemoeienissen met asielkwesties geldt voor de Europese Unie als basisbeginsel dat zij moet zorgen voor een sterkere mate van samenwerking en solidariteit tussen lidstaten. Dit kan niet in de landen afzonderlijk tot stand worden gebracht. Het feit dat hervestiging meer en meer als strategisch instrument wordt ingezet, vereist een gemeenschappelijk initiatief van de Europese Unie. Er is een deugdelijk, gericht programma nodig, dat effectief is en van goede kwaliteit, en dat voorziet in een passend raamwerk, waardoor lidstaten zullen deelnemen aan het hervestigingsproces van vluchtelingen.</p>
      <p sl="ro">De inspanningen van lidstaten om vluchtelingen toe te laten moeten met extra financiële prikkels worden ondersteund en aangemoedigd. Door deze maatregelen kunnen wij een grotere Europese solidariteit met het wereldwijde vluchtelingenprobleem betonen. Wij zullen ook de deelname van een groot aantal lidstaten aan dit proces aanmoedigen.</p>
    </intervention>
    <intervention id="2-056" speaker_id="33982" name="Marian-Jean Marinescu" is_mep="True" mode="spoken">
      <p sl="ro">Ik wil eerst een opmerking maken aan het adres van mijn collega ter linkerzijde. Ik meen dat een voorbeeld van het tegendeel evenzeer opgeld doet: wanneer een Engelsman of Ier in mijn land een misdrijf begaat, moet het mogelijk zijn hem terug te sturen.</p>
      <p sl="ro">Het proces voor de tenuitvoerlegging van het Schengeninformatiesysteem is vertraagd en het lijkt erop dat het systeem niet voor eind 2011 in werking zal treden. Dientengevolge zou ik de Commissie willen vragen wat de gevolgen zijn voor het tijdpad van de landen die in de toekomst ook deel gaan uitmaken van het Schengengebied.</p>
      <p sl="ro">Het is onacceptabel dat de Commissie op dit moment geen precieze datum kan geven voor de inwerkingtreding van SIS II. Dit geeft aanleiding tot ernstige twijfels over het beheer van dit project. De extra kosten en de noodzaak van nieuwe investeringen – mocht de migratie naar SIS II op een mislukking uitdraaien en het noodplan SIS 1+RE van kracht worden – betekenen dat er een veel stringentere begrotingscontrole is vereist, vooral voor het nieuwe agentschap dat het SIS, het VIS en Eurodac moet regelen en coördineren.</p>
    </intervention>
    <intervention id="2-057" speaker_id="96663" name="Morten Messerschmidt" is_mep="True" mode="spoken">
      <p sl="da">Mevrouw de Voorzitter, een jaar geleden bevonden wij ons allen, als leden van het Europees Parlement, in een verkiezingsstrijd waarin we probeerden ons mandaat te veroveren of herveroveren en ik weet dat in een behoorlijk aantal landen de kwestie van Schengen een ongelooflijk belangrijke rol speelde in de verkiezingsstrijd. Er bestaat enorm veel ontevredenheid onder onze kiezers, dat wil zeggen de burgers van Europa, over de manier waarop de EU met deze kwesties omgaat: het gebrek aan interne grenscontroles, de bijzonder twijfelachtige externe grenscontroles, de volledig ontoereikende controle op immigratie en het schrikbeeld dat ons binnen nu en een jaar tijd te wachten staat, dat wil zeggen de vraag of de Commissie haar goedkeuring zal geven aan de toetreding van Bulgarije en Roemenië tot het Schengengebied.</p>
      <p sl="da">Ik hoor mensen zeggen dat we solidair moeten zijn, maar om heel eerlijk te zijn vraag ik me af met wie we solidair moeten zijn. Aan wie moeten we solidariteit betonen? Wanneer we zien dat het systeem, dat zowel door de EU als door onze lidstaten is opgericht, op grote schaal wordt uitgebuit, wordt het misschien tijd dat we ook een beetje solidariteit laten zien met de burgers die moeten leven onder het falende beleid dat de Commissie en haar lidstaten hebben gevoerd.</p>
    </intervention>
    <intervention id="2-058" speaker_id="1941" name="Roberta Angelilli" is_mep="True" mode="spoken">
      <p sl="it">Mevrouw de Voorzitter, dames en heren, het tot stand brengen van een gemeenschappelijk Europees asielbeleid en hervestigingsbeleid betekent enerzijds dat de mensenrechten gewaarborgd worden en anderzijds dat illegale immigratie aan banden wordt gelegd.</p>
      <p sl="it">Daarom wil ik de sprekers en commissaris Malmström bedanken, aangezien we nu beschikken over een waardevol instrument, vooral voor landen die aan de Middellandse Zee gelegen zijn: landen zoals Italië, die tot op heden noch konden rekenen op echte solidariteit tussen de lidstaten, noch op een eerlijke verdeling van verantwoordelijkheden. Deze beleidsvormen moeten worden ondersteund door een passend budget, maar ook door betrouwbare controles van de uitgevoerde programma’s, met geregelde follow-ups en het vaststellen van goede praktijken.</p>
      <p sl="it">Nog een laatste opmerking over de mensenrechten: we moeten prioriteit geven aan diegenen die het meest kwetsbaar zijn – minderjarigen, vrouwen die het slachtoffer zijn van vrouwenhandel, van uitbuiting en van geweld, met inbegrip van genitale verminking – maar ik weet dat commissaris Malmström hier zeer alert op is.</p>
    </intervention>
    <intervention id="2-059" speaker_id="28255" name="Andreas Mölzer" is_mep="True" mode="spoken">
      <p sl="de">Mevrouw de Voorzitter, de EU lijkt op dit moment over ongelooflijke financiële middelen te beschikken. Na het steunpakket van 750 miljard euro staan we nu opnieuw op het punt om enorme middelen voor het migratieprobleem ter beschikking te stellen, maar niet voor terugstuurmaatregelen of zelfs voor beveiliging van de grenzen - de schijnbaar veilige Schengengrens vertoont in ieder geval evenveel gaten als een Zwitserse kaas. Nee, er wordt 6 000 euro per persoon ter beschikking gesteld voor de vrijwillige opname van vluchtelingen uit derde landen.</p>
      <p sl="de">Als de EU daadwerkelijk nog ergens het nodige kleingeld heeft liggen, dan kan ze beter Europese gezinnen ondersteunen - dan zou wellicht het geboortecijfer weer stijgen. Het argument dat we immigratie nodig hebben om de kinderloosheid te compenseren zou dan eindelijk niet meer van toepassing zijn. In plaats van de deuren wagenwijd open te zetten voor immigranten moet nu eindelijk het Verdrag van Genève betreffende de status van vluchtelingen adequaat worden toegepast en dat is uiteraard niet van toepassing op de massa economische vluchtelingen. Als we toch vele miljoenen willen uitgeven, dan zouden we die ook kunnen besteden aan FRONTEX, het agentschap voor de bewaking van de buitengrenzen, en niet aan de bodemloze put van het Schengeninformatiesysteem.</p>
    </intervention>
    <intervention id="2-060" speaker_id="96654" name="Jaroslav Paška" is_mep="True" mode="spoken">
      <p sl="sk">Ik wil het graag hebben over het Schengeninformatiesysteem. We weten dat er relatief lang aan de ontwikkeling van dit systeem is gewerkt en dat het veel geld heeft gekost. Daar komt nog bij dat de kosten van de invoering blijven toenemen en dat de testuitslagen onbekend zijn.</p>
      <p sl="sk">Het zou waarschijnlijk op zijn plaats zijn onderzoek te doen naar de tot nu toe uitgevoerde werkzaamheden voor dit systeem, te overwegen of dit systeem levensvatbaar is, of we het werk aan het systeem af kunnen krijgen zodat het van nut zal zijn voor Europa, en vervolgens te beslissen hoe verder te gaan.</p>
      <p sl="sk">Wat betreft het hervestigingsprogramma ben ik het ermee eens dat er een wettelijke norm moet worden vastgelegd die de illegale immigratie naar de EU aan banden legt en voorschriften bevat voor legale hervestiging.</p>
      <p sl="sk">Daarnaast zouden we misschien iets moeten doen met de ervaringen van onze collega’s uit ontwikkelingslanden, die opmerken dat niet alle immigratie naar de EU, niet elke reis vanuit een ontwikkelingsland naar de EU, is ingegeven door een verminderde veiligheid in het thuisland, maar vaak ook door economische overwegingen.</p>
    </intervention>
    <intervention id="2-061" speaker_id="39769" name="Martin Ehrenhauser" is_mep="True" mode="spoken">
      <p sl="de">Mevrouw de Voorzitter, ik wil eigenlijk slechts enkele opmerkingen over het verslag-Maňka maken. Dat heb ik eerder met uw collega afgesproken. Ik wil uitdrukkelijk aangeven dat ik tegen elke verhoging van de secretariaatstoelage ben, met name tegen de beoogde 1 500 euro. Bovendien ben ik tegen elke verhoging van het personeelsbestand van dit Huis en mocht er na verdere beoordeling toch besloten worden om maandelijks 1 500 euro extra voor de secretariaatstoelage ter beschikking te stellen, dan drijven we de spot met de belastingbetalers.</p>
      <a text="(Spreker wordt door de Voorzitter onderbroken)"/>
    </intervention>
    <intervention id="2-062" speaker_id="1183" name="De Voorzitter" is_mep="True" mode="spoken">
      <p sl="nl">Mijnheer Ehrenhauser, ik denk dat u over het verkeerde onderwerp spreekt. Dit is de gecombineerde behandeling van de Schengenovereenkomst. Het spijt mij dat u niet over het verslag-Maňka hebt kunnen spreken, maar ik vrees dat we verder moeten.</p>
    </intervention>
    <intervention id="2-063" speaker_id="96799" name="Piotr Borys" is_mep="True" mode="spoken">
      <p sl="pl">Ik wil allereerst mijnheer Coelho feliciteren met zijn weerom geslaagde verslagen. Ten tweede: de overstap naar SIS II is nu onvermijdelijk. Als we een veilig systeem willen, dan moet SIS II ingevoerd worden. Daarom lijkt het me noodzakelijk om deze werkzaamheden voort te zetten en de Commissie hierbij te steunen. Ik wil eraan herinneren dat de nieuwe visumcode vereist dat de biometrische gegevens in dit systeem opgenomen worden. SIS 1+ garandeert dit niet. SIS II zal daarentegen de mogelijkheid bieden om deze gegevens in de toekomst snel te controleren. Om veiligheidsredenen mogen we dus niet afzien van de werkzaamheden aan SIS II. We kunnen natuurlijk wel eisen dat deze werkzaamheden doeltreffender uitgevoerd worden en dat ze meer vruchten afwerpen.</p>
      <p sl="pl">Ik wil eraan herinneren dat we onlangs ook voor een oplossing gekozen hebben die toelaat om op basis van visa voor verblijf van langere duur gemakkelijk door de hele Schengenzone te reizen. Daarom moeten de werkzaamheden aan SIS II voortgezet worden. We willen de Commissie hierin steunen en rekenen erop dat de werkzaamheden sneller en doeltreffender zullen verlopen. We wensen de Commissie succes toe. Dank u.</p>
    </intervention>
    <intervention id="2-064" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Mevrouw de Voorzitter, ik wil alle leden van het Parlement bedanken voor hun steun en opmerkingen met betrekking tot deze twee verschillende, maar zeer belangrijke onderwerpen.</p>
      <p sl="en">Als eerste SIS II; dit was natuurlijk – en ik ben de eerste om dat te erkennen – een lange saga, zoals iemand het uitdrukte. Het is een complex en erg moeilijk dossier. Waarschijnlijk waren er dingen die beter gedaan hadden kunnen worden, maar sinds ik in functie ben, heb ik erg mijn best gedaan om dit op een zeer transparante en grondige manier aan te pakken. De Commissie heeft de door de Raad opgestelde routekaart minutieus gevolgd en de Raad is tijdens de laatste bijeenkomst akkoord gegaan met de conclusies. Sommige lidstaten waren sceptisch, maar ze waren het wel eens met de conclusie dat de eerste mijlpaaltest succesvol was. Op dit moment werken we samen met verschillende deskundigen om de definitieve eisen van de lidstaten om aan hun operationele behoeften te voldoen te beoordelen en definiëren en om een concretere planning en verdere aanpak vast te stellen. Ik zal dit voorstel op 3 en 4 juni ter behandeling voorleggen aan de ministers en na de zomer volgt een verdere beoordeling. We zullen natuurlijk transparant zijn en voortdurend samenwerken met het Europees Parlement en de rapporteur.</p>
      <p sl="en">Om de vraag over de nieuwe lidstaten te beantwoorden: de toetreding van Bulgarije en Roemenië gebeurt volledig via SIS I. Intussen worden daarvoor regelingen opgesteld voor Bulgarije en Roemenië.</p>
      <p sl="en">We bereiden ons voor op een – hopelijk succesvolle – tweede mijlpaaltest voor SIS later dit najaar. Tot die met succes is afgerond, houden we de contacten en werkwijzen gaande om het noodplan voor de toekomst te behouden. We hopen dat het niet nodig zal zijn, maar we hebben die voorbereiding ook getroffen. Intussen wil ik alle leden van het Parlement, in het bijzonder de heer Coelho, bedanken voor de steun en wil ik u verzekeren van de maximale transparantie en betrokkenheid van de Commissie ten aanzien van het Europees Parlement met betrekking tot dit dossier.</p>
      <p sl="en">Over het onderwerp van hervestiging ben ik het volledig eens met de heer Busuttil, die zei dat hij verbaasd was dat dit nog niet bestond. Het is natuurlijk een heel goed initiatief om de middelen van de lidstaten te bundelen en verdere inzet op het wereldtoneel aan te moedigen om de druk op de vluchtelingenkampen na een crisis of een zeer moeilijke situatie te verlichten. We kunnen de lidstaten inspireren om intelligenter gebruik te maken van de fondsen en dit te coördineren met de UNHCR. Dit is natuurlijk iets wat onze rol op het wereldtoneel echt zou kunnen versterken, maar het maakt ook een groot verschil voor de mensen die zich in een zeer moeilijke situatie bevinden. De UNHCR schat dat alleen vorig jaar al voor 747 000 mensen hervestiging nodig was. Zoals mevrouw Flautre zei, kunnen we zeker helpen, maar is de nood heel hoog. Ik denk dat er brede overeenstemming is over de doelstelling van dit fonds en ik hoop dat we heel snel een oplossing kunnen vinden voor de procedurele kwesties, zodat het voorstel onverwijld kan worden aangenomen.</p>
      <p sl="en">Verschillende Parlementsleden hadden het over interne solidariteit. Dat hangt hier natuurlijk mee samen, maar het is een iets ander onderwerp. Ik erken dat die ook nodig is. De Commissie heeft daarover al voorstellen ingediend. We hebben een tijdelijk opschortingsmechanisme voorgesteld in de Dublinverordening en we hebben het Europees Ondersteuningsbureau opgericht, dat later dit jaar zal worden geopend in Malta. We hebben het proefproject voor Malta dat we evalueren. Ik ben het ermee eens dat we moeten proberen manieren te vinden om hier een permanenter karakter aan te geven en er meer lidstaten bij te betrekken. Dat hangt natuurlijk af van de bereidheid van de lidstaten om bij te dragen, maar de Commissie zal hiernaar kijken en we zullen ook kijken naar een algemeen mechanisme voor solidariteit binnen de EU, dat volgend jaar gepresenteerd zal worden. We kunnen dus terugkomen op deze discussie, die enigszins los staat van het EU-hervestigingsprogramma, maar niettemin erg belangrijk is.</p>
      <p sl="en">Heel hartelijk dank, mijnheer Coelho, mijnheer Tavares en mijnheer Alvaro, voor uw werk aan deze twee zeer belangrijke dossiers. Ik verheug me erop met u samen te werken om ze zo snel mogelijk af te ronden.</p>
    </intervention>
    <intervention id="2-065" speaker_id="1892" name="Carlos Coelho" is_mep="True" mode="spoken" role="rapporteur">
      <p sl="pt">Hartelijk dank aan de verschillende collega’s die vriendelijke woorden voor mij over hebben gehad. Mevrouw Malmström, ik hecht eraan u te laten weten dat het Parlement beseft dat u dit dossier hebt geërfd en dat we vertrouwen hebben in uw capaciteiten en intelligentie om er het best mogelijke resultaat uit te halen. Wij waarderen ook uw inspanningen om voor transparantie te zorgen, waar de heer Enciu trouwens nog eens terecht op heeft gewezen.</p>
      <p sl="pt">Wat betreft de termijn zou het een verkeerd signaal zijn indien we in de nieuwe instrumenten geen einddatum zouden opnemen. Na alle opgelopen vertraging zou het verlengen van het mandaat voor de Commissie zonder eindtermijn geen enkele zin hebben. Ik begrijp dat de Commissie zich niet kan vastleggen op de termijn die het Parlement heeft voorgesteld. Toch zullen wij die termijn wel vastleggen en mocht tegen die tijd om de een of andere reden de procedure niet zijn afgerond, dan verschijnt de Commissie opnieuw in het Parlement met het verzoek de termijn te verlengen en om toe te lichten waarom dat nodig is. Nu, na al die vertragingen, het mandaat van de Commissie verlengen zonder daar een termijn aan te koppelen zou een uiterst slecht signaal zijn, zowel voor de instellingen als voor de Europese burgers.</p>
      <p sl="pt">Ik deel uw mening dat de algemene programmabeheersraad (GPMB) geen algemene vergadering moet worden. Daarom begrijp ik dat de Commissie terughoudend is en de toegang tot de werkzaamheden van de raad wenst te beperken. Ik ben het echt volledig eens met dat standpunt. Het voorstel van het Parlement was de vrucht van een wat minder gelukkige formulering in het oorspronkelijke Commissievoorstel. Die tekst beperkte de samenstelling van de GPMB, maar ruimde tegelijkertijd de mogelijkheid in voor willekeurige andere functionarissen van de Commissie, de Raad en de lidstaten om aan de vergaderingen deel te nemen of legitieme kwesties aan de orde te stellen. Waarom kunnen willekeurige functionarissen van de Commissie of de lidstaten wel deelnemen en wordt die van het Parlement dit recht ontzegd? Indien we de activiteiten van dit orgaan tot zijn eigenlijke taken beperken, denk ik dat we het daar allemaal mee eens zijn, vooral gezien de garanties die de commissaris heeft gegeven voor meer transparantie.</p>
    </intervention>
    <intervention id="2-066" speaker_id="96821" name="Rui Tavares" is_mep="True" mode="spoken" role="rapporteur">
      <p sl="pt">Mevrouw de Voorzitter, ik wil de collega’s die aan dit debat hebben deelgenomen en de commissaris bedanken. Er bestaat hier een zekere mate van gezamenlijke wil met betrekking tot de hervestiging van vluchtelingen, omdat we begrijpen dat we te maken hebben met een oplosbaar probleem. Dat komt bij debatten over immigratie – we weten allemaal hoe moeilijk immigratievraagstukken liggen in Europa – en over asiel en vluchtelingen zelden voor. We kunnen het probleem voor onszelf én voor de vluchtelingen oplossen. Wie ooit een vluchtelingenkamp heeft bezocht, weet dat daar kinderen zitten die een jaar of langer van onderwijs verstoken blijven terwijl ze in Europa naar school hadden kunnen gaan. Ik denk dat daarmee de juiste graad van urgentie van dit debat wordt geschilderd.</p>
      <p sl="pt">Ik hoop tevens dat de procedurele problemen snel worden opgelost op basis van de bepalingen van de Verdagen, daar we allemaal weten dat de bestaande regeling ontoereikend is en dat een begrotingslijn nog geen echt programma voor de hervestiging van vluchtelingen is. Dat zijn trouwens de zaken waarbij het gaat om kwaliteit, de zaken die wij in het initiatiefverslag, dat we hier vandaag ook behandelen, aansnijden. De kwaliteit van de integratie van vluchtelingen is uiterst belangrijk en behoeft een multilaterale aanpak. Er zijn ngo’s, plaatselijke actoren en gemeenten bij betrokken en veel bestaande bureaucratische coördinatieproblemen dienen ervoor te worden opgelost.</p>
      <p sl="pt">Kinderen in vluchtelingenkampen die geen onderwijs krijgen en recht zouden hebben op hervestiging, moeten soms lang wachten op hun procedure. Medewerkers van de grensbewaking van verschillende lidstaten laten weten dat dit bijvoorbeeld te maken kan hebben met de lange tijd die gemoeid is met de coördinatie tussen lidstaten bij het geldig verklaren van de doorreisdocumenten. Die procedure kan verbeterd worden via een instrument dat wij voorstellen in ons initiatiefverslag. De uitvoering van de procedure moet verlopen via een eenheid voor hervestiging bij het Europees Ondersteuningsbureau voor asielzaken. Bij die eenheid moet een beperkt aantal ambtenaren werken die zich permanent bezighouden met hervestiging. De eenheid moet zorgen voor de uitwisseling van goede praktijken, de nieuwe lidstaten kunnen invoeren in de mechanismen voor hervestiging en zelfs met de toekomstige Europese Dienst voor Extern Optreden tot afstemming kunnen komen om hervestigingsprocedures te vergemakkelijken.</p>
      <p sl="pt">Indien we besluiten dat mensen gehervestigd moeten worden, is er geen enkele reden om vanwege de papierwinkel en bureaucratische procedures te dralen voordat wij de vluchtelingen echt op Europees grondgebied kunnen integreren.</p>
    </intervention>
    <intervention id="2-067" speaker_id="1183" name="De Voorzitter" is_mep="True" mode="spoken">
      <p sl="nl">De gecombineerde behandeling is gesloten.</p>
      <p sl="nl">De stemming vindt vandaag om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="2-068" speaker_id="28576" name="Stavros Lambrinidis" is_mep="True" mode="written">
      <p sl="el">Wij stemmen vandaag over een gemeenschappelijk Europees hervestigingsprogramma voor asielzoekers uit problematische derde landen in de EU. Er is echter een andere discussie die we moeten voeren. In het afgelopen decennium zijn in Europa zelf vele vluchtelingen toegestroomd en was Europa het toneel van immigratiegolven. Zuid-Europa moet als enige het gewicht van het Europese naastenliefde dragen en de grenzen daarvan zijn al enige tijd geleden bereikt. Hoewel Europa een fonds gereed heeft voor derde landen, en terecht, is er geen enkele voorziening getroffen voor de lidstaten.</p>
      <p sl="el">Het verslag van de rapporteur erkent tenminste het probleem. Andere verslagen, zoals het verslag over de oprichting van het Europees Ondersteuningsbureau voor asielzaken, erkennen, althans op papier, dat het nodig is de landen te steunen die wegens hun geografische ligging in het bijzonder belast worden door het systeem van asiel en opvang. Expliciet wordt de doelstelling vermeld om solidariteitsmechanismen te ontwikkelen, zoals het binnen de EU verplaatsen van personen die recht hebben op internationale bescherming.</p>
      <p sl="el">Laten we hopen dat Europa stilaan de solidariteit gaat ontdekken. Daarbij mogen we niet vergeten dat ook hier iedere vertraging ten koste gaat van onschuldige medemensen.</p>
    </intervention>
    <intervention id="2-069" speaker_id="23704" name="Jiří Maštálka" is_mep="True" mode="written">
      <p sl="cs">Ik wil in verband met het Schengeninformatiesysteem andermaal wijzen op het feit dat de staatsinstellingen van de Tsjechische Republiek, de lokale overheden alsook individuele politici - waaronder Tsjechische leden van het Europees Parlement - voortdurend klachten binnenkrijgen van Tsjechische burgers naar aanleiding van veelal ongegronde en bovenal vernederende politiecontroles en doorzoekingen op doorreis naar de Bondsrepubliek Duitsland, zowel vlak aan de grens als in een bredere strook aan Duitse zijde van de grens. Dit zeer frequente en met verve uitgevoerde optreden van de Duitse politie en douaneorganen heeft een uitermate negatief effect op zowel de Duits-Tsjechische betrekkingen als de houding van de burgers van de Tsjechische Republiek ten opzichte van de Europese integratie. De Tsjechische burgers werd na toetreding van de Tsjechische Republiek tot het Schengeninformatiesysteem verteld dat zij vrij en ongehinderd reizen konden in de hele Europese Unie, waaronder de Bondsrepubliek Duitsland. Dat is per slot van rekening niet minder dan het grondbeginsel van het Schengensysteem, datgene waar het garant voor zou moeten staan. Naar mijn stellige overtuiging is het optreden van de Duitse staatsorganen jegens vanuit de Tsjechische Republiek reizende personen in het overgrote deel van de gevallen volstrekt ongegrond en bovendien volledig in strijd met het beloofde vrije verkeer van personen.</p>
    </intervention>
  </section>
  <section id="creitem7" title="7. Specifieke maatregelen op landbouwgebied ten behoeve van de ultraperifere gebieden van de Unie (wijziging van Verordening (EG) nr. 247/2006) (debat)">
    <intervention id="2-071" speaker_id="1183" name="De Voorzitter" is_mep="True" mode="spoken">
      <p sl="nl">Aan de orde is het verslag van Luís Paulo Alves, namens de Commissie landbouw en plattelandsontwikkeling, over het voorstel voor een verordening van het Europees Parlement en de Raad tot wijziging van Verordening (EG) nr. 247/2006 houdende specifieke maatregelen op landbouwgebied ten behoeve van de ultraperifere gebieden van de Unie [COM(2009)0510 - C7-0255/2009 - 2009/0138(COD) ] (A7-0054/2010).</p>
    </intervention>
    <intervention id="2-072" speaker_id="96976" name="Luís Paulo Alves" is_mep="True" mode="spoken" role="rapporteur">
      <p sl="pt">Mevrouw de Voorzitter, commissaris, beste collega’s, ik zou erop willen wijzen dat we hier het eerste verslag van de Commissie landbouw en plattelandsontwikkeling behandelen dat onder de nieuwe gewone wetgevingsprocedure van het Verdrag van Lissabon valt. Het is een historisch moment en als dit Parlement stemt zoals ik voorstel, vormt het een uitstekend begin van deze nieuwe periode van gedeelde bevoegdheden op het vlak van landbouw in de Europese Unie.</p>
      <p sl="pt">De Unie start deze nieuwe periode met medewetgeving voor de ultraperifere gebieden. Het is een concrete blijk van de wil een Unie op te bouwen die sterker wordt door cohesie, gebaseerd is op actieve solidariteit en de eigenheid en de verschillen van de lidstaten en die de regio’s eerbiedigt als enige begaanbare weg om vorm te geven aan ons gemeenschappelijk Europees project.</p>
      <p sl="pt">Er wordt tevens regelgeving ingevoerd die essentieel is om de suikerbietenproductie op de Azoren, die al meer dan honderd jaar bestaat, levensvatbaarder te maken. Ik kom zelf uit de Azoren en ben daarom bijzonder verheugd over deze voorstellen. De maatregelen dragen bij tot een gezonde diversificatie van de landbouw in een regio waar, zoals bekend, de melkproductie nationaal gezien een unieke dimensie heeft. Die onvervangbare rol moeten wij duurzaam maken en consolideren.</p>
      <p sl="pt">Mevrouw de Voorzitter, ik zou commissaris Cioloş en de hoge ambtenaren van de Commissie met wie we hebben samengewerkt en onderhandeld, willen bedanken voor hun openheid en flexibiliteit. Ik bedank ook het Spaanse voorzitterschap van de Raad dat het er alles aan heeft gedaan om onze gemeenschappelijke wil te realiseren, namelijk het bereiken van een akkoord in eerste lezing. Mijn dank gaat natuurlijk ook uit naar de schaduwrapporteurs van de andere fracties en naar de uitstekende ambtenaren van het secretariaat van de Commissie landbouw en plattelandsontwikkeling van het Parlement, dankzij wier medewerking we een resultaat konden bereiken dat in mijn ogen zeer positief is.</p>
      <p sl="pt">Ik zou ook willen onderstrepen dat de Landbouwfederatie van de Azoren, de regionale regering en de nationale regering een doorslaggevende bijdrage hebben geleverd om een oplossing te bereiken voor de suikerproductie op de Azoren.</p>
      <p sl="pt">Het voorstel voor een verordening van de Raad is op 2 oktober in de Landbouwcommissie gepresenteerd. Op dat moment bestond er geen enkel vooruitzicht op de inwerkingtreding van het Verdrag van Lissabon, dat toen nog steeds niet door alle lidstaten was geratificeerd. In die context hadden de Commissie en de Raad oorspronkelijk het idee het voorstel via de vereenvoudigde procedure zonder amendementen goed te keuren om het op 1 januari 2010 in werking te laten treden.</p>
      <p sl="pt">Door de inwerkingtreding van het Verdrag van Lissabon waren mijn fractie en ik van mening dat het Parlement zich zou moeten uitspreken op basis van het Verdrag van Lissabon en zijn rol als medewetgever zou moeten vervullen. Wij waren die mening toegedaan, hoewel toentertijd zowel bij de andere fracties als bij de Raad de overheersende mening was dat de vereenvoudigde procedure gevolgd moest blijven worden, daar er volgens hen geen wijzigingen nodig waren en het voorstel snel van kracht moest worden.</p>
      <p sl="pt">Wij hebben die rol toen op het juiste moment op ons genomen, want daardoor zijn er nieuwe mogelijkheden ontstaan. In eerste instantie door de bijdrage van de Commissie regionale ontwikkeling en het advies van de heer Teixeira, die ik trouwens geluk wil wensen en bedanken voor zijn medewerking gedurende deze hele procedure, en vervolgens door mijn verslag, waarin nieuwe mogelijkheden worden geboden voor de suikerproductie op de Azoren. Ik dank tevens de collega’s van de Landbouwcommissie voor hun steun en bijdrage.</p>
      <p sl="pt">Tot slot van mijn eerste betoog wil ik opmerken dat het niet mogelijk is gebleken de amendementen van de Commissie regionale ontwikkeling, die ik in de Landbouwcommissie heb gesteund en die door diezelfde commissie zijn goedgekeurd, op te nemen in het compromis dat de trialoog heeft opgeleverd. Het was van essentieel belang een akkoord in eerste lezing te bereiken dat de al bereikte verbeteringen zou consolideren en de noodzakelijke snelle inwerkingtreding met terugwerkende kracht tot januari dit jaar niet in gevaar zou brengen. Daar de Commissie al bezig is met het opstellen van een document voor de herziening van de POSEI-verordening, zullen we ongetwijfeld binnenkort weer de gelegenheid hebben die amendementen te bespreken.</p>
    </intervention>
    <intervention id="2-073" speaker_id="1183" name="De Voorzitter" is_mep="True" mode="spoken">
      <p sl="nl">We hebben de naam op het scherm veranderd, zoals u hebt gezien. Helaas kon de betreffende commissaris niet op tijd aanwezig zijn, wat ik spijtig vind, omdat er op dit moment geen aswolk is en het nu al 11.00 uur is.</p>
      <p sl="nl">Wellicht kan de Commissie zich op enig moment buigen over het feit dat de bevoegde commissarissen hier aanwezig zouden moeten zijn. Dat is ook een onderwerp voor de kaderovereenkomst. Ik ben er zeker van dat mevrouw Malmström een uitstekende vertegenwoordiger zal zijn.</p>
    </intervention>
    <intervention id="2-074" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Mevrouw de Voorzitter, dank u voor uw begrip. Ik wil mijn verontschuldigingen aanbieden namens mijn collega de heer Cioloş, die vertraagd is en probeert zo snel mogelijk hierheen te komen om met u te discussiëren. Hij heeft mij gevraagd de rapporteur, de heer Alves, en de schaduwrapporteurs van het Europees Parlement te bedanken voor hun uitstekende werk bij de aanneming van dit voorstel.</p>
      <p sl="en">De aanneming is belangrijk, want het is de eerste tekst die wordt aangenomen in de gewone wetgevingsprocedure met betrekking tot landbouw- en plattelandsontwikkeling na de inwerkingtreding van het Verdrag van Lissabon. Er is gedurende deze maanden zeer goede samengewerkt door het Parlement, de Raad en de Commissie, wat de snelle aanneming van dit voorstel in eerste lezing mogelijk heeft gemaakt.</p>
      <p sl="en">Van deze eerste ervaring met de gewone wetgevingsprocedure hebben mijn collega commissaris Cioloş en zijn diensten veel geleerd en dit heeft een uitstekend precedent geschapen voor toekomstige werkzaamheden. De aanneming van deze verordening is zeer belangrijk voor de ultraperifere gebieden, want zij zorgt voor technische vereenvoudigingen en voor afwijkingen ten behoeve van bepaalde sectoren: de melksector op de Canarische Eilanden, Madeira en Réunion, de suikersector op de Azoren en de wijnsector op Madeira en de Azoren.</p>
      <p sl="en">Met betrekking tot de Azoren ben ik van mening dat de huidige omstandigheden een aanvullende en gezamenlijke inspanning rechtvaardigen van ons allemaal – de burgers, regionale overheden, nationale overheden en de Europese Unie – om diversificatie van de landbouwactiviteiten in dit gebied mogelijk te maken. De diversificatie moet een van de belangrijkste prioriteiten zijn voor de ultraperifere gebieden waaraan het Verdrag een speciale status heeft toegekend op grond van hun specifieke handicaps. De diversificatie moet een interne ontwikkeling mogelijk maken die stabiliteit en welvaart kan brengen in deze gebieden. Daarom kan ik, na de garantie van de Portugese autoriteiten, die zich inzetten voor de ondersteuning van de suikerbietensector op de Azoren, toestemming geven voor de verlenging van een afwijking die in het verleden als is toegekend ten behoeve van de suikerindustrie op de Azoren.</p>
      <p sl="en">Ik zal luisteren naar uw opmerkingen over deze tekst en uw vragen zo goed mogelijk proberen te beantwoorden namens mijn collega.</p>
    </intervention>
    <intervention id="2-076" speaker_id="96974" name="Nuno Teixeira" is_mep="True" mode="spoken">
      <p sl="pt">rapporteur voor advies van de Commissie regionale ontwikkeling. − Mijnheer de Voorzitter, commissaris, allereerst wil ik de rapporteur, de heer Alves, feliciteren met zijn werk, en vooral met het feit dat hij heeft laten zien dat hij in staat is de verschillende bijdragen die hij heeft ontvangen te verwerken. Die bijdragen beogen niets meer dan de behartiging van de belangen van de verschillende ultraperifere gebieden die hier in het geding zijn.</p>
      <p sl="pt">In mijn hoedanigheid van rapporteur voor advies van de Commissie regionale ontwikkeling uit ik mijn tevredenheid over het feit dat alle voorgestelde amendementen van de Commissie regionale ontwikkeling volledig zijn overgenomen door de rapporteur en in de Commissie landbouw en plattelandsontwikkeling zijn goedgekeurd. Die voorstellen beogen objectief gezien een aantal aspecten van de huidige verordening die niet meer adequaat en van deze tijd zijn, te verbeteren en te corrigeren. Ik wijs erop dat de voor export en verzending geldende maximumhoeveelheden van verwerkte producten waarvoor POSEI-steun is verstrekt, nog steeds berekend worden op basis van de gemiddelden van de jaren 1989, 1990 en 1991.</p>
      <p sl="pt">Uitgaande van de veronderstelling dat het verslag wordt aangenomen, hoop ik dat de Commissie en de Raad het standpunt van het Parlement weten te lezen en een mogelijke toekomstige herziening van de POSEI-regeling niet als alibi gebruiken om de standpunten en amendementen van het Parlement, die zeer belangrijk zijn voor de betrokken regio’s, niet over te nemen.</p>
    </intervention>
    <intervention id="2-077" speaker_id="96902" name="Maria do Céu Patrão Neves" is_mep="True" mode="spoken">
      <p sl="pt">namens de PPE-Fractie. – De ultraperifere gebieden hebben vanwege hun permanente natuurlijke handicaps specifieke aandacht van de Europese Unie nodig om de best mogelijke omstandigheden te creëren voor de ontwikkeling van hun sociaaleconomische activiteiten.</p>
      <p sl="pt">In het geval van regio’s die zeer afhankelijk zijn van landbouw, zoals de Azoren, is speciale aandacht voor deze sector nodig. In dat kader verwelkomen wij dit verslag over specifieke maatregelen voor de landbouw in de ultraperifere gebieden. Het verslag zoals het was goedgekeurd door de Commissie landbouw en plattelandsontwikkeling, was tamelijk bevredigend. Nu, na de trialoog, pakt het voorstel veel en veel nadeliger uit voor de omstandigheden waaronder de suikerindustrie werkt. De uitvoervergunning voor deze industrie is nauwelijks meer dan symbolisch te noemen.</p>
      <p sl="pt">In een tijd dat de diversificatie van de landbouw terrein wint als mogelijkheid om de terugkerende crises in de sector in de hand te houden, betreur ik het dat dit verslag niet het vertrouwen en de stimulansen geeft die de suikerbietenproductie en aanverwante industrie op São Miguel nodig zouden hebben.</p>
    </intervention>
    <intervention id="2-078" speaker_id="95281" name="Vasilica Viorica Dăncilă" is_mep="True" mode="spoken">
      <p sl="ro">namens de S&amp;D-Fractie. – Ik wil eerst de rapporteur prijzen voor de doelstellingen die worden geformuleerd ten aanzien van de landbouw in de ultraperifere regio’s. De steunmaatregelen voor de landbouw in de ultraperifere regio’s voorzien in een mechanisme dat van belang is voor de voortzetting van de landbouw en het landschappelijk behoud van het platteland.</p>
      <p sl="ro">Ik ben het ermee eens dat de afbakening van deze gebieden wordt herzien zodat inconsistenties weggenomen kunnen worden. Ik meen dat de toepassing van uniforme criteria voor de tenuitvoerlegging van de betalingsregeling voor ultraperifere regio’s op EU-niveau zal zorgen voor grotere transparantie en een gelijke behandeling van de begunstigden van deze regelingen. Wij weten allemaal dat de landbouw een sleutelrol speelt in de lokale economie.</p>
      <p sl="ro">Wat dat betreft denk ik dat het passend is maatregelen in de ultraperifere regio’s van de EU te treffen die gericht zijn op stimulering van het concurrentievermogen en de diversificatie van de landbouwsector. Ik steun en onderschrijf volledig de basisdoelstellingen van de regeling voor de ultraperifere regio’s, die ik beschouw als relevant en die een effectief instrument zijn gebleken voor de voortzetting van de landbouw in deze regio’s.</p>
    </intervention>
    <intervention id="2-079" speaker_id="96685" name="Riikka Manner" is_mep="True" mode="spoken">
      <p sl="fi">namens de ALDE-Fractie. – Mijnheer de Voorzitter, allereerst wil ik de rapporteur, de heer Alves, complimenteren en bedanken voor zijn uitstekende werk voor dit verslag. Onze fractie staat volledig achter dit compromis, want het is even belangrijk als duidelijk dat de economische en sociale ontwikkeling van de ultraperifere gebieden in de Europese Unie zeer sterk wordt beïnvloed door hun perifere ligging, moeilijke klimatologische en geografische omstandigheden en economische afhankelijkheid van slechts enkele producten en diensten. Vooral in deze crisistijd is het zeer belangrijk dat wij aandacht schenken aan een evenwichtige ontwikkeling van de Europese regio’s en het bereiken van regionale en sociale samenhang.</p>
      <p sl="fi">Wij en de Europese Unie moeten ervoor zorgen dat wij overal in Europa zelfvoorzienende landbouwproductie hebben. Dat is belangrijk voor de zekerheid en biodiversiteit. De in het verslag voorgestelde maatregelen moeten nu in praktijk worden gebracht, zodat overal in Europa, dus ook in de perifere gebieden van Europa, permanente en vooral langetermijnresultaten kunnen worden geboekt.</p>
    </intervention>
    <intervention id="2-080" speaker_id="1318" name="James Nicholson" is_mep="True" mode="spoken">
      <p sl="en">namens de ECR-Fractie . – Mijnheer de Voorzitter, allereerst wil ook ik de rapporteur feliciteren met dit zeer goede werk. Ook mijn fractie kon de trialoogovereenkomst steunen en ik denk dat het een goed compromis is.</p>
      <p sl="en">Ik ben van mening dat de ultraperifere gebieden van Europa waar mogelijk de steun moeten krijgen die ze nodig hebben, ter compensatie van hun ligging en de moeilijkheden die daarmee verband houden. Deze gebieden hebben permanente handicaps en dat moeten we erkennen. De economische crisis en de crisis in de zuivelsector hebben deze gebieden harder getroffen dan de meeste gebieden in de rest van Europa en daarom verdienen deze gebieden speciale aandacht.</p>
      <p sl="en">Ik leef vooral mee met de situatie op de Azoren, waar de zuivelsector heel belangrijk is en ernstige problemen ondervindt. De Azoren toestaan relatief kleine hoeveelheden suiker te exporteren naar de EU lijkt mij een goed besluit voor de economische toekomst van die regio.</p>
    </intervention>
    <intervention id="2-081" speaker_id="96706" name="João Ferreira" is_mep="True" mode="spoken">
      <p sl="pt">namens de GUE/NGL-Fractie . – Mijnheer de Voorzitter, het rechtvaardigen van de verlenging van de herverzendingsregeling voor suiker zoals nu is voorgesteld – met de geleidelijke afschaffing van de melkquotaregeling – is gevaarlijk en onaanvaardbaar. Wij hebben tegen die afschaffing gestreden en we zullen er tegen blijven strijden. De strijd van de zuivelboeren zal dan ook op onze steun kunnen blijven rekenen. De afschaffing zal zeer ernstige gevolgen hebben voor een sector die van fundamenteel belang is voor de economie van de Azoren. In tegenstelling tot wat gesuggereerd wordt, zullen die gevolgen niet verzacht kunnen worden met de maatregelen die zijn voorgesteld voor de verwerkende industrie. Dat geldt te meer daar wordt voorgesteld ook die steun geleidelijk aan af te schaffen. Wat blijft er nog over als die vijf jaar verstreken zijn?</p>
      <p sl="pt">Aan de andere kant dienen we er rekening mee te houden dat het omschakelingsproces voor wijngaarden aanzienlijke vertraging heeft opgelopen, met name op Madeira, en het zou zelfs helemaal in gevaar kunnen komen indien er geen sterkere prikkels worden gegeven. De handicaps en beperkingen van de ultraperifere regio’s zijn permanent. Daarom moet de erkenning van de specifieke situatie waarin die gebieden zich bevinden in de praktijk vertaald worden in een pakket permanente steunmaatregelen en niet in ad-hocinterventies die beperkt zijn in de tijd. Onder de huidige sociaaleconomische omstandigheden is het des te meer van belang de communautaire steun ten gunste van de landbouw in de ultraperifere regio’s te handhaven en te vergroten.</p>
    </intervention>
    <intervention id="2-082" speaker_id="96936" name="Gabriel Mato Adrover" is_mep="True" mode="spoken">
      <p sl="es">Mijnheer de Voorzitter, commissaris, we staan voor een eenvoudige hervorming die echter van groot belang is voor de ultraperifere regio’s, vooral in een tijd waarin we allemaal last hebben van de crisis maar deze regio’s des te meer, omdat ze permanente, structurele handicaps hebben die deze veranderingen noodzakelijk maken.</p>
      <p sl="es">Ik ga het hebben over de Canarische Eilanden. In het geval van de Canarische Eilanden heeft de belangrijkste verandering betrekking op de invoer van melkbereidingen voor industriële verwerking. Dan hebben we het over mageremelkpoeder met plantaardig vet, een traditioneel product voor de lokale consumenten dat op de Canarische Eilanden al meer dan veertig jaar wordt verkocht. Na grote inspanningen en het overwinnen van een groot aantal moeilijkheden zijn de Canarische Eilanden erin geslaagd om een lokale industrie op te zetten die werkgelegenheid en duidelijke toegevoegde waarde genereert. Ik wil daar speciaal op wijzen omdat op dit moment, en met name op onze eilanden, waar een zeer hoge werkloosheid heerst, steun aan een kleine industrie die echter wel banen creëert niet alleen noodzakelijk is, maar ook een verplichting.</p>
      <p sl="es">Het voorstel is om de invoer van dit product, dat in kleine hoeveelheden – jaarlijks achthonderd ton – voor lokale consumptie wordt gebruikt, in stand te houden. Daarmee zou het overgangskarakter van de maatregel, die mondiaal gezien van gering belang is, komen te vervallen en zouden we stabiliteit geven aan deze industrie.</p>
      <p sl="es">Ik zei eerder dat de ultraperifere regio’s belangrijke handicaps hebben, maar die moeten als een kans voor Europa worden gezien. De verschillende associatieovereenkomsten waaraan momenteel wordt gewerkt en waarover wordt gedebatteerd – de vrijhandelsovereenkomsten met Colombia en Peru – evenals andere waarover de onderhandelingen beginnen, zoals die met Mercosur, vormen een duidelijke bedreiging voor onze agrarische sector. Daarbij denk ik aan een groot aantal producten – tomaten, bananen – en ook aan de veeteelt.</p>
      <p sl="es">Ik heb het al vaak gezegd: in deze overeenkomsten moet een goed evenwicht worden gevonden, waarbij iedereen wat inlevert zodat iedereen erbij wint. Maar op geen enkele manier mogen de lasten van de overeenkomsten eenzijdig bij een concreet product of een concrete sector worden neergelegd.</p>
      <p sl="es">Tot slot wil ik de rapporteur, de heer Alves, feliciteren, en wil ik de Commissie en de Raad bedanken voor het feit dat ze er, samen met het Parlement, in zijn geslaagd om in deze eerste trialoog over de landbouw overeenstemming te bereiken.</p>
    </intervention>
    <intervention id="2-083" speaker_id="97026" name="Patrice Tirolien" is_mep="True" mode="spoken">
      <p sl="fr">Mijnheer de Voorzitter, dames en heren, tijdens de behandeling van deze tekst in de Commissie regionale ontwikkeling wist ik het idee te introduceren van een uitbreiding van de vrijstelling die Martinique en Guadeloupe toestaat gereconstitueerde melk te produceren, naar het voorbeeld van het duurzame-groeimodel dat zichzelf heeft bewezen in Madeira.</p>
      <p sl="fr">Helaas is er tijdens de laatste trialoog geen overeenstemming over dit standpunt bereikt. Dat betreur ik en wel om twee redenen. Op de eerste plaats, wat de inhoud betreft, zou de melkproductie in de Franse overzeese departementen vele niet te verwaarlozen mogelijkheden bieden: versterking van de rundvleessector, zelfvoorziening voor basisproducten en nieuwe banen. Op de tweede plaats, wat de vorm betreft, heeft ons Parlement zich niet als geheel kunnen uitspreken over mijn voorstel, omdat men deze tekst in eerste lezing wilde goedkeuren via een informele procedure die ik afkeur.</p>
      <p sl="fr">Hoe het ook zij, ons werk aan deze POSEI-verordening zal zeer binnenkort worden voortgezet bij de tussentijdse evaluatie. Bij die gelegenheid zal ik opnieuw een verzoek om vrijstelling in de andere Franse overzeese departementen inbrengen.</p>
    </intervention>
    <intervention id="2-084" speaker_id="28228" name="Albert Deß" is_mep="True" mode="spoken">
      <p sl="de">Mijnheer de Voorzitter, commissaris, het doet mij deugd dat er hier in het Parlement in zo’n goede verstandhouding over het verslag over specifieke maatregelen op landbouwgebied ten behoeve van de ultraperifere gebieden van de Unie wordt gedebatteerd.</p>
      <p sl="de">Tijdens de vorige zittingsperiode was ik schaduwrapporteur voor de hervorming van de suikersector. De Commissie landbouw en plattelandsontwikkeling heeft destijds een bezoek gebracht aan het eiland Réunion, waar ik een klein landbouwbedrijf heb bezocht dat suikerbieten teelde. Zonder onze steun kon dit kleine landbouwbedrijf niet voortbestaan. Als iemand van het vasteland heb ik eveneens gezien dat de boeren in deze ultraperifere gebieden van de Europese Unie te maken hebben met specifieke omstandigheden.</p>
      <p sl="de">Wij moeten er door middel van bepaalde uitzonderingen voor zorgen dat wij deze boeren in al deze gebieden die tot de Europese Unie behoren toekomstperspectieven bieden en veiligstellen dat ze de voedselzekerheid - in ieder geval grotendeels - in deze gebieden kunnen garanderen. Het is een taak van ons allen om eraan mee te werken dat de landbouw - ook met deze uitzonderingen - toekomstperspectieven heeft en dat de voedselzekerheid voor de bevolking aldaar gewaarborgd is. De wijze waarop het verslag nu is opgesteld biedt goede voorwaarden om deze doelstellingen te bereiken. Hartelijk dank aan iedereen die hieraan heeft meegewerkt.</p>
    </intervention>
    <intervention id="2-085" speaker_id="96816" name="Giovanni La Via" is_mep="True" mode="spoken">
      <p sl="it">Mijnheer de Voorzitter, dames en heren, de ultraperifere gebieden onderscheiden zich door sociaaleconomische en structurele eigenschappen die worden bepaald door hun afstand van de markten, hun geïsoleerde ligging, hun kleine oppervlakte, hun topografische kenmerken, hun moeilijke klimaat en hun economische afhankelijkheid van bepaalde producten. Met name drie landbouwsectoren spelen een belangrijke rol: de suikerbietenproductie, de zuivelsector en de wijnbouw.</p>
      <p sl="it">Het economisch systeem van deze gebieden is afhankelijk van de juiste exploitatie van de productiesystemen voor elk van de genoemde sectoren. Het zal echter heel wat voeten in de aarde hebben voordat het evenwicht hersteld is dat in de loop der tijd verloren is gegaan en voordat gezorgd is voor de afwijkingen die nodig zijn om de geëigende marktinstrumenten toe te passen.</p>
      <p sl="it">Mijnheer de Voorzitter, commissaris, de berichten over de lopende onderhandelingen met Mercosur-landen vervullen ons met grote zorg. Als deze overeenkomst niet gepaard gaat met passende compensatiemaatregelen, zou zij niet alleen een ernstige bedreiging kunnen vormen voor de ultraperifere regio’s, maar ook voor vele sectoren van de Europese landbouw.</p>
    </intervention>
    <intervention id="2-086" speaker_id="96881" name="Elie Hoarau" is_mep="True" mode="spoken">
      <p sl="fr">Mijnheer de Voorzitter, ik moet zeggen dat het compromis inzake suiker, zoals dat in de trialoog tot stand is gebracht, minder ver gaat dan wat wij in de Commissie regionale ontwikkeling en de Commissie landbouw en plattelandsontwikkeling hadden voorgesteld, en ik betreur dat zeer.</p>
      <p sl="fr">Maar wat het eiland Réunion betreft, is deze tekst belangrijk voor de boeren die wachten op de snelle inwerkingtreding van de voor melk goedgekeurde vrijstelling. Voor hen betekent dat dat het voortbestaan van de sector is gewaarborgd. Ik zou echter graag hebben gezien dat de in de Commissie bepleite waarschuwingen waren gehandhaafd.</p>
      <p sl="fr">Nog steeds wat de melk betreft, ben ik het met onze collega de heer Tirolien eens. We hadden graag gezien dat er voor Martinique en Guadeloupe een studie was verricht om de sector aldaar te behouden. Maar die kwesties zullen uiteraard weer ter tafel komen tijdens de onderhandelingen in het kader van POSEI en we zullen dus nog de gelegenheid krijgen er opnieuw over te spreken.</p>
    </intervention>
    <intervention id="2-087" speaker_id="28255" name="Andreas Mölzer" is_mep="True" mode="spoken">
      <p sl="de">Mijnheer de Voorzitter, we zijn al jarenlang getuige van een fenomeen waar de Europese Unie klaarblijkelijk machteloos tegenover staat, namelijk de massale teloorgang van landbouwbedrijven waardoor de zelfvoorzienendheid van de EU-lidstaten in gevaar wordt gebracht. Op de eerste plaats worden hier uiteraard de probleemgebieden zoals de ultraperifere gebieden door getroffen, maar bijvoorbeeld ook de boeren in berggebieden zoals we in Oostenrijk hebben.</p>
      <p sl="de">Helaas is dat een gevolg van het gemeenschappelijk landbouwbeleid, een beleid dat al jaren wordt bekritiseerd, voortdurend wordt hervormd en toch nog steeds niet naar behoren functioneert. Vandaag hebben we echter een keerpunt bereikt. In crisissituaties - als gevolg van de daling van de euro of gewoon doordat een vulkaan in IJsland het vliegverkeer en daarmee ook de voorziening van aan bederf onderhevige goederen heeft lamgelegd - zijn de lidstaten op zichzelf aangewezen. Dat hebben we onlangs nog gezien toen Rusland laatst dreigde de gaskraan dicht te draaien.</p>
      <p sl="de">Als het moeilijk wordt, hangt alles af van de zelfvoorzienendheid van een land en die moet binnen de EU behouden blijven in die landen en regio's met probleemgebieden en in de ultraperifere gebieden. Dat is mijns inziens alleen mogelijk door de landbouw tot op zekere hoogte te hernationaliseren.</p>
    </intervention>
    <intervention id="2-088" speaker_id="96977" name="Diogo Feio" is_mep="True" mode="spoken">
      <p sl="pt">Mijnheer de Voorzitter, bij dit debat over specifieke maatregelen op landbouwgebied ten behoeve van de ultraperifere gebieden wil ik beginnen met mijn gelukwensen aan het adres van de rapporteur en al degenen die aan dit onderwerp hebben gewerkt. Voorts wil ik opmerken dat de amendementen, die vaak technisch en specifiek van aard zijn, geen wijzigingen van belang met zich meebrengen.</p>
      <p sl="pt">Het vestigen van de aandacht op het probleem van de suiker en de suikerproductie op de Azoren betekent tevens een dieperliggend probleem onder de aandacht brengen. Ultraperifere regio’s als de Azoren, die ik onlangs heb bezocht, hebben een stevige band met de landbouw. Met name op de Azoren zijn de melkquota zeer belangrijk. De melkproductie en de desbetreffende regelgeving zijn buitengewoon belangrijk voor honderden producenten en voor vele Azorianen. Daarom wil ik hier in de plenaire vergadering aandacht vragen voor de noodzaak oplossingen te vinden die rekening houden met de specifieke situatie van deze regio’s.</p>
    </intervention>
    <intervention id="2-089" speaker_id="96951" name="Diane Dodds" is_mep="True" mode="spoken">
      <p sl="en">Mijnheer de Voorzitter, ik ben blij dat er een verslag voor ons ligt om de ultraperifere gebieden van Europa te helpen. Het is duidelijk dat de geografische ligging, de afstand tot de markten en meer van zulke factoren veel problemen met zich meebrengen. De economische crisis in ook van invloed geweest. De prijsschommelingen waren zeer significant en hadden een schadelijk, zelfs destabiliserend effect op de landbouw, niet alleen in de ultraperifere gebieden, maar in alle delen van Europa. Ik wil vandaag echter slechts één bepaald punt aankaarten bij de Commissie en dat is dat de Commissie moet oppassen dat haar eigen optreden de Europese landbouwers en de Europese agrarische sector niet schaadt.</p>
      <p sl="en">In Noord-Ierland heeft de zuivel- en rundvleessector sterk geleden onder importen. Dat heeft geleid tot prijsschommelingen en grote financiële verliezen voor de landbouwers. Afgelopen week bezocht ik de Royal Agricultural Show in Noord-Ierland. Dat is de grootste beurs in zijn soort in de provincie en de ene na de andere landbouwer zei zeer bezorgd te zijn over de houding van de Commissie met betrekking tot de hervatting van de handelsbesprekingen met Mercosur. De Commissie en wij als Parlement moeten zeer voorzichtig zijn dat we de Europese sector niet opofferen voor zogenaamde ‘winst’ op andere gebieden.</p>
    </intervention>
    <intervention id="2-090" speaker_id="96668" name="Seán Kelly" is_mep="True" mode="spoken">
      <p sl="en">Mijnheer de Voorzitter, ik verwelkom voorstellen om de ultraperifere gebieden te helpen. De landbouw is in de eerste plaats een bedrijfstak die voedsel op tafel brengt – en zonder voedsel gaan we allemaal dood – maar deze gebieden zouden zonder landbouw ook doodgaan, zowel economisch als waarschijnlijk door een totale leegloop. Daarom verwelkom ik alle voorstellen om hen te helpen.</p>
      <p sl="en">Ik wil mij ook aansluiten bij degenen die hun bezorgdheid hebben geuit over de voorstellen met betrekking tot Mercosur. Deze zouden enorme schade kunnen toebrengen aan de ultraperifere gebieden en aan alle andere gebieden.</p>
      <p sl="en">Ik denk dat het tijd wordt dat de Europese Unie zich sterker en eerlijker opstelt tegenover haar eigen landbouwers. Het is nooit de bedoeling geweest dat we politieagent zouden spelen voor de landbouwers binnen de Unie en suikertante voor de landbouwers in de rest van de wereld. Dat is wat hier gebeurt: er zouden minder strenge regels, mildere eisen inzake transparantie en minder verantwoordingsplicht gelden voor voedsel dat de Europese Unie binnenkomt dan voor voedsel dat binnen de Unie wordt geproduceerd, en dat zou oneerlijk zijn voor de ultraperifere gebieden en voor alle andere gebieden.</p>
    </intervention>
    <intervention id="2-091" speaker_id="photo_generic" name="Dacian Cioloş" is_mep="True" mode="spoken">
      <p sl="fr">lid van de Commissie . − Mijnheer de Voorzitter, ik bied u mijn excuses aan dat ik zo laat ben, maar ik wilde absoluut bij dit debat aanwezig zijn, omdat het mijn eerste debat is en omdat het gaat over het eerste volgens de medebeslissingsprocedure aangenomen besluit op landbouwgebied. Ik wil graag opnieuw de heer Alves begroeten en hem en alle diensten van het Parlement dankzeggen voor de zeer coöperatieve en efficiënte wijze waarop zij met de Commissie en de Raad hebben samengewerkt om tot dit besluit te komen.</p>
      <p sl="fr">We wilden een snel besluit om ervoor te zorgen dat de in dit verslag voorziene maatregelen ook snel in de betrokken gebieden kunnen worden toegepast. Sommige besluiten zullen zelfs met terugwerkende kracht toepassing vinden. Daarom – en ik antwoord daarmee ook op de vraag van de heer Tirolien – hebben we geen andere amendementen ingebracht. Net als voor een aantal andere voorstellen zouden we immers extra motiveringen en analysen nodig hebben gehad om vast te stellen hoe ze in te brengen. We hebben gekozen voor snelheid en ik heb met de heer Alves verschillende gesprekken hierover gevoerd. Ik ben dan ook verheugd over de steun voor dit voorstel en ik hoop dat we in de toekomst als het gaat om andere onderwerpen op dezelfde wijze met het Parlement kunnen samenwerken. Ik ben daar trouwens zeker van.</p>
      <p sl="fr">Als commissaris voor Landbouw kan ik alle sprekers ook verzekeren dat de onderhandelingen met Mercosur verscheidene malen aan de orde zijn gekomen. Ik kan u verzekeren, zoals ik ook tijdens de debatten met diensten van de Commissie over het heropenen van de onderhandelingen heb gedaan, dat ik er zeer alert op zal zijn dat ze in het belang van de Europese landbouw worden voortgezet. Het spreekt vanzelf dat we de onderhandelingen in een breder kader moeten plaatsen zonder ze te beperken tot de landbouw, maar ik kan u verzekeren dat ik er de komende maanden en jaren gedurende de onderhandelingen op zal toezien dat het Europese landbouwmodel, dat is gebaseerd op kwaliteit, diversiteit en bodemgebruik, ofwel door de resultaten van de onderhandelingen ofwel door de na de onderhandelingen te treffen maatregelen, intact blijft.</p>
      <p sl="fr">Verder is de vraag aan de orde gesteld waarom voor degressie is gekozen en niet voor quota zoals die tot nu toe voor suiker worden toegepast op de Azoren. In het laatste geval zijn we met de Portugese autoriteiten en de plaatselijke autoriteiten van de Azoren nu juist overeengekomen een economisch instrument in het leven te roepen dat de betrokken sector in staat stelt de concurrentie het hoofd te bieden door economische investeringsmaatregelen. Ik ben verheugd over de steun die ik heb geconstateerd en over de verplichtingen die de Portugese regering is aangegaan om de sector bij deze stap te ondersteunen, en ik hoop dat we op deze wijze de producenten op de Azoren een alternatief kunnen bieden.</p>
      <p sl="fr">De heer Mölzer heeft verklaard dat het GLB niet solide genoeg is, dat het niet goed functioneert en dat hernationalisatie nodig is. Ik wil u graag een eenvoudig verzoek doen: kijkt u eens wat vandaag de dag het inkomen van de boeren is, kijkt u eens hoe groot het aandeel van de steun van het GLB in dat inkomen is en stel u de vraag hoe die boeren nu het hoofd boven water zouden kunnen houden als er geen gemeenschappelijk landbouwbeleid was. Dat wil niet zeggen dat het GLB geen aanpassing behoeft. Die is zeker voor een groot deel nodig om rekening te houden met juist die veranderingen waarmee de Europese landbouw wordt geconfronteerd. Ik kan u verzekeren dat bij de hervorming van het GLB in 2013 alles in het werk zal worden gesteld om meer rekening te houden met de nieuwe realiteit. Het spreekt vanzelf dat dat beperkt zal blijven tot de middelen die de Raad en het Parlement voor dit beleid ter beschikking zullen stellen. Ik hoop dat deze middelen naadloos zullen aansluiten bij de ambities die de Europeanen en Europa voor hun landbouw koesteren. Ik denk niet dat hernationalisatie een oplossing is, omdat de lidstaten naar mijn mening geen middelen hebben om de goedkeuring van specifieke maatregelen in die ultraperifere gebieden te verzekeren, als er geen gemeenschappelijk landbouwbeleid en geen communautaire aanpak is.</p>
      <p sl="fr">Tot besluit spreek ik dan ook de hoop uit dat we ten aanzien van de herziening van de POSEI-verordening op sommige punten die vandaag aan de orde zijn geweest, vooruitgang kunnen boeken en dat we in het algemeen ten aanzien van alle besluiten aangaande het gemeenschappelijk landbouwbeleid net zo efficiënt kunnen werken als we voor deze verordening hebben gedaan.</p>
    </intervention>
    <intervention id="2-092" speaker_id="96976" name="Luís Paulo Alves" is_mep="True" mode="spoken" role="rapporteur">
      <p sl="pt">Mijnheer de Voorzitter, commissaris, beste collega’s, in mijn laatste betoog zou ik het belang willen onderstrepen van de aanpassing van Verordening (EG) nr. 247/2006. Sinds de goedkeuring van de verordening in 2006 zijn er ontwikkelingen geweest op het vlak van wetgeving en toepassing, terwijl ook de realiteit is veranderd. Daarom zijn er wijzigingen nodig, zodat het voorstel in geactualiseerde vorm een belangrijk instrument kan blijven voor de afstemming van bepaalde communautaire beleidsmaatregelen op landbouwgebied op de specifieke kenmerken van de ultraperifere regio’s. In de artikelen 349 en 107 van het Verdrag betreffende de werking van de Europese Unie zijn dergelijke maatregelen voorzien.</p>
      <p sl="pt">Sta mij toe een korte opsomming te geven van de bereikte verbeteringen. Op de Canarische Eilanden zullen de regels voor de melkbereidingen die worden beschouwd als traditioneel product voor plaatselijke consumptie, zonder beperking in de tijd worden toegepast. Op Réunion mag uit melkpoeder gereconstitueerde UHT-melk geproduceerd worden beneden de grenzen die zijn vastgelegd door de gemeenschappelijke marktordening (GMO), terwijl ook de verplichting vervalt de hoeveelheid verwerkte melkpoeder aan te geven. Voor Madeira wordt diezelfde afwijking in de aangepaste formulering verlengd en de wijn die is geproduceerd met op de eigen onderstam groeiende hybride wijnstokrassen mag in die regio worden geconsumeerd. Op de Azoren wordt de bestaande afwijking voor de herverzending van suiker verlengd in de tijd en qua hoeveelheid verhoogd. Ook kunnen de Azoren profiteren van de bepalingen die hiervoor zijn genoemd betreffende de wijnconsumptie op Madeira.</p>
      <p sl="pt">Het gaat om maatregelen die met terugwerkende kracht vanaf 1 januari 2010 worden toegepast. De maatregelen vormen geen enkele belemmering voor de vrije mededinging op onze interne markt en zijn een belangrijke bijdrage voor de economie van de desbetreffende regio’s, die door hun natuurlijke broosheid nog kwetsbaarder zijn in deze tijd van zware crisis. Tot slot wil ik nog opmerken dat, naast de mogelijkheden die geboden worden voor de diversificatie van de landbouw, het aannemen van dit verslag de herverzending, die verboden was, opnieuw mogelijk maakt. Wij mogen niet vergeten dat we met de goedkeuring van het voorstel in een periode van zeer zware crisis een doorslaggevende bijdrage kunnen leveren aan de herstructurering van de sector op de Azoren en het veiligstellen van enkele tientallen arbeidsplaatsen, evenals van de technische kennis die verbonden is met de suikerproductie.</p>
    </intervention>
    <intervention id="2-093" speaker_id="4346" name="De Voorzitter" is_mep="True" mode="spoken">
      <p sl="nl">Ik kan de heer Alves en alle anderen tot mijn genoegen mededelen dat er over 8 à 10 dagen een grootschalige, door het Spaanse voorzitterschap gesponsorde conferentie zal worden gehouden over de ultraperifere gebieden. De voorzitter van het Parlement heeft mij aangewezen om samen met de heer Durão Barroso, de heer Rodríguez Zapatero en de president van de regering van de Canarische Eilanden bij de opening van de conferentie een toespraak te houden.</p>
      <p sl="nl">Ik ga beslist de uitkomst van dit debat en het verslag van de heer Alves als inspiratiebron gebruiken voor de toespraak die ik dan ga houden.</p>
      <p sl="nl">Het debat is gesloten.</p>
      <p sl="nl">De stemming vindt vandaag om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="2-094" speaker_id="33989" name="Daciana Octavia Sârbu" is_mep="True" mode="written">
      <p sl="ro">De eiland- en ultraperifere gebieden van de Europese Unie kampen op dit moment met een aantal problemen. Daarom zijn er specifieke maatregelen nodig om hun toekomstige economische en sociale ontwikkeling te bevorderen. Ik ben ingenomen met de aanvullende maatregelen die het Parlement en de Commissie hebben voorgesteld en die zijn bedoeld om de landbouw in de ultraperifere regio’s te verbeteren, in het bijzonder ten aanzien van de problemen waarvoor de Azoren en Madeira zich zien geplaatst.</p>
      <p sl="ro">Melk is het voornaamste landbouwproduct van de Azoren. Maar aangezien enkele lidstaten van de Europese Unie kort geleden een melkcrisis hebben gehad, is het noodzakelijk om het landbouwprofiel van het eiland te veranderen. Ik ben het op dit punt eens met de rapporteur, die de opvatting huldigt dat suikerbiet het beste alternatief is voor de melkproductie, zowel economisch als milieutechnisch gezien. Ik wil benadrukken dat het zenden van maximale hoeveelheden suikerbiet naar Europa nog steeds moet worden aangemoedigd.</p>
      <p sl="ro">Tot slot wil ik benadrukken dat in de huidige economische crisis, het financiële kader voor de periode na 2013 solidariteit als basis moet hebben en daarnaast dient te streven naar een hoog niveau van territoriale en sociale cohesie.</p>
    </intervention>
    <intervention id="2-095" speaker_id="4346" name="De Voorzitter" is_mep="True" mode="spoken">
      <a text="(De vergadering wordt om 11.35 uur onderbroken en om 12.05 uur hervat)"/>
    </intervention>
  </section>
  <section id="creitem8" title="8. Stemmingen">
    <intervention id="2-098" speaker_id="4544" name="De Voorzitter" is_mep="True" mode="spoken">
      <p sl="nl">Wij gaan nu over tot de stemming.</p>
      <a text="(Uitslagen en nadere bijzonderheden betreffende de stemmingen: zie notulen)"/>
    </intervention>
  </section>
  <section id="creitem9" title="8.1. Verzoek om raadpleging van het Europees Economisch en Sociaal Comité - Naar een Europese ruimte voor veilig wegvervoer: strategische richtsnoeren voor de verkeersveiligheid tot 2020 (stemming)"/>
  <section id="creitem10" title="8.2. Oprichting van een Europees Ondersteuningsbureau voor asielzaken (A7-0118/2010, Jean Lambert) (stemming)"/>
  <section id="creitem11" title="8.3. Energieprestaties van gebouwen (herschikking) (A7-0124/2010, Silvia-Adriana Ţicău) (stemming)"/>
  <section id="creitem12" title="8.4. Europees Vluchtelingenfonds voor de periode 2008-2013 (wijziging van Beschikking nr. 573/2007/EG van de Raad) (A7-0125/2010, Rui Tavares) (stemming)"/>
  <section id="creitem13" title="8.5. Migratie van het Schengeninformatiesysteem (SIS 1+) naar het Schengeninformatiesysteem van de tweede generatie (SIS II) (wijziging van Verordening (EG) nr. 1104/2008) (A7-0126/2010, Carlos Coelho) (stemming)"/>
  <section id="creitem14" title="8.6. Migratie van het Schengeninformatiesysteem (SIS 1+) naar het Schengeninformatiesysteem van de tweede generatie (SIS II) (wijziging van Besluit 2008/839/JBZ) (A7-0127/2010, Carlos Coelho) (stemming)"/>
  <section id="creitem15" title="8.7. Vaststelling van een gemeenschappelijk hervestigingsprogramma van de EU (A7-0131/2010, Rui Tavares) (stemming)"/>
  <section id="creitem16" title="8.8. Sleutelcompetenties voor een veranderende wereld: uitvoering van het werkprogramma onderwijs en opleiding 2010 (A7-0141/2010, Maria Badia i Cutchet) (stemming)"/>
  <section id="creitem17" title="8.9. Ethische kwesties en bedrijfsmanagement (A7-0135/2010, Klaus-Heiner Lehne) (stemming)">
    <intervention id="2-109" speaker_id="28493" name="Derek Roland Clark" is_mep="True" mode="spoken">
      <p sl="en">Mevrouw de Voorzitter, mag ik, nu u gaat oproepen tot de volgende stemming over het verslag van de heer Lehne over deontologie, vragen waarom deze stemming plaatsvindt? Er zou gisteravond over worden gedebatteerd binnen de "catch the eye"-procedure. Die is geannuleerd, dus we stemmen nu over iets waarover niet is gedebatteerd, hoewel dat nergens staat. Ter informatie, mevrouw de Voorzitter: toen dit kortgeleden werd behandeld in de Commissie werkgelegenheid en sociale zaken, wist niemand in die commissie wat deontologie was tot ik het probeerde uit te leggen – zelfs de voorzitter niet! Ik denk daarom dat het heel ongepast is om te stemmen over deze onbekende en niet besproken ontwerpresolutie.</p>
    </intervention>
    <intervention id="2-110" speaker_id="4544" name="De Voorzitter" is_mep="True" mode="spoken">
      <p sl="nl">Ik kan u vertellen dat daarover is gedebatteerd in de Commissie juridische zaken, waar de ontwerpresolutie vandaan komt, en dat die door alle toepasselijke procedures heen is, dus ik ben van plan om de resolutie in stemming te brengen.</p>
    </intervention>
  </section>
  <section id="creitem18" title="8.10. Een EU-strategie voor jongeren – Investeringen en empowerment (A7-0113/2010, Georgios Papanikolaou) (stemming)">
    <intervention id="2-113" speaker_id="96900" name="Georgios Papanikolaou" is_mep="True" mode="spoken">
      <p sl="el">Mevrouw de Voorzitter, dames en heren, we maken een kritieke periode door voor geheel Europa. Een toekomst voor Europa - daarom neem ik het woord - heeft in de eerste plaats te maken met de toekomstige generaties. Optimisme over de toekomst van Europa betekent jongeren met kansen, bekwaamheden en kwalificaties.</p>
      <p sl="el">Dit verslag, en elk ander initiatief over deze kwestie, zal in de toekomst geen enkele waarde hebben als wij allen, en in het bijzonder wij die door de Europese burgers gekozen zijn, niet de nodige prioriteit en bijzondere aandacht geven aan de jongeren, in ieder beleid en ieder aspect van onze activiteiten. In de moeilijke tijden die we nu doormaken, zowel in Griekenland als in andere landen, geloven wij dat we dit kunnen bereiken. Wij kunnen dit bereiken met grote inspanningen, samen met onze jongeren die, als ze over de nodige bagage beschikken en als ze de kansen krijgen, ons naar een betere toekomst zullen leiden.</p>
      <p sl="el">Ik wil mijn dank betuigen aan de schaduwrapporteurs van de andere fracties voor hun samenwerking en voor de unanimiteit die we hebben bereikt.</p>
      <a text="(Applaus)"/>
    </intervention>
  </section>
  <section id="creitem19" title="8.11. Gelijke behandeling van zelfstandig werkzame mannen en vrouwen (A7-0146/2010, Astrid Lulling) (stemming)"/>
  <section id="creitem20" title="8.12. Benaming en etikettering van textielproducten (A7-0122/2010, Toine Manders) (stemming)"/>
  <section id="creitem21" title="8.13. Macrofinanciële bijstand aan Oekraïne (A7-0058/2010, Vital Moreira) (stemming)">
    <intervention id="2-118" speaker_id="96930" name="Vital Moreira" is_mep="True" mode="spoken" role="rapporteur">
      <p sl="en">Mevrouw de Voorzitter, dit is slechts een korte toelichting op hetgeen waarover we gaan stemmen.</p>
      <p sl="en">In november vorig jaar heeft de Commissie ons, hier in Straatsburg, toen we het hadden over de goedkeuring van vier eerdere voorstellen voor macrofinanciële bijstand aan andere landen, beloofd dat op grond van het Verdrag van Lissabon en tot de aanneming van een kaderregeling voor macrofinanciële bijstand, over alle toekomstige afzonderlijke voorstellen voor dergelijke bijstand besloten zou worden via medebeslissing door het Parlement en de Raad. Nu, slechts zes maanden later, hebt u niet alleen een voorstel voor een gezamenlijk te nemen besluit voor u liggen, maar ook een goedkeuring in eerste lezing van de Raad. We hadden slechts zeer beperkt de tijd om tot deze goedkeuring te komen. Daarom wil ik mijn waardering en dank uitspreken aan het Spaanse voorzitterschap, de Raad en de Commissie, alsmede aan de schaduwrapporteurs van de Commissie internationale handel en alle andere betrokkenen voor hun positieve en constructieve aanpak.</p>
      <p sl="en">Op grond van het voorgestelde besluit kan Oekraïne een lening van maximaal 500 miljoen euro krijgen voor het financieren van zijn tekort op de betalingsbalans en het vervullen van externe financieringsbehoeften. Deze lening zou een aanvulling vormen op de steun van het IMF en de EU-steun van 110 miljoen euro die in 2002 is toegezegd, maar nog niet is betaald.</p>
      <p sl="en">Tijdens onze informele trialoogonderhandelingen heeft het Parlement aangedrongen op het handhaven van verwijzingen naar bepaalde betalingsvoorwaarden die belangrijk voor ons waren, zoals de efficiëntie, transparantie en verantwoording van de bijstand. We hebben ook benadrukt dat het belangrijk is dat het Parlement op de hoogte wordt gehouden van de feitelijke tenuitvoerlegging van de bijstand.</p>
      <a text="(Applaus)"/>
      <p sl="en">Om onze institutionele prerogatieven te beschermen, hebben we geen gehoor gegeven aan het verzoek een beheerscomitéprocedure te starten voor de uitvoeringsmaatregelen zodat uiteindelijk een adviescommissie …</p>
      <a text="(Spreker wordt door de Voorzitter onderbroken)"/>
    </intervention>
  </section>
  <section id="creitem22" title="8.14. Specifieke maatregelen op landbouwgebied ten behoeve van de ultraperifere gebieden van de Unie (wijziging van Verordening (EG) nr. 247/2006) (A7-0054/2010, Luís Paulo Alves) (stemming)"/>
  <section id="creitem23" title="8.15. Raming van de inkomsten en uitgaven voor het begrotingsjaar 2011 - Afdeling I - Europees Parlement (A7-0134/2010, Helga Trüpel) (stemming)">
    <intervention id="2-122" speaker_id="1914" name="Jutta Haug" is_mep="True" mode="spoken">
      <p sl="de">Mevrouw de Voorzitter, het is enigszins ongebruikelijk, maar ik moet mijn fractie erop wijzen dat onze stemlijst voor het verslag-Trüpel niet correct is in de vorm waarop wij deze hebben voorgelegd. Er is sprake van een misverstand. Wij verwerpen alle amendementen, behalve die van onszelf.</p>
    </intervention>
    <intervention id="2-123" speaker_id="4544" name="De Voorzitter" is_mep="True" mode="spoken">
      <p sl="nl">Mevrouw Haug, dank u daarvoor. Het lijkt erop dat het bestuur van uw fractie goed bekend is met de situatie.</p>
    </intervention>
  </section>
  <section id="creitem24" title="8.16. Vereenvoudiging van het GLB (A7-0051/2010, Richard Ashworth) (stemming)"/>
  <section id="creitem25" title="8.17. Nieuwe ontwikkelingen bij overheidsopdrachten (A7-0151/2010, Heide Rühle) (stemming)"/>
  <section id="creitem26" title="8.18. Samenhang van het EU-ontwikkelingsbeleid en het concept &quot;officiële ontwikkelingshulp plus&quot; (A7-0140/2010, Franziska Keller) (stemming)">
    <intervention id="2-128" speaker_id="28280" name="Filip Kaczmarek" is_mep="True" mode="spoken">
      <p sl="pl">namens de PPE-Fractie . – Mevrouw de Voorzitter, ik stel voor om na de woorden “invoering van een internationale belasting op financiële transacties” het woord “wereldwijd” toe te voegen. Ik denk dat dat duidelijker zal zijn. Dank u.</p>
    </intervention>
  </section>
  <section id="creitem27" title="8.19. Sancties voor ernstige inbreuken op de sociale voorschriften voor het wegvervoer (A7-0130/2010, Hella Ranner) (stemming)"/>
  <section id="creitem28" title="9. Stemverklaringen">
    <intervention id="2-134" speaker_id="24030" name="Philip Claeys" is_mep="True" mode="spoken">
      <p sl="nl">Ik heb tegen het verslag Tavares gestemd, omdat de invoering van een gemeenschappelijk hervestigingsprogramma de zoveelste stap is naar een volledig geuniformiseerd Europees asielbeleid.</p>
      <p sl="nl">Men hoeft geen helderziende te zijn om nu al te kunnen voorspellen dat men met zo'n geuniformiseerd beleid zal komen tot een grote toename van het aantal asielzoekers in de lidstaten. Bijzonder stuitend is de overweging in het verslag dat de invoering van een gemeenschappelijk hervestigingsprogramma de illegale immigratie minder aantrekkelijk zou maken. Dit hypocriete pseudo-argument komt keer op keer terug wanneer er in dit Parlement over teksten wordt gestemd inzake immigratie of asiel. De mensen wordt hiermee een rad voor ogen gedraaid. Illegale immigratie gebeurt in landen als België gewoon door mensen die na hun asielprocedure in de illegaliteit duiken en daarna beloond worden met een regularisatie.</p>
      <p sl="nl">Dat soort zaken moet worden tegengegaan en een gemeenschappelijk hervestigingsprogramma biedt daarvoor geen enkele oplossing.</p>
    </intervention>
    <intervention id="2-135" speaker_id="28352" name="Zuzana Roithová" is_mep="True" mode="spoken">
      <p sl="cs">We hebben hier een richtlijn goedgekeurd die ongetwijfeld nieuwe deuren openen zal voor het onderzoek naar energiezuinige gebouwen en middels de isolatie van gebouwen zal bijdragen aan besparingen op het energieverbruik. Het grootste probleem ligt echter bij de oude gebouwen - en dan niet alleen bij de uit panelen opgebouwde flatgebouwen. Gisteren had de heer Marian-Jean Marinescu het over een speciaal fonds. In deze tijden van crisis heb ik grote twijfels ten aanzien van de financiering ervan. Ik denk dan ook dat er een beter gebruik dient te worden gemaakt van de huidige middelen - 4 procent voor 2010 tot en met 2014.</p>
    </intervention>
    <intervention id="2-137" speaker_id="28352" name="Zuzana Roithová" is_mep="True" mode="spoken">
      <p sl="cs">Ik heb het woord gevraagd omdat ik graag nog iets zeggen wilde over het Vluchtelingenfonds. De stemapparatuur gaf aan dat ik mij onthouden had van stemming terzake, maar bij deze wil ik te kennen geven dat ik voorstander ben van communautaire verantwoordelijkheid voor een waardigere omgang met legale asielzoekers en dat ik dus wel degelijk voor was. Uiteraard dienen we wel streng op te treden tegen illegale migratie.</p>
      <p sl="cs">Nu graag iets over Schengen, als dat even kan. Vandaag hebben we voor verdere stappen ten behoeve van de ingebruikname van versie twee van het Schengeninformatiesysteem gestemd. Dankzij dit geactualiseerde systeem worden de veiligheidsgaranties voor alle in het binnengrensloze Schengengebied levende Europeanen versterkt.</p>
      <p sl="cs">Helaas echter komt de hele achterliggende gedachte van Schengen en het Europese kosmopolitisme onder grote druk te staan door de praktijken van de Duitse en Oostenrijkse politie. Zij hebben reeds talloze Tsjechische burgers gedwongen allerlei overbodige, verregaande en de menselijke waardigheid miskennende controles te ondergaan aan de binnengrenzen. Reeds twee jaar geleden heb ik al eens - en ook daarna - de Europese Commissie hier in het Europees Parlement op dit alles gewezen, maar nog altijd is er geen bevredigende oplossing voor gevonden. Dat heeft tot gevolg dat de regelgeving met voeten getreden wordt en dat de Tsjechische burgers, waaronder ondernemers en werknemers, gehinderd worden in hun vrije verkeer, toch een van de fundamentele vrijheden die mede gewaarborgd worden door niets minder dan het Handvest van de grondrechten van de Europese Unie.</p>
    </intervention>
    <intervention id="2-139" speaker_id="4462" name="Clemente Mastella" is_mep="True" mode="spoken">
      <p sl="it">Een eerste vereiste, mevrouw de Voorzitter, voor een migratiebeleid dat beoogt billijk en realistisch te zijn, is noodzakelijkerwijs dat er gedeelde Europese asielwetgeving wordt aangenomen en dat ook voorzien wordt in een doeltreffend, degelijk en duurzaam hervestigingsprogramma. Ik wil hier benadrukken dat met hervestiging niet alleen een humanitair doel wordt nagestreefd, maar ook het politieke en economische doel derde landen die grote aantallen vluchtelingen moeten opvangen, te ontlasten en de kosten en financiële verantwoordelijkheden – een niet minder zware last – te delen.</p>
      <p sl="it">Wij zijn echter de mening toegedaan dat één begrotingslijn en één vorm van financiële ondersteuning niet voldoende zijn. Daarom dringen we er bij de lidstaten op aan om de oprichting van aanvullende private financieringsmechanismen aan te moedigen en publiek-private samenwerking met ngo's en overige sociale partners zoals religieuze en etnische organisaties te stimuleren, om bij te dragen tot de bevordering van vrijwilligerswerk op dit gebied. Wat de nieuwe financiële doelstellingen betreft, lijkt het ons een goed idee om bijvoorbeeld te voorzien in een specifieke financiële ad-hocbijdrage, wellicht middels een nieuw fonds dat speciaal voor dit doel in het leven wordt geroepen.</p>
      <p sl="it">Tot slot pleiten wij ervoor dat alle betrokkenen zich sterk inspannen om vluchtelingen, en met name de meest kwetsbaren onder hen, toegang te bieden tot huisvesting, onderwijs en taalcursussen, gezondheidszorg, psychologische bijstand, alsook toegang tot de arbeidsmarkt, wat van essentieel belang is voor een geslaagde integratie.</p>
    </intervention>
    <intervention id="2-141" speaker_id="28352" name="Zuzana Roithová" is_mep="True" mode="spoken">
      <p sl="cs">Het doet mij deugd dat het verslag van de Commissie rechten van de vrouw en gendergelijkheid vandaag bij de stemming zo’n brede steun gekregen heeft. Ik ben me terdege bewust van het feit dat het aan de lidstaten is ervoor te zorgen dat zelfstandig werkzame vrouwen vergelijkbare arbeidsrechten krijgen als vrouwen met een vaste arbeidsbetrekking. Dat neemt niet weg dat met dit verslag het speelveld van de lidstaten duidelijk wordt afgebakend. In mijn ogen vormt dit in geen geval een schending van het subsidiariteitsbeginsel, maar als iemand daar zo zijn twijfels over heeft, staat het hem of haar uiteraard vrij een onderzoek te initiëren hiernaar. Dankzij het Verdrag van Lissabon hebben de nationale parlementen deze mogelijkheid nu ook. Ik ben benieuwd of critici er daadwerkelijk gebruik van zullen maken of dat ze alleen maar tot in het oneindige zullen zitten te jeremiëren zonder daadwerkelijk iets te doen.</p>
    </intervention>
    <intervention id="2-142" speaker_id="28276" name="Laima Liucija Andrikienė" is_mep="True" mode="spoken">
      <p sl="lt">Ik heb voor dit verslag gestemd en ik vind het belangrijk om te benadrukken dat vrouwen in de Europese Unie gemiddeld nog steeds minder betaald krijgen per uur dat ze werken – 17,4 procent minder dan mannen. Deze ongelijkheid is de afgelopen vijftien jaar maar in zeer beperkte mate afgenomen en is in enkele landen zelfs groter geworden. Ik ben het eens met het Parlement dat er regelmatig verslagen moeten worden opgesteld over de beloningsverschillen tussen mannen en vrouwen in de Europese Unie en ik steun alle maatregelen die de discriminatie van vrouwen in de Europese Unie helpen verminderen.</p>
    </intervention>
    <intervention id="2-144" speaker_id="28352" name="Zuzana Roithová" is_mep="True" mode="spoken">
      <p sl="cs">Ik heb voor het controversiële voorstel gestemd, aangezien onze Commissie interne markt en consumentenbescherming dit had uitgebreid en verrijkt met de aanduiding van het land van oorsprong binnen de Europese Unie, bovenop die van buiten de Unie. Een aantal Italiaanse collega’s heeft vandaag tijdens de vergadering een aantal aanvullende voorstellen gedaan, onder meer ten aanzien van uitbreiding van de verordening naar schoeisel. Ik ben al zeer lange tijd een fervent voorstander van deze gedachte, met dien verstande dat de Commissie dit alles dan wel kwalitatief hoogstaand dient uit te werken. Het gaat hier namelijk om de definitieve uitwerking van technische definities, iets dat het Parlement niet in zijn eentje doen kan. Daarom heb ik niet voor gestemd, hetgeen niet wegneemt dat ik de Commissie zou willen verzoeken onverwijld aan de slag te gaan en een voorstel uit te werken.</p>
    </intervention>
    <intervention id="2-145" speaker_id="96709" name="Morten Løkkegaard" is_mep="True" mode="spoken">
      <p sl="da">Mevrouw de Voorzitter, ik wil alleen maar zeggen dat ik tegen de delen van het verslag heb gestemd die betrekking hebben op de regels voor de herkomstaanduiding "Made in", aangezien niets naar mijn oordeel erop wijst dat de voordelen groter zijn dan de nadelen. Ik ben van mening dat hier sprake is van een tendens naar protectionisme en ik heb er moeite mee om daar voor te stemmen. Derhalve heb ik tegen de delen in kwestie gestemd.</p>
    </intervention>
    <intervention id="2-147" speaker_id="96790" name="Marek Józef Gróbarczyk" is_mep="True" mode="spoken">
      <p sl="pl">Mevrouw de Voorzitter, ik heb besloten om dit initiatief, dat bepaalde gebieden in Europa ontwikkelingskansen geeft, te steunen. We moeten wel rekening houden met het feit dat ook bepaalde gebieden binnen Europa vanuit economisch oogpunt zo’n perifere gebieden zijn. Daarom hebben dergelijke programma’s ook tot doel om gebieden binnen Europa te ontwikkelen. Ik hoop dat deze ontwikkeling in het bijzonder via de landbouw en de visserij gestimuleerd zal worden.</p>
    </intervention>
    <intervention id="2-148" speaker_id="28276" name="Laima Liucija Andrikienė" is_mep="True" mode="spoken">
      <p sl="en">Mevrouw de Voorzitter, ik wil mijn bezorgdheid uitspreken over de situatie van bananenproducenten op de Canarische Eilanden, Guadeloupe, Martinique en Madeira, enkele van de ultraperifere gebieden waarvoor het Verdrag geldt.</p>
      <p sl="en">Hun situatie is vooral moeilijker geworden sinds de EU, binnen de Wereldhandelsorganisatie, een overeenkomst heeft gesloten met Latijns-Amerikaanse landen over verlaging van de invoerrechten voor bananen uit die regio. Ik wil uw aandacht vragen voor het feit dat de EU in 2006 haar gemeenschappelijke marktordening voor bananen heeft hervormd. Zij heeft middelen uit de begroting beschikbaar gesteld voor steun aan bananenproducenten in deze regio’s. Sinds de hervorming heeft de EU jaarlijks 208 miljoen euro uitgetrokken voor steun aan bananenproducenten op de Canarische Eilanden, de Franse Antillen, Madeira en, in mindere mate, de Azoren.</p>
      <p sl="en">Hoewel we blij moeten zijn met zulke steun, is deze voor veel bananenproducenten niet voldoende. Daarom wil ik de bevoegde instanties met klem verzoeken de noodzakelijke maatregelen te nemen om ervoor te zorgen dat deze traditionele takken van de economie in de EU niet het slachtoffer worden van meer strategische handelsdoelen.</p>
    </intervention>
    <intervention id="2-149" speaker_id="28115" name="Mairead McGuinness" is_mep="True" mode="spoken">
      <p sl="en">Mevrouw de Voorzitter, ik steun dit verslag omdat het de kwestie van diversiteit en ons landbouwbeleid tussen de regio’s aanpakt. Ik wil echter iets zeggen over de slotopmerkingen van commissaris Cioloş. Hij reageerde op zorgen over de hervatting van besprekingen met de landen van Mercosur en hoewel zijn woorden de luisteraars enigszins gerust hebben gesteld – omdat hij zei dat hij ervoor zou zorgen dat de belangen van de landbouw in de EU en het EU-landbouwmodel beschermd zouden worden – vrees ik dat ik zelf niet gerustgesteld ben.</p>
      <p sl="en">Uit de eigen documenten van de Commissie blijkt heel duidelijk dat de rundvee-, pluimvee- en varkenshouders in de Europese Unie nadeel zullen ondervinden als de overeenkomst wordt gesloten. Het hervatten van de besprekingen vindt plaats op het moment dat we het landbouwbeleid hervormen. De begroting staat onder druk. We hebben mogelijk onvoldoende budget, terwijl een verdere verstoring van de landbouwprijzen en -inkomsten dreigt. Dat klopt niet en ik hoop dat de commissaris kennisneemt van deze standpunten.</p>
    </intervention>
    <intervention id="2-151" speaker_id="96661" name="Krisztina Morvai" is_mep="True" mode="spoken">
      <p sl="hu">Ik steun dit verslag aangezien het de enorme administratieve en bureaucratische last verlicht die momenteel op de schouders van de boeren rust. Ik vertrouw er zeer op dat er naar aanleiding van het verslag een nieuw soort relatie ontstaat tussen de ambtenaren die verantwoordelijk zijn voor de uitvoering van het gemeenschappelijk landbouwbeleid in de lidstaten, in het bijzonder in de postcommunistische landen zoals Hongarije, en de boeren. Tevens vertrouw ik erop dat er een einde komt aan de gewoonte die tot nu toe bestond dat boeren systematisch werden gestraft, beboet en geterroriseerd, en dat er eindelijk een vorm van samenwerking tot stand komt tussen ambtenaren en klanten. Ik acht het van cruciaal belang dat de verantwoordelijkheid niet alleen bij de boeren ligt, die tot nu toe voor elk wissewasje boetes moesten betalen, maar dat ook de staat verantwoordelijkheid draagt als de instantie bijvoorbeeld boeren het hun verschuldigde bedrag te laat uitkeert. Vorderingen voor zulke betalingen moeten ook langs gerechtelijke weg kunnen worden ingediend, zowel door boeren als klanten.</p>
    </intervention>
    <intervention id="2-152" speaker_id="28422" name="Alfredo Antoniozzi" is_mep="True" mode="spoken">
      <p sl="it">Ik heb voor het verslag-Ashworth gestemd, omdat ik van mening ben dat het vereenvoudigen en terugdringen van de administratieve procedures in verband met het GLB, het gemeenschappelijk landbouwbeleid, niet alleen wenselijk, maar noodzakelijk is om ervoor te zorgen dat Europese boeren er ten volle van kunnen profiteren, en dat ze niet, zoals zo vaak gebeurt, op administratieve problemen en vertragingen stuiten.</p>
      <p sl="it">Ik denk ook dat het de wens van velen is ervoor te zorgen dat enerzijds wetgeving duidelijker en begrijpelijker is, zowel voor de verantwoordelijke autoriteiten als voor de boeren, dat anderzijds korte metten wordt gemaakt met alle overtollige wetgeving, en dat ten slotte de uitwisseling van goede praktijken tussen de lidstaten en lokale overheden wordt bevorderd.</p>
    </intervention>
    <intervention id="2-153" speaker_id="96772" name="Peter Jahr" is_mep="True" mode="spoken">
      <p sl="de">Mevrouw de Voorzitter, het gemeenschappelijk landbouwbeleid moet voortdurend op concrete uitvoerbaarheid worden beoordeeld, want onnodige bureaucratische regels kosten ons en met name onze boeren veel tijd en geld. Zaken die niet zinvol en geschikt zijn, moeten afgebouwd en vereenvoudigd worden. Dat geldt in het bijzonder voor de dikwijls uiterst gecompliceerde en omstreden voorschriften inzake cross-compliance.</p>
      <p sl="de">Wij streven ernaar om het landbouwbeleid eenvoudiger en transparanter te maken. De boeren in de Europese Unie moeten weer meer tijd op het land dan achter het bureau kunnen doorbrengen. Ik hoop van harte dat de Commissie deze belangrijke boodschap uit ons verslag oppikt en stappen onderneemt om deze te realiseren.</p>
    </intervention>
    <intervention id="2-154" speaker_id="96951" name="Diane Dodds" is_mep="True" mode="spoken">
      <p sl="en">Mevrouw de Voorzitter, ik heb voor dit verslag gestemd, zoals veel anderen die actief betrokken zijn bij landbouwers in hun regio. Een van de belangrijkste dingen waarover we voortdurend horen is de bureaucratie in de branche. Een belangrijk aspect van het nieuwe GLB moet daarom een vermindering van de bureaucratie zijn. De wetgeving moet zinnig zijn voor landbouwers en we mogen de landbouwers niet afhouden van de voedselproductie. Niet alleen de stroomlijning van de wetgeving is echter belangrijk, maar ook de flexibiliteit van de lidstaten en vooral van de Commissie en de Europese Rekenkamer.</p>
      <p sl="en">De Europese Rekenkamer heeft tot nu toe weinig tot geen flexibiliteit, of zelfs maar gezond verstand, getoond bij het opleggen van boetes. Deze wetgeving heeft dringend aandacht en meer gezond verstand nodig. Er is ook een financiële evaluatie nodig om een overzicht te krijgen van de kosten van inspecties van landbouwbedrijven en de bedragen die worden teruggevorderd door middel van boetes, om te zien of de belastingbetaler daadwerkelijk waar voor zijn geld krijgt.</p>
    </intervention>
    <intervention id="2-155" speaker_id="28115" name="Mairead McGuinness" is_mep="True" mode="spoken">
      <p sl="en">Mevrouw de Voorzitter, ik denk dat weinigen van ons zich bij de introductie van de loskoppeling hebben gerealiseerd wat de gevolgen zouden zijn als cross-compliance deel ging uitmaken van het pakket, namelijk dat landbouwers zich nu moeten houden aan, als ik mij niet vergis, 17 verschillende richtlijnen. Misschien moeten we ons in dit Parlement afvragen hoe goed wij onze wetgeving afstemmen op vereenvoudiging.</p>
      <p sl="en">Er is echter een bepaald onderwerp waarover ik wil spreken, namelijk dat van de inspecties. We hebben de overkoepelende inspectie voor cross-compliance door de bevoegde autoriteiten, maar de landbouwers krijgen in toenemende mate te maken met andere niveaus en lagen van inspecties van verwerkende bedrijven, van winkelbedrijven, van allerlei groepen; we hebben een beetje coördinatie nodig en geen dubbele inspecties. Ze voegen geen waarde en geen extra veiligheid toe voor het eindproduct, maar ze voegen wel een heleboel bureaucratie en frustratie toe voor de producenten die al deze inspecteurs moeten ontvangen. Ik ben blij met dit verslag.</p>
    </intervention>
    <intervention id="2-156" speaker_id="28316" name="Hannu Takkula" is_mep="True" mode="spoken">
      <p sl="fi">Mevrouw de Voorzitter, allereerst wil ik de rapporteur, de heer Ashworth, bedanken voor zijn uitstekende verslag. Het is naar mijn mening zeer hard nodig onze aandacht te richten op ons vermogen om de landbouwprocessen in de Europese Unie te vereenvoudigen. Je zou kunnen zeggen dat er momenteel sprake is van een zodanige subsidiejungle dat een gewone boer in Noord- of Oost-Finland, of waar dan ook in Europa, er geen wijs uit kan worden. Daarom hebben wij duidelijke, begrijpelijke en werkbare modellen nodig. Om vooruitgang te kunnen boeken, hebben wij ook vertrouwen tussen de landbouwbevolking en de overheid nodig.</p>
      <p sl="fi">Momenteel is het communautair landbouwbeleid zo’n warboel, met 27 verschillende landen en 27 verschillende culturen, dat het moeilijk is een heldere toekomst te zien, behalve als wij de systemen vereenvoudigen en verduidelijken. Dit verslag van de heer Ashworth is een goede stap in die richting en ik hoop dat wij op deze weg voort kunnen gaan: duidelijke, eenvoudige voorschriften en richtsnoeren voor de landbouw, nu en in de toekomst.</p>
    </intervention>
    <intervention id="2-157" speaker_id="96668" name="Seán Kelly" is_mep="True" mode="spoken">
      <p sl="nl">Mevrouw de Voorzitter, ik vind het verfrissend dat we vandaag in dit Parlement een verslag behandelen dat begint met het woord ‘vereenvoudiging’. Dat zou natuurlijk op zich niet nodig moeten zijn, maar het geeft aan dat het tot nu toe te ingewikkeld was.</p>
      <p sl="nl">Een educatieve benadering van een bepaald onderwerp zou altijd vereenvoudiging moeten inhouden en geen complicering. We hebben tot nu toe te veel complicering gehad, zoals iedereen die bijeenkomsten van landbouwers heeft bijgewoond weet. Landbouwers worden helemaal gek van de hoeveelheid formulieren die ze moeten invullen en van de opdringerige inspecties waarmee ze te maken hebben.</p>
      <p sl="nl">Daarom ben ik blij met dit voorstel. Natuurlijk moet ook gezegd worden dat wat je met formulieren doet niet bepaalt hoe je je land bewerkt. Het is de manier waarop de landbouwers hun dieren behandelen en hun land bewerken die ons de traceerbaarheid, verantwoordingsplicht en voedselveiligheid en -kwaliteit geeft die we nodig hebben.</p>
      <p sl="nl">Dit is dus een stap in de goede richting. Ik hoop dat er nog vele zullen volgen en dat het uiteindelijk niet meer nodig zal zijn om het woord ‘vereenvoudiging’ te gebruiken, omdat dat vanzelfsprekend is.</p>
    </intervention>
    <intervention id="2-159" speaker_id="28314" name="Anneli Jäätteenmäki" is_mep="True" mode="spoken">
      <p sl="fi">Mevrouw de Voorzitter, ik heb vóór het verslag gestemd, maar wat het belangrijke artikel 34 betreft, onder amendement 5, heb ik verkeerd gestemd. Het is zeer belangrijk dat wij de omvang van deze koolstofvoetafdruk vaststellen, evenals de kosten ervan. Het is de hoogste tijd dat het Europees Parlement slechts één vergaderplaats krijgt en ik ben zeer blij dat de nieuwe regering van Groot-Brittannië heeft besloten dat deze kwestie als onderdeel van haar programma moet worden behandeld. Ik hoop dat ook de andere lidstaten hier aandacht aan zullen besteden. Het gaat om het milieu en om kosten. Zolang het Europees Parlement zoveel geld aan een dergelijke rally kan besteden als nu gebeurt, negeren wij de economische crisis volkomen.</p>
    </intervention>
    <intervention id="2-161" speaker_id="97086" name="Sonia Alfano" is_mep="True" mode="spoken">
      <p sl="it">Wat het verslag-Ţicău betreft: ik heb voor het gemeenschappelijk standpunt inzake het bijwerken van de richtlijn betreffende de energieprestaties van gebouwen gestemd, omdat het doel ervan is dat vanaf het einde van 2020 alle nieuwe gebouwen energieneutraal zijn. De Europese instellingen moeten alles in het werk stellen om die doelstelling te verwezenlijken. Europa heeft een gedeelde verplichting en is er rotsvast van overtuigd dat in de nabije toekomst niet meer energie moet worden geproduceerd, maar dat de energie die al geproduceerd wordt beter benut moet worden.</p>
      <p sl="it">Energiebesparing en energie-efficiëntie vormen een bron van energieproductie. We hoeven niet tien jaar te wachten om stappen in deze richting te ondernemen. Integendeel, de lidstaten moeten zich nú committeren aan doelstellingen voor de energie-efficiëntie en gebruikmaken van financiële middelen die tot op heden zijn ingezet om grotere hoeveelheden energie te produceren.</p>
      <p sl="it">Ik herinner u in dit verband aan de ronduit misdadige start van het nucleair programma in Italië, dat ten koste gaat van en een risico vormt voor de gezondheid van burgers en het milieu. Er is voor dit programma een enorme hoeveelheid publiek geld over de balk gesmeten om in niet minder dan twintig jaar een hoeveelheid energie te produceren die we niet nodig zouden hebben als we dezelfde financiële middelen nu zouden investeren in energie-efficiëntie. Groene investeringen voor onze kinderen, geen radioactief afval!</p>
      <p sl="it">Dan kom ik nu op mijn stemverklaring aangaande het verslag-Rühle.</p>
    </intervention>
    <intervention id="2-163" speaker_id="97086" name="Sonia Alfano" is_mep="True" mode="spoken">
      <p sl="it">Ik heb voorgestemd, omdat het mijns inziens belangrijk is dat het Parlement het eenvoudiger en efficiënter maken van de wetgeving inzake overheidsopdrachten steunt. Dit zal het werk van zowel bestuursorganen als bedrijven vergemakkelijken, vooral kleine en middelgrote ondernemingen, waarvoor het gemakkelijker wordt om deel te nemen aan aanbestedingen.</p>
      <p sl="it">Ik vind het van fundamenteel belang dat verwezen wordt naar het gebruik van openbare aanbestedingen als een instrument om duurzame ontwikkeling te bevorderen, door sociale en milieucriteria op te nemen in aanbestedingen. Ik ben ook van mening dat het de plicht is van dit Parlement en van de Europese instellingen te blijven hameren op een in alle opzichten transparant gebruik van overheidsgeld, met name ten aanzien van overheidsaanbestedingen, en dat daarbij alle mogelijke middelen, en in het bijzonder internet, moeten worden benut.</p>
      <p sl="it">Controle door de burger draagt fundamenteel bij aan het gebruik van publieke middelen op een wijze die werkelijk in het collectief belang is en, zoals de Commissie regionale ontwikkeling ons in herinnering brengt, aan de bestrijding van de wijdverbreide corruptie binnen lokale en regionale overheden.</p>
    </intervention>
    <intervention id="2-164" speaker_id="28352" name="Zuzana Roithová" is_mep="True" mode="spoken">
      <p sl="cs">De schrijnendste voorbeelden van corruptie zien we helaas maar al te vaak juist bij overheidsopdrachten. Ik heb dan ook met genoegen voor het verslag van mevrouw Heide Rühle gestemd, waarin gepleit wordt voor vereenvoudiging van de openbareaanbestedingsprocedures. Tegelijkertijd wil ik erop wijzen dat indien de Europese Commissie geen openbaar portaal inricht met informatie over verdachte, uit EU-fondsen gefinancierde opdrachten, die vereenvoudiging niet veel zoden aan de dijk zal zetten; zonder dit portaal blijft een doeltreffende, eerlijke en toegankelijke mededinging voor het midden- en kleinbedrijf een utopie. Ik wil pleiten voor toezicht en analyses, voor referentieprijzen van bijvoorbeeld één kilometer snelweg, voor publicatie van de werkelijke eigenaren van het bedrijf dat een overheidsopdracht heeft binnengehaald, met inbegrip van de dochteronderneming van de holding, alsook de namen van entiteiten die herhaaldelijk bepaalde overheidsopdrachten binnenhalen, dit alles opdat de media en het publiek een oogje in het zeil kunnen houden.</p>
    </intervention>
    <intervention id="2-166" speaker_id="28115" name="Mairead McGuinness" is_mep="True" mode="spoken">
      <p sl="en">Mevrouw de Voorzitter, ik wilde het ook hebben over energie-efficiëntie, maar blijkbaar is het de regel dat er geen mondelinge verklaring mag worden gegeven als er geen amendementen zijn,, dus ik zal een schriftelijke indienen.</p>
      <p sl="en">Met betrekking tot het verslag van mevrouw Keller wil ik heel duidelijk zeggen dat ik dit verwerp op basis van de paragrafen 44 en 45 en overweging I. Ik vind paragraaf 44 ernstig verontrustend.</p>
      <p sl="en">Ook vraag ik mij af wat het standpunt van dit Parlement is. Vorig jaar en het jaar daarvoor hebben we er bij de Commissie op aangedrongen dat er maatregelen moesten worden genomen om zuivelboeren in de Europese Unie, die zich in een zeer moeilijke situatie bevonden, te helpen. De Commissie reageerde hierop met uitvoerrestituties als noodmaatregel. De enige mensen die hierover tegen mij hebben geklaagd, kwamen uit Nieuw-Zeeland, dat geen ontwikkelingsland is. Ik denk dat het opnemen van deze paragrafen in het verder goede verslag dit Parlement en onze producenten in verschillende delen van de Europese Unie, die het moeilijk hebben, een slechte dienst bewijst. We verkleinen de productie in Europa. Dat heeft gevolgen voor de ontwikkelingslanden. Daar moeten we aandacht voor hebben.</p>
    </intervention>
    <intervention id="2-167" speaker_id="4544" name="De Voorzitter" is_mep="True" mode="spoken">
      <p sl="nl">Mevrouw McGuinness, u had volkomen gelijk wat het Reglement betreft. Ik dacht dat mevrouw Alfano in dezelfde geest verder zou gaan als mevrouw Jäätteenmäki, maar eigenlijk had dat verslag geen enkele stemverklaring moeten krijgen. U hebt gelijk.</p>
    </intervention>
    <intervention id="2-168" speaker_id="96668" name="Seán Kelly" is_mep="True" mode="spoken">
      <p sl="en">Mevrouw de Voorzitter, ik wil alleen maar zeggen dat ik het eens ben met mijn collega mevrouw McGuinness. We hadden problemen met enkele van de voorstellen hier en daarom hebben we de lijn van de PPE niet gevolgd, zoals we normaal wel graag doen. Ik denk dat mevrouw McGuinness heeft uitgelegd waarom. Ik begrijp volledig wat zij heeft gezegd en ik sluit me erbij aan, dus ik hoop dat de PPE dit ook begrijpt.</p>
    </intervention>
    <intervention id="2-170" speaker_id="96809" name="Peter van Dalen" is_mep="True" mode="spoken">
      <p sl="nl">Voorzitter, ik heb het verslag Ranner gesteund, omdat het een goede oplossing biedt voor de problematiek van de rij- en rusttijden in het wegvervoer. Die oplossing ligt in het harmoniseren van de wetgeving en in de interpretatie daarvan. Dat vindt u terug in paragraaf 17 zoals die is geamendeerd.</p>
      <p sl="nl">De Europese Commissie moet in samenwerking met Corte, Tispol en Euro Contrôle Route werken aan een artikelsgewijze handhavingsinterpretatie van de wetgeving. Ook moet deze interpretatie duidelijk en bekend worden bij alle handhavers op de Europese wegen.</p>
      <p sl="nl">Voorts benader ik graag de geamendeerde paragraaf nr. 27. Ik roep alle chauffeurs op gebruik te maken van het meldpunt disproportionele handhaving bij Euro Contrôle Route. Chauffeurs, het moet anders in Europa op het gebied van de rij- en rusttijden en dus moet daar bewijs voor worden geleverd. Meldt derhalve uw klachten bij het loket van Euro Contrôle Route.</p>
    </intervention>
    <intervention id="2-171" speaker_id="28422" name="Alfredo Antoniozzi" is_mep="True" mode="spoken">
      <p sl="it">Mevrouw de Voorzitter, zoals mijn collega in haar verslag nauwkeurig aangeeft, bestaan er nog altijd opmerkelijke discrepanties tussen de manieren waarop in de verschillende lidstaten wordt omgegaan met ernstige inbreuken op sociale voorschriften voor het wegvervoer. Ik ben dan ook voorstander van de voorgestelde maatregelen om strafbare feiten en de bijbehorende Europese sancties te harmoniseren en gelijk te schakelen. Ook het eventueel creëren van een coördinatie-instrument op het niveau van de Europese Unie heeft mijn instemming.</p>
    </intervention>
    <intervention id="2-174" speaker_id="28255" name="Andreas Mölzer" is_mep="True" mode="written">
      <p sl="de">Er gebeuren nog steeds veel te veel ongevallen op de Europese wegen. Dat is het gevolg van het toenemende verkeer, maar ook van het feit dat verkeersdeelnemers overbelast zijn door werk- of privéstress, oververmoeidheid of eenvoudigweg door een wirwar van verkeersborden en reclamebillboards, enz. We mogen evenmin vergeten dat met name bij ongevallen met dodelijke of zwaar gewonde slachtoffers zwaar verkeer een negatieve rol speelt.</p>
      <p sl="de">Ten aanzien van het milieu moeten we eindelijk ideeën ten uitvoer leggen waaraan alleen lippendienst wordt bewezen, zoals het goederenvervoer verplaatsen naar het spoor, maar er moeten eveneens intelligente verkeersregelingen zoals verkeerslichtfasen worden geïmplementeerd. Verkeersluwe zones, rijverboden in binnensteden, enz. zijn nog onvoldoende onderzocht en moeten daarom nog niet op grote schaal worden ingevoerd. Verschillende problemen zijn in dit verslag gewoonweg nog niet voldoende uitgediept en daarom heb ik tegen gestemd.</p>
    </intervention>
    <intervention id="2-176" speaker_id="1892" name="Carlos Coelho" is_mep="True" mode="written">
      <p sl="pt">Dit voorstel maakt deel uit van de wetgevingsinspanningen van de Unie om een Europees asielstelsel tot stand te brengen. Het Europees Ondersteuningsbureau voor asielzaken heeft tot doel deskundige bijstand te verlenen aan de lidstaten om bij te dragen aan een coherent en kwalitatief hoogwaardig gemeenschappelijk Europees asielbeleid.</p>
      <p sl="pt">De oprichting van dit nieuwe bureau zal ongetwijfeld toegevoegde waarde hebben waar het gaat om het vergroten van het wederzijds vertrouwen en het delen van de verantwoordelijkheden tussen de lidstaten. Het moet faciliterend werken bij de uitwisseling van informatie, analyses en ervaringen en concrete samenwerkingsvormen opzetten tussen de instanties die belast zijn met de behandeling van asielverzoeken. Het is van belang dat wezenlijke verschillen tussen de 27 lidstaten bij de besluitvorming over aanvragen voor internationale bescherming worden aangepakt en dat er een zekere convergentie wordt bereikt tussen de lidstaten met betrekking tot de behandeling van die verzoeken.</p>
      <p sl="pt">Ik sta achter het voorstel van de rapporteur om steunverlening bij hervestiging in de verordening op te nemen. Ik ben het ermee eens dat de financiering van dit nieuwe agentschap in eerste instantie plaatsvindt via de noodzakelijke budgettaire wijzigingen van het Europees Vluchtelingenfonds.</p>
    </intervention>
    <intervention id="2-177" speaker_id="96977" name="Diogo Feio" is_mep="True" mode="written">
      <p sl="pt">Kwesties in verband met immigratie en in het bijzonder met het recht op asiel liggen buitengewoon gevoelig. Het al of niet verlenen van het recht op asiel aan burgers uit derde landen kan dramatische gevolgen hebben voor deze personen. Daarom is een serieuze, attente en vooral humane aanpak van belang. Ik geloof dat het van elementair gezond verstand getuigt om zowel het beleid van open deuren, zonder criteria om de toegang tot de Unie te beperken, als het beleid dat de toegang volledig verbiedt, als onaanvaardbaar aan te merken. Een juist evenwicht is nodig om de legitieme belangen en zorgen van de onderdanen van de lidstaten te kunnen verenigen met de noden van asielzoekers.</p>
      <p sl="pt">In dat opzicht kan de oprichting van een Europees Ondersteuningsbureau voor asielzaken een belangrijke stap zijn om te komen tot betere praktijken, versterking van het wederzijds vertrouwen tussen de staten en betere uitwisseling van informatie.</p>
      <p sl="pt">Desalniettemin moet ik onderstrepen dat de lidstaten de vrijheid moeten behouden om asielzoekers al dan niet tot hun land toe te laten, en dat EU niet moet verdoezelen dat de lidstaten absoluut geen convergerende belangen hebben op dit vlak.</p>
    </intervention>
    <intervention id="2-999" speaker_id="96899" name="José Manuel Fernandes" is_mep="True" mode="written">
      <p sl="pt">Het Europees Ondersteuningsbureau voor asielzaken heeft als doel deskundige bijstand te verlenen om bij te dragen aan de totstandkoming van een coherent en kwalitatief hoogwaardig gemeenschappelijk Europees asielbeleid. Dit bureau zal het mogelijk maken wederzijds vertrouwen op te bouwen en verantwoordelijkheden te delen. Het zal verantwoordelijk zijn voor de coördinatie van de gegevensuitwisseling en andere maatregelen betreffende hervestiging die de lidstaten nemen. De Europese Unie bevordert de menselijke waardigheid, die de basis vormt voor vrijheid, democratie en sociaaleconomische ontwikkeling. Daarom moet de Europese Unie in de context van de huidige situatie in de wereld ook op het vlak van asiel een pioniers- en voorbeeldrol vervullen. De oprichting van een Europees Ondersteuningsbureau voor de lidstaten op dit beleidsterrein dat burgers van derde landen betreft, zal beslissend zijn voor de toepassing van een gemeenschappelijk Europees asielbeleid. De medeverantwoordelijkheid en de solidariteit van de lidstaten worden erdoor versterkt op basis van een samenhangend optreden dat spoort met de waarden en beginselen van het gemeenschappelijk Europees project. Ik doe een oproep snel zekerheid te verschaffen over de noodzakelijke mechanismen en middelen voor het realiseren van het Ondersteuningsbureau.</p>
    </intervention>
    <intervention id="2-998" speaker_id="96952" name="Sylvie Guillaume" is_mep="True" mode="written">
      <p sl="fr">Ik heb vóór de oprichting van het Europees Ondersteuningsbureau voor asielzaken gestemd in de hoop dat dit zal leiden tot een opwaardering van een Europees asielstelsel dat momenteel grote tekortkomingen heeft. Natuurlijk had ik liever gezien dat het mandaat van dit bureau ambitieuzer was en dat het het instrument zou zijn dat eindelijk een verplichte solidariteit tussen de lidstaten zou brengen, die een einde zou maken aan de loterij van het asielrecht. Zolang er geen gemeenschappelijke asielprocedures zijn aangenomen, zal dat een vrome wens blijven. Dit bureau zal ten minste de verdienste hebben, althans dat hoop ik, bij te dragen tot een beter zicht op de uitdagingen en problemen die bij asielzaken een rol spelen, teneinde mensen die het slachtoffer zijn van vervolging en in onze landen een toevluchtsoord zoeken, de best mogelijke bescherming te bieden.</p>
    </intervention>
    <intervention id="2-178" speaker_id="96823" name="Petru Constantin Luhan" is_mep="True" mode="written">
      <p sl="ro">Ik heb gestemd voor het opzetten van een Europees Ondersteuningsbureau voor asielzaken. Bij lidstaten waarvan het asielstelsel onder druk staat, kan het bureau ondersteuning bieden aan de tenuitvoerlegging van solidariteitsmechanismen ter bevordering van een betere hervestiging van begunstigden van internationale bescherming, van zulke lidstaten naar andere, zonder dat er misbruik wordt gemaakt van asielstelsels. Ik juich het toe dat het Europees Ondersteuningsbureau voor asielzaken de gemeenschappelijke hulpmaatregelen van lidstaten in specifieke situaties coördineert, zoals de grote toestroom van onderdanen van derde landen die internationale bescherming nodig hebben.</p>
      <p sl="ro">Het is van essentieel belang dat we zowel onze asielwetgeving als –praktijken harmoniseren. Het Europees Ondersteuningsbureau voor asielzaken zal bepalen wat goede praktijken zijn, cursussen op Europees niveau organiseren en toegang tot exacte informatie over de landen van herkomst verbeteren. Verder meen ik dat het Europees Ondersteuningsbureau voor asielzaken ook richtsnoeren moet opstellen voor een eerlijker beoordeling van asielaanvragen, alsmede voor toezicht op de naleving en handhaving van de relevante communautaire wetgeving.</p>
    </intervention>
    <intervention id="2-179" speaker_id="4462" name="Clemente Mastella" is_mep="True" mode="written">
      <p sl="it">Wij zijn overtuigd van de toegevoegde waarde die het Europees Ondersteuningsbureau voor asielzaken zal hebben voor de ontwikkeling van wederzijds vertrouwen en voor de verdeling van politieke en financiële verantwoordelijkheden. De EU-lidstaten moeten nog definitieve overeenstemming bereiken over de wijze waarop met vluchtelingen moet worden omgegaan en over het profiel van de personen waaraan de vluchtelingenstatus moet worden verleend, en bovenal moeten ze de bezwaren van een aantal regeringen ten aanzien van de mogelijke kosten uit de weg ruimen.</p>
      <p sl="it">Dit bureau zal tot taak hebben gespecialiseerde bijstand te verlenen. Zijn rol zal coördinatie, informatie-uitwisseling en hervestigingswerkzaamheden omvatten. Het zal opleidingsprogramma’s organiseren voor diegenen in elk land die verantwoordelijk zijn op dit gebied, en zo bijdragen aan een grotere harmonisatie van de verschillende nationale praktijken. Wij behouden ons als Europees Parlement het fundamentele recht voor de uitvoerend directeur van het bureau te benoemen.</p>
      <p sl="it">Ik acht het mijn plicht nadrukkelijk te wijzen op onze oproep de noodzakelijke wijzigingen aan te brengen zodat het Europees Vluchtelingenfonds adequate financiering ontvangt. Het grootste politieke vraagstuk blijft de verhouding tussen menselijke solidariteit en de verdelingen van financiële lasten: de EU wordt opgeroepen doeltreffende ondersteuning te bieden aan de landen die het meest getroffen worden door migratiestromen en door een groot aantal asielzoekers, en die een specifieke en vaak buitenproportionele druk ervaren als gevolg van hun relatief geringe omvang.</p>
    </intervention>
    <intervention id="2-997" speaker_id="96978" name="Nuno Melo" is_mep="True" mode="written">
      <p sl="pt">Het Europees Ondersteuningsbureau voor asielzaken beweegt zich op een zeer gevoelig terrein dat verbonden is met mensenrechten. De oprichting van het bureau is belangrijk om ervoor te zorgen dat er op het niveau van de EU deskundige bijstand verleend kan worden als bijdrage aan de totstandkoming van een coherent gemeenschappelijk Europees asielbeleid van kwaliteit. Daarom heb ik voorgestemd.</p>
    </intervention>
    <intervention id="2-180" speaker_id="28255" name="Andreas Mölzer" is_mep="True" mode="written">
      <p sl="de">Het Ondersteuningsbureau voor asielzaken zou zonder meer een zinvolle instelling kunnen worden, zeker als het een coördinerende rol zou gaan spelen bij de terugkeer van vluchtelingen en zodoende de terugkeermaatregelen zou bespoedigen. Dan zou ook de ondersteuning bij hervestiging zinvol zijn. In het onderhavige verslag wordt deze doelstelling, die mijns inziens zeer belangrijk is, echter als een ondergeschikte aangelegenheid behandeld. In plaats daarvan bevat het verslag talloze bureaucratische voorstellen die zullen leiden tot een opgeblazen apparaat en een trage tenuitvoerlegging van de maatregelen. Daarom heb ik mij van stemming onthouden.</p>
    </intervention>
    <intervention id="2-181" speaker_id="97197" name="Alfredo Pallone" is_mep="True" mode="written">
      <p sl="it">Ik schaar mij achter het voorstel om een Europees Ondersteuningsbureau voor asielzaken op te richten. Dit bureau, dat in eerste instantie uit het Europees Vluchtelingenfonds zal worden gefinancierd, zal tot taak hebben de deskundige bijstand te verlenen die nodig is om een gemeenschappelijk asielbeleid tot uitvoering te brengen. Ook zal het verantwoordelijk zijn voor de coördinatie van gegevensuitwisseling en maatregelen in verband met de hervestiging van vluchtelingen. Conform de beginselen van transparantie en democratische controle, komt het Europees Parlement het recht toe de uitvoerend directeur van het bureau te benoemen. Met betrekking tot intracommunautaire solidariteit dient overeenstemming te bestaan tussen de lidstaten met instemming van de betrokkene. Ik juich voorts de instelling van een raadgevend forum toe, die het gevolg is van de druk die wij als leden van het Parlement hebben uitgeoefend. Dit forum zal zorg dragen voor een nauwe dialoog tussen het Ondersteuningsbureau en de diverse belanghebbenden.</p>
    </intervention>
    <intervention id="2-182" speaker_id="96900" name="Georgios Papanikolaou" is_mep="True" mode="written">
      <p sl="el">Vandaag hebben wij het licht op groen gezet voor de oprichting van het Europees Ondersteuningsbureau voor asielzaken. De voordelen zijn velerlei. Het Europees Ondersteuningsbureau voor asielzaken zal op een beslissende manier bijdragen tot een Europese gemeenschappelijke ruimte voor asielverlening. Het zal snel een orgaan in werking stellen dat de lidstaten zal coördineren en hun samenwerking bevorderen over asielkwesties, door de praktijken die in de verschillende landen worden gehanteerd dichter bij elkaar te brengen. De dienst zal ook bijdragen tot een convergentie van de regelgevingen die in de EU van kracht zijn op het gebied van het recht op asiel. Gelet op al die voordelen, maar ook op de instemming van zowel de lidstaten als de Europese instellingen met de oprichting van het Europees bureau, heb ik met genoegen vóór het voorstel tot de oprichting ervan gestemd.</p>
    </intervention>
    <intervention id="2-996" speaker_id="28422" name="Alfredo Antoniozzi" is_mep="True" mode="written">
      <p sl="it">De aanneming van dit verslag is slechts een formaliteit, aangezien de inwerkingtreding van het Verdrag van Lissabon enkele aanpassingen noodzakelijk maakte wat betreft de rechtsgrond en gedelegeerde handelingen. Desalniettemin zou ik de aandacht willen vestigen op het belang van energie-efficiëntie in de bouwsector voor het verwezenlijken van de doelstelling van de EU om voor 2020 het energieverbruik en de CO2 -uitstoot met 20 procent te verminderen en het percentage van de verbruikte energie die afkomstig is uit hernieuwbare bronnen tot 20 procent te verhogen. Zoals bekend is het bereiken van energie-efficiëntie en emissieverlaging in stedelijke centra hoofdzakelijk afhankelijk van het verbeteren van de energie-efficiëntie van bestaande en in aanbouw zijnde gebouwen.</p>
      <p sl="it">Ik vind echter nog steeds dat de richtlijn wel erg ambitieuze doelen stelt, die de lokale overheden slechts met grote moeite zullen kunnen halen tenzij zij financiële ondersteuning krijgen – ook van de EU. Ik denk hierbij met name aan de enorme hoeveelheid werk die nodig is om energie te besparen in bestaande gebouwen, bijvoorbeeld in de sociale woningbouw: daar zou renovatie met het oog op energiebesparing (wat gezinnen zou helpen hun energierekening omlaag te brengen) een aanzienlijke financiële inspanning van de lokale overheden vergen.</p>
    </intervention>
    <intervention id="2-995" speaker_id="96862" name="Sophie Auconie" is_mep="True" mode="written">
      <p sl="fr">Deze ambitieuze tekst beoogt de bouw/renovatie van gebouwen te bevorderen volgens normen die milieuvriendelijker zijn, omdat ze helpen energie te besparen. Ik heb vol overtuiging voor het aannemen ervan gestemd. Door dit soort initiatieven benadrukt de Europese Unie haar leidende rol op het gebied van duurzame ontwikkeling. Deze richtlijn is een goed compromis tussen stimulering en dwang als het gaat om in milieuopzicht verstandig bouwen.</p>
    </intervention>
    <intervention id="2-994" speaker_id="96867" name="Maria Da Graça Carvalho" is_mep="True" mode="written">
      <p sl="pt">De bouwsector is verantwoordelijk voor 40 procent van het energieverbruik en voor 35 procent van de totale emissies in de EU. De huidige wetgeving bepaalt dat in 2020 nieuwe gebouwen bijna energieneutraal moeten zijn en bestaande gerenoveerde gebouwen aan minimumvoorwaarden voldoen betreffende energieprestaties. Deze richtlijn zal bijdragen aan de vermindering van de energieafhankelijkheid van Europa, het terugdringen van de CO2 -uitstoot, de verbetering van de kwaliteit van de binnen- en buitenlucht en de vergroting van het welzijn in de steden. Het stimuleren van betere energieprestaties van gebouwen is ook een kans om onze steden te vernieuwen en een bijdrage te leveren aan het toerisme, het scheppen van werkgelegenheid en duurzame economische groei in de EU. Stadsvernieuwing vereist evenwel meer overheids- en particuliere investeringen. Het gaat om directe overheidsinvesteringen met onmiddellijke effecten voor de werkgelegenheid en de activiteiten van kleine en middelgrote bedrijven. Een programma voor stadsvernieuwing zal een adequaat programma voor economisch herstel zijn. Daarom roep ik de Commissie en de lidstaten op structuurfondsgelden te gebruiken voor het verbeteren van de milieu- en energieprestaties van gebouwen, waarvoor particuliere financiering als katalysator gebruikt kan worden, en gezamenlijk een adequaat financieringsmodel uit te werken voor het renoveren van bestaande gebouwen.</p>
    </intervention>
    <intervention id="2-993" speaker_id="4335" name="Marielle De Sarnez" is_mep="True" mode="written">
      <p sl="fr">We brengen 50 procent van ons leven in onze woning door. Op het ogenblik is 30 procent van de bestaande woningen in Europa ongezond, al bestaat er op dit gebied grote ongelijkheid tussen de verschillende lidstaten. Het is dan ook van belang niet alleen duurzame nieuwbouw te bevorderen, maar ook duurzaam te renoveren. Ik verwelkom deze nieuwe wetgeving, die enerzijds consumenten zal helpen hun energierekening te verlagen en anderzijds de EU als geheel om haar klimaatdoelstelling van 20 procent minder energieverbruik in tien jaar te realiseren. De lidstaten zullen hun bouwvoorschriften moeten aanpassen om ervoor te zorgen dat alle gebouwen die vanaf 2020 worden gebouwd, aan hoge energienormen voldoen. Bestaande gebouwen zullen zoveel mogelijk moeten worden verbeterd. Voor de Democratische Beweging is de kwestie van huisvesting ook die van urbanisme en kwaliteit van de gebouwde omgeving. We dienen prioriteit te geven aan de wijze waarop onze woonplekken worden ontworpen. Daarom moeten we herstel van het woningbestand bevorderen, bijvoorbeeld door de grondbelasting te wijzigen en die afhankelijk te stellen van de energieprestaties van gebouwen. We roepen de lidstaten dan ook op hun belastingstelsel zodanig aan te passen dat alle betrokkenen ertoe worden aangezet zich in milieuopzicht verstandiger te gedragen.</p>
    </intervention>
    <intervention id="2-184" speaker_id="96859" name="Ioan Enciu" is_mep="True" mode="written">
      <p sl="ro">Ik beschouw dit verslag als bevorderlijk voor de toekomst van de energiesector van de Europese Unie, zolang de doelstellingen die erin staan beschreven haalbaar zijn en verenigbaar met de financiële situatie in alle lidstaten. Ik ben ingenomen met de doelstellingen die de Raad op 14 april 2010 heeft goedgekeurd met betrekking tot de noodzaak de voornaamste verschillen tussen lidstaten op het gebied van een doelmatig warmtegebruik in gebouwen terug te dringen, alsmede het voorgestelde doel dat alle gebouwen per 31 december 2020 een neutraal energieverbruik hebben, dat de lidstaten in 2015 en 2018 stapsgewijs moeten invoeren. De Commissie en de Raad dienen te beseffen dat veel lidstaten nog altijd met een ernstige economische recessie kampen en financiële en logistieke steun nodig hebben om de voorgestelde doelstellingen te verwezenlijken. De Commissie moet in de toekomst overwegen een financieel interventieplan op te stellen voor steun aan lidstaten die niet in staat zijn de benodigde middelen vrij te maken, met name voor renovatiewerkzaamheden. Deze maatregel moet worden gezien als voordelig voor gewone burgers, aangezien zij een deel van de renovatiekosten betalen.</p>
    </intervention>
    <intervention id="2-992" speaker_id="28310" name="Edite Estrela" is_mep="True" mode="written">
      <p sl="pt">Ik heb voor de aanbeveling betreffende de energieprestaties van gebouwen gestemd, daar er ambitieuze en uitvoerbare voorstellen in staan om in 2020 het energieverbruik en de CO2 -emissies met 20 procent terug te dringen in sectoren die niet onder het stelsel van emissierechtenhandel vallen. Deze richtlijn zal directe gevolgen hebben voor het leven van de Europese burgers, aangezien het voorstel de consument helpt zijn uitgaven voor energieverbruik te verlagen terwijl tegelijkertijd de investeringen voor de verbetering van de energie-efficiëntie en het gebruik van hernieuwbare energie miljoenen arbeidsplaatsen kunnen scheppen in heel de EU.</p>
    </intervention>
    <intervention id="2-185" speaker_id="96977" name="Diogo Feio" is_mep="True" mode="written">
      <p sl="pt">In 2008 heeft Europa zich ertoe verbonden uiterlijk in 2020 het energieverbruik met 20 procent te verminderen en ervoor te zorgen dat 20 procent van de verbruikte energie afkomstig is uit hernieuwbare bronnen. Verbetering van de energie-efficiëntie van gebouwen is de effectiefste manier om het energieverbruik en de emissies in de sectoren die niet onder het stelsel van emissierechtenhandel vallen met 20 procent terug te dringen. Bovendien verbruiken energie-efficiënte gebouwen gemiddeld 30 procent minder energie dan conventionele gebouwen.</p>
      <p sl="pt">Op 13 november 2008 heeft de Commissie haar voorstel tot wijziging van Richtlijn 2002/91/EG betreffende de energieprestaties van gebouwen gepresenteerd. Deze wijzigingen zullen aanzienlijke gevolgen hebben voor het leven van de burgers, omdat de richtlijn direct invloed zal hebben op de gebouwen die zij bewonen en onderzoek en ontwikkeling van efficiëntere technologieën in de bouwsector nodig maakt. Bovendien zal deze strategie leiden tot het scheppen van werkgelegenheid en bijdragen tot duurzame groei. Daar de huidige tekst van het voorstel gebaseerd is op het akkoord dat het Europees Parlement en de Raad in november 2009 hebben bereikt, steun ik het voorstel van de rapporteur.</p>
    </intervention>
    <intervention id="2-991" speaker_id="96899" name="José Manuel Fernandes" is_mep="True" mode="written">
      <p sl="pt">De goedkeuring van deze richtlijn betreffende de energieprestaties van gebouwen is een belangrijke stap op weg naar minder CO2 -uitstoot en geringere energieafhankelijkheid van Europa. Die factoren zijn steeds belangrijker voor de kwaliteit van leven van de Europese burgers en voor het concurrentievermogen van onze economie en onze samenleving. De bouwsector is verantwoordelijk voor 40 procent van het energieverbruik en voor 35 procent van de totale CO2 -emissies. Daarom zijn energieneutrale nieuwe gebouwen en de verbetering van de energieprestaties van gerenoveerde gebouwen van doorslaggevende betekenis om ervoor te zorgen dat de Europese Unie in 2020 het doel kan halen om het energieverbruik met 20 procent terug te dringen en het verbruik van energie afkomstig uit hernieuwbare bronnen en de energie-efficiëntie met 20 procent te verhogen. Die maatregelen helpen de particuliere consument en de openbare diensten de uitgaven voor energie te verlagen. Bovendien wordt verwacht dat de toepassing van deze richtlijn een bijdrage levert aan het bestrijden van de crisis in de civiele bouw en het ontwikkelen van beleid voor stadsvernieuwing met positieve effecten voor de levenskwaliteit en het welzijn van de burgers.</p>
    </intervention>
    <intervention id="2-186" speaker_id="4466" name="Ilda Figueiredo" is_mep="True" mode="written">
      <p sl="pt">Betere energieprestaties van gebouwen zijn bijzonder belangrijk voor de verbetering van de algehele energie-efficiëntie in de Europese Unie en het terugdringen van de uitstoot van broeikasgassen. Indien de EU de voorgestelde doelen voor 2020, 20 procent minder energieverbruik, 20 procent van de verbruikte energie opgewekt met hernieuwbare bronnen en 20 procent meer energie-efficiëntie, wil realiseren, dan moet de Unie flink inzetten op de verbetering van de energieprestaties van gebouwen.</p>
      <p sl="pt">Het politieke akkoord tussen het Parlement en de Raad zorgt voor verduidelijking van de technische aspecten, minimumeisen voor de energieprestaties op basis van de leeftijd van gebouwen, die al of niet gerenoveerd zijn, een grotere rol voor de plaatselijke en regionale overheden en voor steun aan de overheidsinstanties bij de toepassing van de aanbevelingen.</p>
      <p sl="pt">We hebben echter nog wel wat zorgen met betrekking tot de versterkte rol van de Commissie bij de beoordeling van de nationale plannen en de inspectieverslagen en de aanpassingen aan het Verdrag van Lissabon, waardoor meer bevoegdheden bij de Commissie komen te liggen via de zogenaamde gedelegeerde handelingen.</p>
    </intervention>
    <intervention id="2-187" speaker_id="28379" name="Adam Gierek" is_mep="True" mode="written">
      <p sl="pl">De basisfactoren die van invloed zijn op de energieprestatie, zijn: 1. Omzetting van één soort energie in een andere soort zodat die een concrete gebruiksfunctie kan vervullen. Hoe langer de omzettingsketen, hoe groter de verliezen. In de praktijk gaat het hoofdzakelijk om de stroom duurzame warmte-energie die uit primaire energiebronnen gewonnen wordt. Een groot deel hiervan gaat verloren in de omgeving. Dit effect kan verminderd worden in cogeneratieprocessen, die zelfs een efficiëntie van ongeveer 90 procent kunnen halen. 2. De elektrische weerstand, de zogenaamde weerstand van Ohm, is van groot belang bij de transmissie van elektriciteit. 3. Warmteweerstand. Lage weerstand is van belang bij warmtewisselaars, terwijl hoge weerstand belangrijk is wegens de lage warmtegeleiding van isolatiematerialen. Het gebruik van deze isolatiematerialen (bijvoorbeeld piepschuim, mineraalwol, cellenbeton) vermindert de vraag naar warmte-energie in woningen aanzienlijk. Momenteel is deze vraag erg groot en beslaat zij ongeveer 40 procent van het totale energieverbruik. 4. Wrijving in antifrictieprocessen, bijvoorbeeld in lagers, of in frictieprocessen, bijvoorbeeld in remsystemen. Dit geldt voornamelijk voor voertuigen en vliegtuigen (turbulentie). Door wrijving gaat ongeveer 30 procent van de totale energie verloren.</p>
      <p sl="pl">Ik stemde voor de regelgeving zonder de amendementen, omdat de energieverliezen in woningen, naast de omzettingsverliezen, het grootste zijn, en besparingen arme mensen zullen helpen. In het geval van Polen kan isolatie, naast cogeneratie, economische, sociale en milieuvoordelen met zich meebrengen. Bij de uitvoering moeten op dit gebied bepaalde prioriteiten gesteld worden, want nieuwe regelgeving belemmert vaak de toepassing van reeds bestaande regels.</p>
    </intervention>
    <intervention id="2-990" speaker_id="96952" name="Sylvie Guillaume" is_mep="True" mode="written">
      <p sl="fr">Ik heb vóór het ontwerp voor de herziening van de richtlijn betreffende de energieprestaties van gebouwen gestemd, omdat ik van mening ben dat op nieuwe gebouwen het beginsel van energiebesparing van toepassing dient te zijn en dat op dit gebied verplichte normen moeten gelden, zodat er overal daadwerkelijk aan wordt voldaan. Openbare gebouwen zullen vanaf 2018 het goede voorbeeld geven, waardoor de voorlichtingscampagnes van de overheid in de ogen van de burgers meer gewicht en legitimiteit krijgen. Deze teksten bepalen tevens dat energiebesparing een fundamentele rol moet spelen bij de renovatie van gebouwen. Ik zou dan ook graag zien dat deze maatregelen kleine en middelgrote ondernemingen een nieuwe impuls geven en dat de lidstaten de opleidingsprogramma’s voor personeel dat zich bezighoudt met het energie-efficiënt maken van gebouwen, versterken. Bovendien acht ik het voor wat betreft de energie-etikettering van energieverbruikende producten noodzakelijk dat consumenten op de hoogte zijn van de energie-eigenschappen van de producten die ze kopen.</p>
    </intervention>
    <intervention id="2-989" speaker_id="96978" name="Nuno Melo" is_mep="True" mode="written">
      <p sl="pt">Het vraagstuk van de energie-efficiëntie speelt een beslissende rol in het kader van de Europa 2020-strategie. De aanneming van deze tekst betekent een uitermate belangrijke stap op weg naar de vermindering van het energieverbruik tijdens de komende jaren. Doel is te waarborgen dat de gebouwen in 2020 bijna energieneutraal zijn. Er moet niet alleen naar energie-efficiëntie worden gestreefd bij de bouw van nieuwe gebouwen, maar ook in bestaande gebouwen die een ingrijpende renovatie ondergaan. Het is tevens van essentieel belang dat in overheidsgebouwen het goede voorbeeld wordt gegeven. Daarom heb ik voor gestemd.</p>
    </intervention>
    <intervention id="2-188" speaker_id="28255" name="Andreas Mölzer" is_mep="True" mode="written">
      <p sl="de">Eenvoudig te realiseren energiebesparende maatregelen zijn de afgelopen jaren veelvuldig doorgevoerd en het is lastig in te schatten hoe hoog het eenvoudig - met andere woorden zonder extreem uitgebreide renovaties - te bereiken potentieel aan energiebesparingen daadwerkelijk is. Dit alles mag er in elk geval niet toe leiden dat gebouwen die ingrijpend zijn gerenoveerd met het oog op energiebesparingen, leeg staan omdat de huur de pan uit rijst. Algemeen gesproken mogen we zelfs in het belang van de bescherming van het klimaat niet op onaanvaardbare wijze ingrijpen in de eigendomsrechten van burgers als het gaat om renovaties.</p>
      <p sl="de">Energiebesparingsmaatregelen brengen deels bijzonder hoge kosten met zich mee en zijn niet altijd volledig uitontwikkeld, dus in het licht daarvan mogen we niet zomaar voorschriften invoeren; we moeten impulsen geven door middel van financiële steun. Gezien de aanstaande bezuinigingen op lonen en in de sociale zekerheid moeten we dubbel, drievoudig controleren of de nieuwe voorschriften eenvoudige huizenbouwers en huiseigenaren in de afgrond storten. De gevolgen van de energie-eisen zijn niet duidelijk te overzien, reden waarom ik tegen het verslag heb gestemd.</p>
    </intervention>
    <intervention id="2-988" speaker_id="28279" name="Justas Vincas Paleckis" is_mep="True" mode="written">
      <p sl="lt">De bouwsector is door de EU aangemerkt als een van de markten met het hoogste energiebesparingspotentieel. Energie-efficiënte gebouwen verbruiken gemiddeld 30 procent minder energie dan conventionele gebouwen. In de nieuwe EU-lidstaten, waaronder Litouwen, wordt in veel appartementenblokken ongeveer 60 procent van de thermische energie verspild. Alleen Litouwen al heeft 35 000 appartementenblokken. De bewoners daarvan betalen niet alleen veel geld voor de verwarming, maar zijn ook verantwoordelijk voor tonnen aan CO2 -emissies. Het lukt de conservatieve regering van Litouwen niet om een begin te maken met het isoleren van gebouwen. Na bijna twee jaar van beloften dat de renovatie van gebouwen binnenkort van start zal gaan, is er niet één gebouw gerenoveerd.</p>
      <p sl="lt">Ik heb voor deze aanbeveling betreffende de energieprestaties van gebouwen gestemd omdat de doelstelling om uiteindelijk energieneutrale gebouwen te krijgen ermee wordt bevorderd. Dit zal garanderen dat gebouwen in de EU op een gegeven moment duurzaam worden vanuit energieoogpunt. Door deze richtlijn ten uitvoer te leggen zullen we een begin maken met het proces om het energieverbruik in de EU tegen het jaar 2020 met een vijfde terug te dringen. De investeringen om de energie-efficiëntie te verbeteren zullen miljoenen banen creëren en bijdragen aan de groei van de economie van de EU.</p>
    </intervention>
    <intervention id="2-189" speaker_id="97197" name="Alfredo Pallone" is_mep="True" mode="written">
      <p sl="it">Ik schaar mij achter de aanbeveling de energie-efficiëntie van gebouwen te verbeteren. Energie-efficiëntie betekent niet alleen het besparen van energie, maar ook het verminderen van de uitstoot van CO2 en broeikasgassen. Om dit doel te bereiken, zou men de energieverspilling op het gebied van onroerend goed moeten beperken, die onder meer is toegenomen vanwege technologie waardoor de energiekosten zijn verschoven van de bouw naar het beheer van de gebouwen. Onderzoek in de bouwsector richt zich op “duurzaam bouwen”.</p>
      <p sl="it">Vandaag de dag zijn de belangrijkste projecten geconcentreerd op het grondgebied van landen met een gematigd klimaat. Daar maakt de verspreiding van deze technologieën het reeds mogelijk om, binnen afzienbare termijn, uit te gaan van “duurzame steden”. In de landen rond de Middellandse Zee verspreiden deze technologieën zich echter minder snel. Ook al is het probleem van warmteverlies in deze regio’s minder relevant, de gebouwen zijn er niet minder belastend voor het milieu.</p>
      <p sl="it">Het toenemende gebruik van airconditioningsystemen, die in huishoudens steeds gewoner worden, vergt in feite zeer veel energie. De Europese Unie moet daarom voorlichtingscampagnes op touw zetten en actie ondernemen, gebruikmakend van communautaire middelen, financiële prikkels en voorlichtingscampagnes. Ook moet ze nieuwe productietechnologieën onderzoeken en toepassen.</p>
    </intervention>
    <intervention id="2-190" speaker_id="96900" name="Georgios Papanikolaou" is_mep="True" mode="written">
      <p sl="el">Om in 2020 de doelstelling 20-20-20 te kunnen bereiken, dat wil zeggen een vermindering met 20 procent van energieverbruik, een stijging van het aandeel van hernieuwbare energiebronnen in het totale energieverbruik tot 20 procent en een stijging van de energie-efficiëntie met 20 procent, zijn gecoördineerde en gerichte acties nodig, zowel van de EU als van de lidstaten. In het bijzonder de verhoging van de energie-efficiëntie van gebouwen is een doeltreffende manier om het energieverbruik met 20 procent te doen dalen, alsook de uitstoot in de sectoren buiten het systeem van de CO2 -emissiehandel. In energie-efficiënte gebouwen kan gemiddeld 30 procent meer energie worden bespaard dan in conventionele. Bovendien gebruiken energie-efficiënte gebouwen minder water en hebben ze lagere kosten voor onderhoud en nutsvoorzieningen. Ik heb dan ook vóór de richtlijn over de energieprestaties van gebouwen gestemd, omdat die naar verwachting een aanzienlijke positieve weerslag zal hebben op de Europese burgers, aangezien zij rechtstreeks van invloed is op de gebouwen waarin zij wonen en die zij gebruiken. Bovendien zullen de investeringen voor de verbetering van de energie-efficiëntie en het gebruik van hernieuwbare energiebronnen miljoenen arbeidsplaatsen creëren die zullen bijdragen tot de economische ontwikkeling van de EU. Tegelijkertijd zullen zij ook bijdragen tot een besparing op de vereiste economische middelen die momenteel worden verkwist aan het onderhoud van energie-intensieve gebouwen.</p>
    </intervention>
    <intervention id="2-191" speaker_id="38595" name="Rovana Plumb" is_mep="True" mode="written">
      <p sl="ro">Gebouwen zijn verantwoordelijk voor bijna de helft van de CO2- emissies die geen deel uitmaken van het EU-systeem van certificaten voor de emissiehandel, zodat er een groot potentieel bestaat deze emissies terug te dringen tegen negatieve of lage reductiekosten. In de nieuwe richtlijn betreffende de energieprestaties van gebouwen is een reeks minimum indicatoren/vereisten opgenomen voor de energieprestaties van nieuwe gebouwen, waardoor hun energieverbruik tegen 2020 vrijwel nihil is en een groot deel van de energie uit hernieuwbare bronnen wordt gewonnen. Dit houdt ook in dat bestaande gebouwen aan deze vereisten moeten voldoen.</p>
      <p sl="ro">Het is essentieel burgers goed te informeren over deze vereisten en hen aan te moedigen om zelfs bij de renovatie van gebouwen slimme metersystemen te gebruiken (vervanging van de warmwater- en klimaatbeheersingssystemen door energie-efficiënte systemen, zoals omkeerbare warmtepompen). De financiering zal voor een gedeelte uit de EU-begroting worden geput om energie-efficiënte maatregelen aan te moedigen. Lidstaten moeten passende maatregelen treffen om deze richtlijn snel ten uitvoer te kunnen leggen. Ik heb voor dit verslag gestemd, aangezien de nieuwe wetgeving consumenten zal helpen hun energierekening omlaag te brengen, waardoor de EU haar doelstelling van een reductie met 20 procent in het energieverbruik in 2020 zal kunnen verwezenlijken.</p>
    </intervention>
    <intervention id="2-987" speaker_id="28349" name="Teresa Riera Madurell" is_mep="True" mode="written">
      <p sl="nl">Mijn stem voor deze belangrijke richtlijn is te danken aan de noodzaak om de energieprestaties van gebouwen te verbeteren. Dat is een van de gebieden die het meest kunnen bijdragen aan het verwezenlijken van de algemene doelstellingen van de EU om de energie-efficiëntie met 20 procent te verhogen in 2020. Volgens de tekst, die tot stand is gekomen na onderhandelingen tussen het Europees Parlement en de Raad, moeten alle nieuwe gebouwen uiterlijk in 2020 energieneutrale gebouwen zijn, dat wil zeggen dat ze evenveel energie produceren als ze verbruiken. Openbare gebouwen zullen het goede voorbeeld moeten geven door voor 31 december 2013 aan deze norm te voldoen. Een deel van de kosten van de hervormingen wordt uit de begroting van de EU gefinancierd. Bovendien moeten bestaande gebouwen aan hogere normen ten aanzien van energie-efficiëntie voldoen, die door de lidstaten worden berekend op basis van een gemeenschappelijk kader dat in de richtlijn wordt vastgesteld. De energieprestatie-indicator van gebouwen moet wordt vermeld in advertenties voor verkoop of verhuur. Een andere belangrijk nieuw element is de eis om intelligente en daardoor energiebesparende metersystemen en controle- en beheersystemen in te voeren. De richtlijn zal in 2017 worden herzien.</p>
    </intervention>
    <intervention id="2-192" speaker_id="28409" name="Raül Romeva i Rueda" is_mep="True" mode="written">
      <p sl="fr">De stemming van vandaag over de regels van de Europese Unie voor de energieprestaties van gebouwen betekent een grote stap vooruit op het gebied van energie-efficiëntie. Maar we betreuren het zeer dat de wetgeving geen rekening houdt met de eisen voor de renovatie van bestaande gebouwen, die toch verantwoordelijk zijn voor 40 procent van het energieverbruik en 36 procent van de totale broeikasgasemissies in Europa. In plaats van een ambitieus beleid voor energie-efficiëntie tot stand te brengen door op grote schaal te investeren in de renovatie van gebouwen, richt de EU zich uitsluitend op nieuwbouw. Ze laat zo de gelegenheid voorbijgaan om miljoenen banen te scheppen, om onze energieafhankelijkheid van onze buurlanden te verminderen en om een belangrijke bijdrage te leveren in de strijd tegen klimaatverandering.</p>
    </intervention>
    <intervention id="2-193" speaker_id="4751" name="Bart Staes" is_mep="True" mode="written">
      <p sl="nl">De bouwsector is een sector met een enorm potentieel aan mogelijkheden voor energiebesparing. De sector is verantwoordelijk voor 40% van het energieverbruik en 35% van het totaal aan broeikasgasemissies.</p>
      <p sl="nl">Verbetering van de energie-efficiëntie van gebouwen is de meest effectieve manier om het energieverbruik en de emissie-uitstoot te verminderen.</p>
      <p sl="nl">Het akkoord dat voorligt verdient onze volle steun. Uiterlijk op 31 december 2020 moeten alle nieuwe gebouwen bijna energieneutraal zijn. Alle overheidsgebouwen zelfs al twee jaar eerder. Ook bij de renovatie van oudere gebouwen gelden voortaan minimumeisen inzake energieprestaties. Bijna energieneutrale gebouwen zijn gebouwen met een zeer hoge energieprestatie. De dicht bij nul liggende of zeer lage hoeveelheid energie die zij verbruiken, dient daarenboven in zeer aanzienlijke mate geleverd te worden uit hernieuwbare energiebronnen.</p>
      <p sl="nl">Het is een goede zaak dat de richtlijn aandacht besteedt aan het verschaffen van financieringsinstrumenten om deze overgang te bewerkstelligen. De lidstaten moeten uiterlijk op 30 juni 2011 een lijst opstellen met maatregelen om de doelstellingen van deze richtlijn te verwezenlijken. Tenslotte moet de Commissie de werking van de richtlijn tijdig evalueren. Dat gebeurt uiterlijk op 1 januari 2017. Deze richtlijn betekent een belangrijke bijdrage in de strijd tegen klimaatverandering.</p>
    </intervention>
    <intervention id="2-195" speaker_id="96681" name="Vilija Blinkevičiūtė" is_mep="True" mode="written">
      <p sl="lt">Het Stockholmprogramma voorziet in het uitwerken van een betrouwbaar en duurzaam gemeenschappelijk asielbeleid in de Europese Unie. Om de doelstellingen van dat asielbeleid te kunnen verwezenlijken moeten de lidstaten worden aangemoedigd om vrijwillig deel te nemen aan het gemeenschappelijke hervestigingsprogramma van de EU. Daarom streeft het Europees Parlement ernaar om zo veel mogelijk lidstaten de mogelijkheid te bieden om aan hervestigingsprogramma’s van de EU deel te nemen. Het Europees Parlement steunt het voorstel van de Commissie en is van mening dat de hervestiging van vluchtelingen een centrale rol moet spelen in het externe asielbeleid van de EU. Dat beleid moet door de EU verder worden ontwikkeld en worden uitgebouwd tot een effectief beschermingsinstrument.</p>
    </intervention>
    <intervention id="2-196" speaker_id="29074" name="Vito Bonsignore" is_mep="True" mode="written">
      <p sl="it">Door dit verslag aan te nemen, heeft Europa een gemeenschappelijk asielbeleid een stap dichterbij gebracht. Daarmee zal het mogelijk zijn mensenrechten effectiever te beschermen en tegelijkertijd illegale immigratie te beperken.</p>
      <p sl="it">De EU moet zich luid en duidelijk uitspreken over migratie en integratie, en het op zich nemen Europese regels vast te stellen. Ook moet de EU de kosten van de EU-landen die te maken hebben met migratiestromen, helpen opvangen. Het kan en mag echter niet zo zijn dat hervestiging wordt losgekoppeld van een gezamenlijke aanpak van de illegale immigratie. Voor een dergelijke aanpak is niet alleen de instemming van grenslanden vereist, maar ook van de landen die het vertrekpunt zullen zijn van toekomstige illegale immigranten.</p>
    </intervention>
    <intervention id="2-220" speaker_id="28122" name="David Casa" is_mep="True" mode="written">
      <p sl="en">Hervestiging van vluchtelingen is een proces waarin het mogelijk is deze personen te hervestigen op verzoek van de UNHCR indien men van mening is dat deze personen internationale bescherming nodig hebben. Dit is een van de ontvankelijkheidscriteria voor het EVF. Deze procedure kan een ideale oplossing zijn voor die personen wier veiligheid onvoldoende kan worden gegarandeerd door de eerste landen van asiel.</p>
      <p sl="en">Ik ben het eens met de conclusies van de rapporteur en heb daarom besloten voor dit verslag te stemmen.</p>
    </intervention>
    <intervention id="2-197" speaker_id="1892" name="Carlos Coelho" is_mep="True" mode="written">
      <p sl="pt">Zonder een gemeenschappelijk asielbeleid en een gemeenschappelijk hervestigingsprogramma kunnen wij in de Europese Unie geen echt mensenrechtenbeleid tot stand brengen. Hervestiging is ongetwijfeld een van de duurzame oplossingen voor vluchtelingen wier bescherming niet gegarandeerd kan worden in het eerste land van asiel. Het is belangrijk dat hiervoor voldoende middelen worden vrijgemaakt, al is een begrotingslijn alleen ontoereikend om van een echt hervestigingsbeleid te spreken.</p>
      <p sl="pt">Het lijdt geen twijfel dat deze wijziging van het Europees Vluchtelingenfonds van uitzonderlijk belang is om de leemte op te vullen die op dit vlak in diverse lidstaten bestaat en de opvangcapaciteit van deze landen te verbeteren. Ik stel met voldoening vast dat het aantal lidstaten dat aan dit programma deelneemt, de laatste jaren is toegenomen. Wij moeten ervoor zorgen dat ook de overige lidstaten hun medewerking verlenen. De Europese Unie moet dit hervestigingsinstrument verder ontwikkelen en uitbreiden om een zo doeltreffend mogelijke bescherming te waarborgen.</p>
      <p sl="pt">Het voorstel geeft de Commissie de bevoegdheid om jaarlijks de gemeenschappelijke EU-prioriteiten vast te stellen voor te hervestigen personen. Deze jaarlijkse prioriteiten kunnen betrekking hebben op geografische regio's, nationaliteiten of specifieke categorieën van op te vangen vluchtelingen, maar tegelijkertijd moet de nodige flexibiliteit blijven bestaan om op noodgevallen te kunnen reageren.</p>
    </intervention>
    <intervention id="2-198" speaker_id="33997" name="Corina Creţu" is_mep="True" mode="written">
      <p sl="ro">De druk van migratiestromen neemt toe en de zorgen over dit verschijnsel van een aantal landen die gewild zijn bij migranten, verdienen begrip. Daarom is het belangrijk dat het hervestigingsprogramma wordt uitgevoerd, aangezien het een eerlijke verdeling mogelijk maakt van de verantwoordelijkheid tot naleving van de internationale verplichtingen tot bescherming van vluchtelingen, en de last zal verlichten voor landen die grote aantallen vluchtelingen herbergen.</p>
      <p sl="ro">Een positieve stap zou zijn als het Europees Ondersteuningsbureau voor asielzaken in de loop van dit jaar met zijn werkzaamheden zou kunnen beginnen. Het kan lidstaten ondersteunen bij het ontplooien van hervestigingsinitiatieven. In welk ander land vluchtelingen ook zullen worden ondergebracht, het belangrijkste is dat zij onmiddellijk toegang krijgen tot taal- en cultuurlessen over het desbetreffende land, alsmede tot voorzieningen van godsdienstige aard en psychologische hulp, indien nodig.</p>
      <p sl="ro">Ik meen dat een dergelijke programma duurzaam moet zijn. De begrotingsvooruitzichten op de langere termijn zijn gewaarborgd als gevolg van dit besluit. De begunstigden zijn al getraumatiseerd door de breuk met de cultuur en de tradities van hun land van herkomst. Ze moeten een nieuwe identiteit voor zichzelf scheppen, wat een traumatisch proces is dat niet hoeft te worden verergerd door een precaire en onzekere toekomst.</p>
    </intervention>
    <intervention id="2-199" speaker_id="96977" name="Diogo Feio" is_mep="True" mode="written">
      <p sl="pt">In een Europa dat zich niet wil afsluiten van de buitenwereld en niet blind wil zijn voor wat zich buiten zijn grenzen afspeelt, wordt hervestiging van vluchtelingen steeds noodzakelijker en belangrijker. Opvang van en solidariteit met degenen die het meest lijden, zijn twee christelijk geïnspireerde Europese kenmerken die ten volle in ere moeten worden hersteld, zonder evenwel de door de lidstaten vastgestelde wettelijke beperkingen te veronachtzamen. Bij het vaststellen van de gemeenschappelijke jaarlijkse EU-prioriteiten in termen van geografische regio’s en specifieke categorieën van op te vangen vluchtelingen moet tevens rekening worden gehouden met de behoeften van de lidstaten en hun specifieke omstandigheden. De lidstaten moeten worden aangemoedigd om deel te nemen aan hervestigingsacties.</p>
    </intervention>
    <intervention id="2-986" speaker_id="96899" name="José Manuel Fernandes" is_mep="True" mode="written">
      <p sl="pt">Een van de "in aanmerking komende acties" van het Europees Vluchtelingenfonds (EVF) is hervestiging. In het programma van Stockholm wordt duidelijk gesteld dat de Europese Unie in partnerschap moet handelen en samenwerken met derde landen die grote vluchtelingenpopulaties herbergen. De Europese Commissie stelt jaarlijks de gemeenschappelijke EU-prioriteiten vast voor te hervestigen personen, waarbij de nodige flexibiliteit moet blijven bestaan om op noodgevallen te kunnen reageren. Er dient met name aandacht te worden besteed aan slachtoffers van buitengewoon repressieve en discriminerende culturele, sociale en politieke systemen. Steeds meer lidstaten nemen deel aan de hervestigingsprogramma’s van de Europese Unie. Wij moeten ervoor zorgen dat deze programma’s worden uitgebreid naar een zo groot mogelijk aantal landen van de Unie. Ik onderstreep het positieve effect van de trapsgewijze toekenning van de financiële middelen die beschikbaar worden gesteld voor de ondersteuning van het hervestigingsbeleid. Het is een goede zaak dat in het eerste en het tweede jaar van het proces een hoger bedrag wordt toegekend, omdat aan de oprichting van de mechanismen en structuren aanzienlijke kosten verbonden zijn. Het is tevens belangrijk de voorwaarden te scheppen die nodig zijn om de duurzaamheid en de kwaliteit van het hervestigingsproces van vluchtelingen te waarborgen.</p>
    </intervention>
    <intervention id="2-985" speaker_id="96952" name="Sylvie Guillaume" is_mep="True" mode="written">
      <p sl="fr">Gezien zijn zeer magere prestaties dient Europa een grotere bijdrage te leveren aan de hervestiging van vluchtelingen wier leven in gevaar is in de landen die hen hebben opgenomen. Om de lidstaten ertoe aan te zetten zich bij deze collectieve solidariteitsbeweging aan te sluiten, heb ik vóór dit verslag gestemd, dat beoogt de opvang en hervestiging van vluchtelingen in Europa te stimuleren. Goede bedoelingen zijn niet meer genoeg, we moeten woorden omzetten in daden en met name voorrang geven aan vrouwen en kinderen die met geweld of uitbuiting worden bedreigd, aan niet-begeleide minderjarigen, aan overlevenden van marteling en aan personen met ernstige medische problemen.</p>
    </intervention>
    <intervention id="2-984" speaker_id="96978" name="Nuno Melo" is_mep="True" mode="written">
      <p sl="pt">Thans staan slechts tien lidstaten van de Europese Unie, waaronder Portugal, open voor hervestiging van vluchtelingen. Onder hervestiging wordt verstaan het proces waarbij op verzoek van de UNHCR, op basis van de behoefte van een persoon aan internationale bescherming, onderdanen van derde landen of staatlozen vanuit een derde land worden overgebracht naar een lidstaat. De aanneming van dit voorstel moet ertoe leiden dat meer lidstaten deelnemen aan het hervestigingsprogramma voor vluchtelingen. Daarom zullen lidstaten die voor het eerst vluchtelingen hervestigen, tijdens de eerste twee jaar extra financiële steun ontvangen. Er moet prioritaire aandacht worden besteed aan kinderen en vrouwen die gevaar lopen en met name met psychologisch, fysiek of seksueel geweld of uitbuiting worden bedreigd, niet-begeleide minderjarigen, personen met speciale medische problemen, overlevenden van geweld en martelingen en personen die om juridische en beschermingsredenen een dringende of spoedeisende hervestiging nodig hebben, ongeacht de geografische prioriteiten die de Europese Unie voor een bepaalde periode heeft vastgesteld.</p>
    </intervention>
    <intervention id="2-200" speaker_id="28255" name="Andreas Mölzer" is_mep="True" mode="written">
      <p sl="de">Tot de maatregelen van het Europees Vluchtelingenfonds (EVF) die voor steun in aanmerking komen, behoort onder andere de hervestiging van vluchtelingen uit derde landen. De term 'hervestiging' staat voor het proces waarbij onderdanen van derde landen en staatlozen op verzoek van de vluchtelingenorganisatie van de VN, de UNHCR, gebaseerd op de behoefte van de betrokkene aan internationale bescherming, vanuit een derde land naar een lidstaat worden overgebracht waarin betrokkene a) als vluchteling of b) met een status die hem volgens nationale en communautaire wetgeving dezelfde rechten en voordelen geeft als de vluchtelingenstatus, mag verblijven.</p>
      <p sl="de">De maatregelen die in het verslag worden voorgesteld, zullen ertoe leiden dat de EU - die nu al te kampen heeft met het probleem van massale immigratie - nog aantrekkelijker wordt voor migranten. Dit wordt bevestigd door cijfers van de UNHCR. Terwijl er in 2008 circa 5 000 personen werden gehervestigd door de EU, zijn er op dit moment wereldwijd 750 000 mensen met deze behoefte. Ik heb derhalve tegen het verslag gestemd.</p>
    </intervention>
    <intervention id="2-983" speaker_id="96981" name="Franz Obermayr" is_mep="True" mode="written">
      <p sl="de">In vele lidstaten, waaronder Oostenrijk waar ik vandaan kom, zijn de capaciteiten voor het opnemen van vluchtelingen al compleet overbelast en de bevolking verzet zich terecht tegen nieuwe opvangcentra voor asielzoekers en soortgelijke instellingen. Des te onbegrijpelijker is het verslag over het Europees Vluchtelingenfonds, waarin wordt aangedrongen op steun voor de hervestiging van vluchtelingen in de EU. Ik heb daarom tegen het verslag gestemd.</p>
    </intervention>
    <intervention id="2-201" speaker_id="97197" name="Alfredo Pallone" is_mep="True" mode="written">
      <p sl="it">Het vluchtelingenprobleem is een Europees probleem dat niet kan worden overgelaten aan nationale staten, ook gezien hun geografische en economische verschillen. Ik steun daarom de oprichting van een fonds op Europees niveau.</p>
      <p sl="it">De oprichting van een dergelijk fonds moet een tweeledige functie hebben: het moet enerzijds steun bieden aan vluchtelingen die in onze landen aankomen, vaak aan onze kusten, op zoek naar hulp, en anderzijds ook aan die landen die als gevolg van hun geografische ligging de grootste aantallen van deze wanhopige mensen ontvangen. Het probleem is een Europees probleem, en dat moet het ook zijn, en we kunnen het aanpakken ervan niet aan een paar landen overlaten. Ik hoop dat het fonds slechts het begin zal zijn van een ontwikkeling naar een meer Europese en solidaire benadering van dit hele vraagstuk.</p>
    </intervention>
    <intervention id="2-982" speaker_id="23787" name="Czesław Adam Siekierski" is_mep="True" mode="written">
      <p sl="pl">De vluchtelingen binnen Europa dienen geholpen te worden en daarom vind ik het besluit van het Europees Parlement in deze kwestie van groot belang. Het fonds heeft als hoofddoel de maatregelen van de verschillende lidstaten te ondersteunen. Deze maatregelen vragen vaak om aanvullende financiële middelen. Ze moeten vluchtelingen waardige levensomstandigheden bieden en ook hun verblijf op Europees grondgebied wettelijk regelen. Ik ben van mening dat de landen die zich engageren bij de hulp aan vluchtelingen, meer financiële steun moeten ontvangen.</p>
      <p sl="pl">We moeten elke mogelijke kritiek dat we onszelf als hoogontwikkelde landen tegen de toevloed van vluchtelingen beschermen in plaats van hén tot elke prijs te beschermen, de wind uit de zeilen nemen. Vluchtelingen die Europa binnenkomen uit derdewereldlanden hebben vaak te kampen met enorme problemen zoals geweld, gebrek aan bestaansmiddelen en gebrek aan toegang tot medische zorg. Ze moeten door de lidstaten omringd worden met goed georganiseerde hulp.</p>
    </intervention>
    <intervention id="2-981" speaker_id="23894" name="Anna Záborská" is_mep="True" mode="written">
      <p sl="sk">Dames en heren, in de commissie zijn meerdere wijzigingsvoorstellen ter stemming voorgelegd, waarin werd gewezen op de betekenis van kerken en religieuze organisaties bij het oplossen van de vluchtelingenproblematiek. Al deze wijzigingsvoorstellen zijn afgewezen. Als liberale en linkse politici beweren dat in het dagelijkse werk met vluchtelingen voldoende kan worden voorzien door niet-gouvernementele organisaties en gebruik van overheidsmiddelen, getuigt dat van kortzichtig cynisme en hypocrisie. In werkelijkheid is exact het omgekeerde het geval. Is het niet zo dat regeringen vaak onderwerp van kritiek zijn vanwege het feit dat de toestanden in vluchtelingenkampen veelal mensonterend zijn? Is het niet op zijn plaats om openlijk de hypocrisie van landen als Duitsland, Spanje, Frankrijk, Italië of Malta te bekritiseren? Regeringen falen bij de toelating van vluchtelingen en de zorg voor hen. De armoede van de allerarmsten is het rijke Europa te pijnlijk en daarom sturen we hen terug. Uit politieke correctheid negeren we dat in de allerergste armoede van vluchtelingenkampen, daar waar politiek correcte non-gouvernementele organisaties de strijd al lang hebben opgegeven, alleen een enkele onopvallende katholieke non nog met toewijding haar werk doet. Dankzij de Orde van Malta, Jesuit Refugee Service en vele christelijke organisaties worden regeringen zich bewust van hun verplichting om zich het lot van vluchtelingen aan te trekken. De christelijke organisaties zijn een doorn in het oog van ons geweten. Daarvoor moeten wij hun dankbaar zijn - ook nu de financiering vanuit de EU zeer beperkt is en er zelfs met geen woord van hen wordt gerept in het initiatiefverslag over dit thema.</p>
    </intervention>
    <intervention id="2-980" speaker_id="96862" name="Sophie Auconie" is_mep="True" mode="written">
      <p sl="fr">Het verslag over het Schengeninformatiesysteem en de modernisering ervan betekent opnieuw een geweldige stap vooruit op het gebied van vrij verkeer binnen Europa. In het licht van het toenemende verkeer van personen tussen de lidstaten die tot het Schengengebied behoren, alsmede de uitbreiding ervan, is het noodzakelijk de verwerking van gegevens te verbeteren om er zeker van te zijn dat uitoefening van deze vrijheid in alle veiligheid kan plaatsvinden. Het verslag-Coelho draagt bij aan het streven naar een grotere doeltreffendheid van de verspreiding van informatie, maar ook aan de noodzakelijke eerbiediging van de individuele vrijheden waarvoor de Europese Unie garant staat. Ik heb logischerwijze vóór dit verslag gestemd.</p>
    </intervention>
    <intervention id="2-203" speaker_id="96681" name="Vilija Blinkevičiūtė" is_mep="True" mode="written">
      <p sl="lt">Het doel van dit voorstel is de migratie van het Schengeninformatiesysteem (SIS 1+) naar het Schengeninformatiesysteem van de tweede generatie (SIS II). Het is betreurenswaardig dat het operationeel worden van dit systeem vertraagd is. Het Europees Parlement heeft gedaan wat het kon om ervoor te zorgen dat dit systeem zo spoedig mogelijk operationeel zou worden en dat de implementatie van SIS II volledig transparant zou verlopen. Alle instellingen moeten daar echter hun goedkeuring aan hechten. Benadrukt moet worden dat de Commissie voor een alternatief programma moet zorgen als het SIS II-project mislukt en dat het Parlement betrokken moet worden bij de besluitvorming over de migratie. Voordat er wordt overgeschakeld op het nieuwe SIS II-systeem moet het Parlement door de Commissie volledig worden geïnformeerd over de testresultaten en moet het Parlement de mogelijkheid krijgen advies uit te brengen.</p>
    </intervention>
    <intervention id="2-204" speaker_id="28122" name="David Casa" is_mep="True" mode="written">
      <p sl="en">Vóór de migratie naar het nieuwe SIS is het noodzakelijk dat er passende tests worden uitgevoerd en dat de noodzakelijke veiligheidsmaatregelen worden genomen. Hoewel ik van mening ben dat dit op een professionele en grondige wijze dient te gebeuren, deel ik de teleurstelling van de rapporteur over de toenemende vertragingen die de migratie naar het nieuwe systeem belemmeren.</p>
    </intervention>
    <intervention id="2-979" speaker_id="96973" name="Mário David" is_mep="True" mode="written">
      <p sl="pt">Ik heb over het algemeen voor de amendementen op de verordening gestemd. De migratiefase is de laatste taak die in het kader van het ontwikkelingsmandaat voor SIS II moet worden uitgevoerd. Daarom moet de Europese Commissie over een geldig mandaat beschikken om SIS II te ontwikkelen totdat SIS II van start kan gaan. Gelet op de aanzienlijke vertraging die reeds is opgelopen en de hoge kosten die aan het SIS II-project verbonden zijn, ben ik van oordeel dat de vervalbepaling behouden moet blijven. Het nieuwe mandaat van de Commissie moet worden afgestemd op de datum waarop SIS II naar verwachting van start zal gaan. Volgens de prognoses is dat eind 2011.</p>
      <p sl="pt">De Commissie moet wel over een zekere mate van flexibiliteit kunnen beschikken om de vooropgestelde data via de comitologieprocedure te wijzigen, zodat het rechtskader, indien het SIS II-project mislukt, kan worden aangepast aan een alternatief scenario. Het is onaanvaardbaar dat de Commissie niet in staat is bij benadering aan te geven wanneer SIS II in werking zal treden, aangezien dit cruciaal is om de veiligheid, vrijheid en rechtvaardigheid in de Europese ruimte beter te waarborgen. Deze houding doet vermoeden dat het beheer van het proces niet echt op transparante wijze verloopt.</p>
    </intervention>
    <intervention id="2-205" speaker_id="96977" name="Diogo Feio" is_mep="True" mode="written">
      <p sl="pt">Aangezien het hier om een bijzonder gevoelige kwestie gaat, is dit verslag terecht toevertrouwd aan een van de leden van dit Parlement die het meest met dit vraagstuk vertrouwd zijn, namelijk mijn collega, de heer Coelho, die ik van harte feliciteer met het verrichte werk. Ik betreur het dat dit proces vertraging heeft opgelopen. Ik deel de reserves van de rapporteur met betrekking tot het welslagen van het migratieproces en ben het met hem eens dat het Parlement het recht heeft om over de ontwikkelingen te worden ingelicht.</p>
    </intervention>
    <intervention id="2-978" speaker_id="96952" name="Sylvie Guillaume" is_mep="True" mode="written">
      <p sl="fr">Het "feuilleton" van de migratie van SIS I naar SIS II is al veel te lang doorgegaan. Daarom heb ik vóór dit verslag gestemd: om te wijzen op de noodzaak de vastgestelde termijnen in acht te nemen en een einde te maken aan wat als broddelwerk kan worden beschouwd, na vele vruchteloze pogingen en gezien de middelen die, tot dusverre zonder succes, zijn aangewend om de doelstelling van de migratie te bereiken. Weliswaar is de Commissie nu aan zet, maar het Europees Parlement moet zijn bevoegdheden als begrotingsautoriteit gebruiken en zich het recht voorbehouden de Europese Rekenkamer te vragen een uitgebreide audit uit te voeren inzake het beheer van het project en de financiële gevolgen van een mislukking voor de communautaire begroting.</p>
    </intervention>
    <intervention id="2-206" speaker_id="96742" name="Jean-Luc Mélenchon" is_mep="True" mode="written">
      <p sl="fr">Ik zie kleine stapjes voorwaarts in de amendementen van de Commissie burgerlijke vrijheden, justitie en binnenlandse zaken in dit verslag. Het verslag vraagt inderdaad om betrokkenheid van het Europees Parlement bij de besluitvorming en geeft aan dat een gunstig advies van het Parlement noodzakelijk is, voordat er sprake kan zijn van migratie naar de tweede versie van het Schengeninformatiesysteem. Desalniettemin is dit verslag onaanvaardbaar. We kunnen niet ongestraft de mogelijkheid van migratie naar SIS II – het nieuwe instrument om "totale veiligheid" te realiseren – ondersteunen.</p>
      <p sl="fr">Met dit systeem zullen steeds meer persoonsgegevens verzameld kunnen worden om redenen waarvan de geldigheid aan interpretatie onderhevig is. Hoe kan de verdenking van de wil een terroristische aanslag te plegen als geldig worden beschouwd? En wat nog erger is, de Verenigde Staten zouden toegang tot deze gegevens kunnen krijgen! Midden in crisistijd gaat de aan de macht zijnde eurocratie maar door met het bouwen aan een Europa dat wordt gekenmerkt door concurrentie en een overdreven nadruk op orde en gezag. Het is echter meer dan ooit tijd om te bouwen aan het Europa van solidariteit en samenwerking dat we zo nodig hebben.</p>
    </intervention>
    <intervention id="2-207" speaker_id="28255" name="Andreas Mölzer" is_mep="True" mode="written">
      <p sl="de">We hebben een Schengeninformatiesysteem dat functioneert en geschikt is voor uitbreiding en we hebben een prestigeproject dat miljoenen kost en waarschijnlijk op een complete mislukking zal uitdraaien. Het wordt tijd dat we stoppen met nog meer geld in deze bodemloze put te stoppen en dat we redden wat er te redden valt. Als de EU daadwerkelijk nog meer miljoenen wil uitgeven, dan moeten deze middelen worden besteed aan beveiliging van de grenzen of ten goede komen aan autochtone gezinnen. In plaats van eenvoudigweg een 'beloning' te betalen voor het opnemen van vluchtelingen, zou het verstandiger zijn om het Verdrag van Genève inzake de status van vluchtelingen nu eindelijk eens adequaat te gaan toepassen, welke kwalificatie uiteraard niet van toepassing is op de grote massa economische vluchtelingen.</p>
      <p sl="de">Ten slotte hebben we geen nieuw ondersteuningsbureau voor asielzaken nodig, dat leidt tot een verdere uitbreiding van het asieloerwoud en de wirwar van EU-agentschappen die miljoenen kosten. Zolang we nog geen goed functionerend Schengeninformatiesysteem hebben, mag het Schengengebied niet verder worden uitgebreid. De nieuwe voorstellen zijn niet alleen slecht doordacht, maar zelfs contraproductief. Daarom heb ik mij van stemming onthouden.</p>
    </intervention>
    <intervention id="2-208" speaker_id="97197" name="Alfredo Pallone" is_mep="True" mode="written">
      <p sl="it">Ik sta volledig achter het verslag van de heer Coelho. Het Schengeninformatiesysteem is een uitstekend en waardevol instrument gebleken voor beheer en controle binnen de Europese Unie. In de loop van de ontwikkeling van het systeem, en ook vanwege verdere behoeften die gaandeweg duidelijk werden, is het echter noodzakelijk geworden het een en ander bij te stellen en aan te passen.</p>
      <p sl="it">Het voorstel van de rapporteur komt sterk overeen met dit gezichtspunt: de migratie naar de tweede generatie van het systeem kan niet langer worden uitgesteld of opgeschort. We hebben effectieve en efficiënte instrumenten nodig om informatie over personen die het Schengengebied binnenkomen en erin rondreizen, te coördineren en om die personen te controleren. Daarom wijs ik er, net als de rapporteur, met klem op dat de Commissie het nieuwe Schengeninformatiesysteem van de tweede generatie zo snel mogelijk moet invoeren.</p>
    </intervention>
    <intervention id="2-210" speaker_id="28122" name="David Casa" is_mep="True" mode="written">
      <p sl="en">Vóór de migratie naar het nieuwe SIS is het noodzakelijk dat er passende tests worden uitgevoerd en dat de noodzakelijke veiligheidsmaatregelen worden genomen. Hoewel ik van mening ben dat dit op een professionele en grondige wijze dient te gebeuren, deel ik de teleurstelling van de rapporteur over de toenemende vertragingen die de migratie naar het nieuwe systeem belemmeren.</p>
      <p sl="en">Daarnaast ben ik van mening dat de Rekenkamer moet worden gevraagd het beheer van dit project grondig onder de loep te nemen.</p>
    </intervention>
    <intervention id="2-211" speaker_id="96977" name="Diogo Feio" is_mep="True" mode="written">
      <p sl="pt">De toename van het aantal lidstaten heeft het overgangs- en migratieproces tussen het Schengeninformatiesysteem en het Schengeninformatiesysteem van de tweede generatie aanzienlijk bemoeilijkt. Het Parlement verzoekt terecht om nauwkeurige en bijgewerkte informatie over de ontwikkeling van dit dossier. Ik hoop dat de migratie zo doeltreffend mogelijk zal verlopen, dat de Europese veiligheid op geen enkel moment in gevaar wordt gebracht en dat het gewenste effect wordt bereikt.</p>
    </intervention>
    <intervention id="2-977" speaker_id="96680" name="Zigmantas Balčytis" is_mep="True" mode="written">
      <p sl="lt">Ik heb voor dit verslag gestemd omdat het probleem van de vluchtelingen in de Gemeenschap nog steeds zeer relevant is. Op dit moment wordt de hervestiging van vluchtelingen in de Europese Unie niet goed gecoördineerd en nemen jaarlijks niet meer dan tien lidstaten deel aan de hervestiging van vluchtelingen, waardoor er te weinig strategisch gebruik wordt gemaakt van hervestiging als instrument van het externe asielbeleid van de EU. Ik verwelkom het besluit van de Commissie om het Europees Ondersteuningsbureau voor asielzaken op te richten. Dit bureau zal ondersteuning geven aan de lidstaten bij het uitvoeren van hervestigingsinitiatieven en zal het beleid binnen de EU coördineren.</p>
    </intervention>
    <intervention id="2-213" speaker_id="28214" name="Jean-Luc Bennahmias" is_mep="True" mode="written">
      <p sl="fr">De EU doet veel minder dan de Verenigde Staten of Canada aan de opvang en hervestiging van vluchtelingen uit derde landen. Ik heb vóór het initiatiefverslag van het Europees Parlement over de vaststelling van een gemeenschappelijk hervestigingsprogramma van de EU gestemd. Dit verslag vraagt om de vaststelling van een ambitieus en duurzaam EU-hervestigingsprogramma en stelt financiële steun in het vooruitzicht voor lidstaten die bereid zijn eraan deel te nemen.</p>
      <p sl="fr">Dit verslag geeft tegelijkertijd aan dat wij de visie van de Raad niet delen. De Raad wil zich hoofdzakelijk baseren op de nationaliteit van vluchtelingen om te besluiten wie met voorrang voor hervestiging in aanmerking komt. Wij willen dat er naast de geografische herkomst van vluchtelingen een categorie "kwetsbare vluchtelingen" wordt onderscheiden (kinderen en vrouwen die door geweld en uitbuiting worden bedreigd, niet-begeleide minderjarigen, personen met ernstige medische problemen, overlevenden van marteling, enzovoort). Deze laatsten moeten altijd voorrang krijgen.</p>
    </intervention>
    <intervention id="2-976" speaker_id="96867" name="Maria Da Graça Carvalho" is_mep="True" mode="written">
      <p sl="pt">Het is fundamenteel dat de Europese Unie over een rechtvaardig en realistisch migratiebeleid beschikt. Daarom ben ik ingenomen met dit voorstel voor een doeltreffend, hoogwaardig en duurzaam hervestigingsprogramma dat voorziet in een duurzame oplossing voor vluchtelingen die niet naar hun land van herkomst kunnen terugkeren. Het hervestigingsprogramma kan er mede voor zorgen dat illegale immigratie minder aantrekkelijk wordt voor vluchtelingen die de Europese Unie proberen binnen te komen. Om het welslagen van dit initiatief voor doeltreffende hervestiging te waarborgen, moeten wij ervoor zorgen dat de volwassenen toegang hebben tot de arbeidsmarkt en de minderjarigen onmiddellijk naar school gaan. Daarom is het fundamenteel dat deze mensen gemakkelijk een beroep kunnen doen op diensten voor school- en beroepskeuzebegeleiding. De begeleidende maatregelen moeten ten uitvoer worden gelegd door diverse instanties uit de publieke sector (bijvoorbeeld de gemeente) en het maatschappelijk middenveld, bijvoorbeeld ngo’s, liefdadigheidsinstellingen, scholen en sociale diensten. Het is van essentieel belang om de samenwerking tussen deze instanties te bevorderen. Ik roep de lidstaten op om de ontwikkeling van private financieringsmechanismen en meer algemene publiek-private initiatieven te stimuleren ter ondersteuning van het Europese hervestigingsprogramma.</p>
    </intervention>
    <intervention id="2-214" speaker_id="1892" name="Carlos Coelho" is_mep="True" mode="written">
      <p sl="pt">Het is een goede zaak dat de laatste jaren steeds meer lidstaten aan deze hervestigingsprogramma’s deelnemen. Toch zijn er slechts tien lidstaten die jaarlijks een aantal vluchtelingen hervestigen. Er is op dit vlak geen sprake van onderlinge coördinatie en er bestaat geen gemeenschappelijke EU-strategie voor hervestiging. Het is belangrijk dat de lidstaten solidair zijn met elkaar en de verantwoordelijkheden met betrekking tot de naleving van de internationale verplichtingen op rechtvaardige wijze verdelen.</p>
      <p sl="pt">Een doeltreffend en duurzaam Europees hervestigingsprogramma zal gunstige gevolgen hebben voor de gehervestigde vluchtelingen, voor de lidstaten en ook voor de Europese Unie zelf, die hiermee wereldwijd een belangrijke rol toebedeeld zal krijgen op humanitair vlak. De voorkeur dient uit te gaan naar een multilaterale aanpak waarbij alle relevante actoren op lokaal en internationaal niveau betrokken zijn, zonder de fundamentele rol van de UNHCR uit het oog te verliezen.</p>
      <p sl="pt">Een doeltreffend Europees hervestigingsprogramma moet voorzien in bescherming en duurzame oplossingen en in de oprichting van mechanismen voor samenwerking en coördinatie tussen lidstaten. Bovendien moet het de mogelijkheid bieden om beste praktijken uit te wisselen, een gemeenschappelijke strategie in het leven te roepen en de kosten van de hervestigingsacties te beperken. Ik feliciteer de rapporteur, de heer Tavares, met dit uitstekende verslag en ik onderschrijf zijn voorstel om een hervestigingseenheid op te richten ter bevordering van de coördinatie en het hervestigingsproces.</p>
    </intervention>
    <intervention id="2-215" speaker_id="96717" name="Robert Dušek" is_mep="True" mode="written">
      <p sl="cs">De ontwerpverordening over de vaststelling van een gemeenschappelijk hervestigingsprogramma van de EU gaat met name over het met voorrang huisvesten van vluchtelingen en aanpassing aan de nieuwe omgeving. Humanitaire catastrofes of andere onvoorziene gebeurtenissen kunnen een ware golf aan vluchtelingen op de been brengen, waar we binnen het kader van de EU gemeenschappelijk op zouden moeten kunnen reageren. Politiek asiel binnen het kader van de Europese Unie wijs ik echter categorisch van de hand. Ik kan mij namelijk onmogelijk voorstellen dat het in lidstaten van de EU juridisch mogelijk is burgers om politieke motieven te vervolgen. De deelname van lokale overheden, alsook die van de nationale overheden aan het hervestigingsprogramma, dient in ieder geval gebaseerd te zijn op vrijwilligheid.</p>
      <p sl="cs">In sommige lidstaten maken buitenlanders al jarenlang een beduidend aandeel uit van de totale bevolking, maar voor andere lidstaten is dit een geheel nieuw fenomeen. Om te voorkomen dat sommige lidstaten of regio's ten prooi vallen aan allerhande onredelijke angsten en vreemdelingenhaat, dient hun belangstelling of juist hun gebrek aan belangstelling om deel te nemen, te worden gerespecteerd. Verder zou het om redenen van uniformiteit en complementariteit van het EU-hervestigingsprogramma met het overige EU-beleid op asielgebied goed zijn het programma te coördineren via het Europees Ondersteuningsbureau voor asielzaken. Ondanks alle genoemde voorbehouden heeft het verslag als geheel echter mijn steun.</p>
    </intervention>
    <intervention id="2-216" speaker_id="96977" name="Diogo Feio" is_mep="True" mode="written">
      <p sl="pt">Hervestiging van vluchtelingen blijkt noodzakelijk wanneer in de derde landen die hen opvangen niet de nodige voorwaarden aanwezig zijn om te waarborgen dat deze mensen in veiligheid kunnen leven en in hun levensonderhoud kunnen voorzien. Daarom voelen de diverse instanties die op dit vlak actief zijn de noodzaak om dit probleem op Europees niveau aan te pakken. Het voorstel voor een gemeenschappelijk hervestigingsprogramma van de Commissie is wellicht een passend middel om een oplossing voor dit vraagstuk aan te reiken. Ongeacht het model waar uiteindelijk voor wordt gekozen, moet de coördinatie tussen de lidstaten en de landen die de vluchtelingen aanvankelijk opvangen dringend worden geïntensiveerd. Alleen zo kunnen wij op dit ernstige humanitaire probleem een doeltreffend, duurzaam en gestructureerd antwoord geven.</p>
    </intervention>
    <intervention id="2-975" speaker_id="1164" name="Bruno Gollnisch" is_mep="True" mode="written">
      <p sl="fr">De Europese burgers moeten zich niet laten misleiden door de titel van dit verslag: bij hervestiging gaat het niet om een steunpakket voor de repatriëring van immigranten, maar om de opvang, op het grondgebied van de EU, op aanbeveling van de Hoge Commissaris van de Verenigde Naties voor vluchtelingen, van personen die al een eerste opvang hebben gevonden in een derde land, waarbij het eerste land van opvang of van toevlucht hun of de Verenigde Naties om de een of andere reden niet aanstaat. Dat is opnieuw een ongelooflijke nieuwe stimulans voor sociaaleconomische immigratie, onder het mom van een verzoek om internationale bescherming, terwijl een Europees Ondersteuningsbureau voor asielzaken steeds vaker zal worden ingezet om nolens volens asielzoekers over de EU te verdelen. Hoe kunnen we het aan de VN en de eerste landen van opvang overlaten om zo´n controle te organiseren? Hoe kunnen we toestaan dat een Europees bureau lidstaten voorschrijft wie ze op hun grondgebied moeten toelaten, en met welke status? Volgens de UNHCR zijn er in de wereld 750 000 personen die aanspraak zouden kunnen maken op hervestiging. Moeten we die in opdracht van deze organisatie allemaal in onze landen opvangen? Dat is werkelijk onverantwoord!</p>
    </intervention>
    <intervention id="2-974" speaker_id="96978" name="Nuno Melo" is_mep="True" mode="written">
      <p sl="pt">Thans staan slechts tien lidstaten van de Europese Unie, waaronder Portugal, open voor hervestiging van vluchtelingen. In deze situatie moet verandering komen. Wij moeten oplossingen en stimuleringsmaatregelen ontwikkelen om te waarborgen dat steeds meer lidstaten vluchtelingen kunnen hervestigen. Het opzetten van dit programma is een belangrijke stap in die richting. Bovendien zal het ook de deelname van de Europese Unie aan de hervestiging op wereldschaal versterken. Het zal met andere woorden gunstig uitpakken voor de ambitie van de Europese Unie om wereldwijd een voortrekkersrol te spelen op humanitair vlak en op het wereldtoneel in het algemeen.</p>
    </intervention>
    <intervention id="2-217" speaker_id="97197" name="Alfredo Pallone" is_mep="True" mode="written">
      <p sl="it">Ik wil graag mijn steun uitspreken voor het verslag van de heer Tavares. Zoals ik heb onderstreept in mijn interventie over de oprichting van een Europees Vluchtelingenfonds, hebben we Europese maatregelen en een Europese aanpak van het probleem nodig.</p>
      <p sl="it">Ik acht een harmonisering van de procedures voor het verlenen van een vluchtelingenstatus dan ook hard nodig. Er mogen op Europees niveau geen verschillen zijn in de definitie van ‘vluchteling’. Een gemeenschappelijke definitie zou niet alleen de ‘migratie’ van vluchtelingen binnen de landen van de Europese Unie voorkomen, maar ook voor een passender afhandeling zorgen. Naar mijn mening is een gemeenschappelijk programma dan ook een stap in de juiste richting. Tenslotte dient een Europees hervestigingsprogramma bescherming en duurzame oplossingen te bieden, niet alleen voor langdurige vluchtelingensituaties, maar ook voor de noodzaak van snelle en passende oplossingen in nood- en onvoorziene situaties.</p>
    </intervention>
    <intervention id="2-218" speaker_id="96900" name="Georgios Papanikolaou" is_mep="True" mode="written">
      <p sl="el">De goedkeuring van het Europees hervestigingsprogramma voor vluchtelingen uit derde landen in lidstaten van de EU is een stap in de goede richting en ik heb dan ook vóór het verslag gestemd, waarvan ik ook rapporteur was voor de Fractie van de Europese Volkspartij (Christendemocraten). Het is zeer belangrijk de solidariteit tussen de EU en derde landen in vluchtelingenkwesties naar een hoger plan te tillen. Wij moeten echter ook de moed hebben om snel diezelfde solidariteit te tonen binnen de EU, met het opzetten van een programma voor interne verplaatsing van vluchtelingen om de disproportionele druk af te vlakken die bepaalde lidstaten ondervinden in vergelijking tot andere. Het pilotprogramma in Malta is een zeer goed voorbeeld in die richting.</p>
    </intervention>
    <intervention id="2-973" speaker_id="23787" name="Czesław Adam Siekierski" is_mep="True" mode="written">
      <p sl="pl">Het is goed dat er een gemeenschappelijk hervestigingsprogramma van de EU vastgesteld is. Het aantal te hervestigen vluchtelingen stijgt, in tegenstelling tot het aantal beschikbare opvangplaatsen. Tegelijkertijd zijn de gastlanden waar de vluchtelingen verblijven, vaak de armste landen die niet over de nodige middelen beschikken om zo’n groot aantal mensen op te vangen. Hervestiging moet als een laatste redmiddel beschouwd worden indien de vluchteling niet naar zijn vaderland kan terugkeren of geen veilig toevluchtsoord kan vinden in een derde land. De lidstaten moeten een ambitieuzer programma opstellen om de kwaliteit en doeltreffendheid van hervestiging te verzekeren.</p>
      <p sl="pl">We moeten het opzetten van mechanismen voor private financiering en het nemen van meer overheidsinitiatieven steunen om het Europese hervestigingsprogramma te versterken. We moeten bijzondere aandacht besteden aan de human resources die in het huidige en toekomstige hervestigingsprogramma van de EU nodig zijn, zodat een procedure ingevoerd kan worden die goede praktijken met betrekking tot de aanpassing en integratie van vluchtelingen in het gastland mogelijk maakt.</p>
      <p sl="pl">Het gemeenschappelijke hervestigingsprogramma van de EU moet zo worden ingericht dat het aantal hervestigingen verhoogd wordt en de situatie van de gehervestigde personen in de EU verbetert dankzij een nauwere samenwerking tussen de regeringen van de lidstaten. We moeten de EU-lidstaten ertoe aanzetten om deel te nemen aan het hervestigingsprogramma, dat het begin vormt van politieke en praktische samenwerking tussen de lidstaten ten behoeve van een permanente bescherming van vreemdelingen.</p>
    </intervention>
    <intervention id="2-221" speaker_id="28409" name="Raül Romeva i Rueda" is_mep="True" mode="written">
      <p sl="en">Ik heb voor deze verslagen gestemd, zoals ik ook met de rapporteurs had afgesproken tijdens onze debatten in de Commissie burgerlijke vrijheden.</p>
    </intervention>
    <intervention id="2-223" speaker_id="28342" name="Maria Badia i Cutchet" is_mep="True" mode="written">
      <p sl="nl">Het verslag, waarvan ik hoop dat het door het Parlement met een ruime meerderheid zal worden aangenomen, is een evaluatie van de vooruitgang die tijdens de periode 2007-2009 op Europees niveau is geboekt op het gebied van het onderwijs- en opleidingsbeleid. Ook gaat het verslag in op de uitdagingen die zijn vastgesteld in het kader van het initiatief "New Skills for New Jobs: Action Now" (Nieuwe vaardigheden voor nieuwe banen: het is nú tijd voor actie). Uit het resultaat blijkt dat er nog te veel tekortkomingen bestaan in de opleiding van onze jongeren, zowel wat betreft de voorbereiding op het werken in de nieuwe economische sectoren als wat betreft het aanleren van vaardigheden om zich in Europa en de wereld, die steeds opener worden en waarin de onderlinge afhankelijkheid toeneemt, te kunnen ontwikkelen. De EU 2020-strategie weerspiegelt het belang van onderwijs en opleiding om de sociale en economische uitdagingen van het komende decennium het hoofd te bieden. Daarom wil ik er speciaal op wijzen dat het in een situatie van economische crisis in de EU belangrijk is dat er in de nationale begrotingen en in de begroting van de EU niet wordt gekort op de posten voor onderwijs- en opleidingsbeleid.</p>
    </intervention>
    <intervention id="2-972" speaker_id="96680" name="Zigmantas Balčytis" is_mep="True" mode="written">
      <p sl="lt">Ik heb dit verslag gesteund omdat ik van mening ben dat we de kwaliteit van onderwijs en opleiding in de EU moeten verbeteren. Helaas zullen de richtsnoeren van de Lissabonstrategie niet vóór eind 2010 ten uitvoer worden gelegd. Ondanks de vooruitgang die in de afgelopen jaren is geboekt, beschikken veel Europese burgers nog steeds niet over voldoende vaardigheden en is een derde van de Europese bevolking zeer laag geschoold. Ook zorgwekkend is het feit dat een toenemend aantal jongeren voortijdig de school verlaat en ook later geen enkele kwalificatie behaalt. Ik denk dat het zeer belangrijk is om zo snel mogelijk een beleid uit te voeren waarmee de kwaliteit van onderwijs en opleiding in de lidstaten kan worden verhoogd. De Europese Commissie, de lidstaten en werkgevers moeten nauw samenwerken met aanbieders van onderwijs en opleidingen teneinde een hoog onderwijsniveau en een bredere reikwijdte daarvan te waarborgen om tegemoet te komen aan de behoeften van de beroepssectoren en de arbeidsmarkt.</p>
    </intervention>
    <intervention id="2-971" speaker_id="97198" name="Mara Bizzotto" is_mep="True" mode="written">
      <p sl="it">Ik heb vóór het verslag over de uitvoering van het werkprogramma onderwijs en opleiding 2010 gestemd, omdat het verslag enkele zeer belangrijke passages bevat waarvan ik hoop dat ze concreet worden vertaald in het communautaire beleid en vervolgens door de lidstaten volledig ten uitvoer worden gelegd.</p>
      <p sl="it">Ik heb het met name over de punten die betrekking hebben op het beroepsonderwijs en de schakel tussen opleidingsprocessen en de behoeftes van de arbeidsmarkt. Vanuit dit oogpunt is het dus zowel voor ons onderwijsstelsel als voor ons economisch systeem, dat bijna geheel uit kleine en middelgrote ondernemingen bestaat, te hopen dat men de noodzaak inziet van een betere aansluiting tussen onderwijsinstellingen, met name die voor het beroepsonderwijs, en het bedrijfsleven.</p>
      <p sl="it">Het bevorderen van de vorming van partnerschappen tussen nationale en lokale ondernemingen enerzijds en onderwijsinstellingen anderzijds is absoluut een goed idee. Het zou scholen de mogelijkheid bieden opleidingsprogramma’s beter af te stemmen op de daadwerkelijke behoeftes van hun regio en de economische wereld die deze behoeftes weerspiegelt, nog los van het feit dat dit de scholen ook zou helpen een oplossing te vinden voor het eeuwige probleem van het zoeken naar passende middelen om jongeren een kwalitatief hoogstaande opleiding te bieden, die zij direct daarna te gelde kunnen maken op de arbeidsmarkt.</p>
    </intervention>
    <intervention id="2-224" speaker_id="96681" name="Vilija Blinkevičiūtė" is_mep="True" mode="written">
      <p sl="lt">Ik heb voor dit verslag gestemd omdat dit een goed moment is om de onderwijs- en opleidingsdoelstellingen van de Lissabonstrategie te herzien en te evalueren wat er niet goed gegaan is op dit terrein. Het verheugt me dat een van de belangrijkste doelstellingen van de nieuwe EU 2020-strategie bestaat uit het verbeteren van het onderwijsniveau, het terugdringen van het aantal personen dat zonder diploma van school gaat en het laten stijgen van het aantal personen met een hogere opleiding of een equivalent daarvan. In de eerste plaats wil ik wijzen op het feit dat vanwege de snelle ontwikkeling van de informatie- en andere nieuwe technologieën de onderwijsomgeving steeds gecompliceerder en gevarieerder wordt en zich moet aanpassen aan nieuwe behoeften in een veranderende wereld. Daarom moeten de onderwijsprogramma’s van scholen en universiteiten worden herzien en verbeterd, waarbij de behoeften van de veranderende markt als uitgangspunt moeten gelden. In de tweede plaats roep ik op tot grotere inspanningen om het analfabetisme terug te dringen en de vaardigheden van mensen in achterstandsituaties te verbeteren. Een van de belangrijkste doelstellingen van dit programma is het moderniseren van beroepsonderwijs en -opleidingen. Met andere woorden: nauwere relaties met het bedrijfsleven zijn steeds harder nodig en het is van cruciaal belang dat er wordt gewerkt aan nieuwe, aantrekkelijkere vooruitzichten op kwalificaties en mobiliteitskansen voor studenten in het beroepsonderwijs en beroepsopleidingen. Ik ben ingenomen met het feit dat het Europees Parlement aandacht heeft gevraagd voor de integratie van personen met een handicap in onderwijs en opleiding. Ook ben ik het ermee eens dat we passende financiering moeten verschaffen om de integratie van personen met een handicap te vergemakkelijken.</p>
    </intervention>
    <intervention id="2-970" speaker_id="96867" name="Maria Da Graça Carvalho" is_mep="True" mode="written">
      <p sl="pt">Onderwijs en opleidingen van hoge kwaliteit zijn onontbeerlijk voor de persoonlijke ontplooiing van het individu, gelijkheid, de bestrijding van sociale uitsluiting en armoede, actief burgerschap en sociale cohesie. Het is fundamenteel om de kwaliteit van onderwijs en opleiding voor alle leerlingen te verbeteren met het oog op betere resultaten en competenties. Dat is de enige manier om uitvoering te geven aan de vernieuwde sociale agenda voor kansen, toegang en solidariteit en zodoende bij te dragen aan meer en betere banen. Er moet tevens worden gestreefd naar meer mobiliteit tussen instellingen voor hoger onderwijs, ondernemingen en het beroepsonderwijs ter bevordering van het verwerven van competenties als ondernemerschap, intercultureel begrip, kritisch denken en creativiteit. Ten slotte verzoek ik de lidstaten om het hoger onderwijs te moderniseren en, in het bijzonder, de leerplannen af te stemmen op de behoeften van de arbeidsmarkt.</p>
    </intervention>
    <intervention id="2-969" speaker_id="96973" name="Mário David" is_mep="True" mode="written">
      <p sl="pt">Sinds de goedkeuring van de strategie van Lissabon in 2000 heeft het onderwijs- en opleidingsbeleid van de EU een nieuwe impuls gekregen. Daarom ben ik over het geheel genomen blij met dit verslag en in het bijzonder met de mededeling van de Commissie over sleutelcompetenties voor een veranderende wereld. Desalniettemin maak ik mij zorgen over de onbalans tussen de competentieniveaus die tijdens de studietijd worden verworven en de behoeften van de arbeidsmarkt in Europa.</p>
      <p sl="pt">Het welslagen van het initiatief “Nieuwe vaardigheden voor nieuwe banen” is in hoge mate afhankelijk van de aandacht die wordt besteed aan het beroepsonderwijs en levenslang leren en aan de integratie van sleutelcompetenties zoals digitale, burgerlijke, sportieve en artistieke vaardigheden, leervermogen, ondernemerschap en cultureel bewustzijn.</p>
      <p sl="pt">Om de komende generaties in staat te stellen de huidige kloof tussen de verworven competenties en de vereisten van de arbeidsmarkt te overbruggen, is het dan ook van fundamenteel belang dat wordt voorzien in hoogwaardig kleuteronderwijs als instrument voor vroegtijdige verwerving van sleutelcompetenties; dat in het basis- en voortgezet onderwijs de nadruk komt te liggen op de ontwikkeling van meer specifieke competenties zoals het verwerven van vreemde talen en aandacht wordt besteed aan de behoeften van de gemeenschappen waar de scholen gevestigd zijn; en dat het hoger onderwijs inspeelt op de behoeften van de arbeidsmarkt, het bedrijfsleven en de samenleving in het algemeen.</p>
    </intervention>
    <intervention id="2-968" speaker_id="28310" name="Edite Estrela" is_mep="True" mode="written">
      <p sl="pt">Ik heb voor het verslag over sleutelcompetenties voor een veranderende wereld: uitvoering van het werkprogramma onderwijs en opleiding 2010 gestemd. Ondanks de geboekte vooruitgang zijn de doelstellingen inzake onderwijs en opleiding van de strategie van Lissabon nog lang niet bereikt. Dit verslag analyseert en evalueert wat er fout is gegaan en draagt oplossingen aan voor de uitdagingen die ons nog te wachten staan, bijvoorbeeld het bevorderen van de samenhang tussen onderwijssystemen, beroepsopleidingen en levenslang leren.</p>
    </intervention>
    <intervention id="2-225" speaker_id="96977" name="Diogo Feio" is_mep="True" mode="written">
      <p sl="pt">Als voormalig staatssecretaris voor Onderwijs stel ik tot mijn ongenoegen vast dat mijn land keer op keer slecht scoort in vrijwel alle onderwijsindicatoren. Ik vrees dat deze allesbehalve gunstige resultaten in hoge mate zijn toe te schrijven aan een onderwijsideologie die volledig afwezig lijkt te zijn in de mededeling van de Commissie en de resolutie van het Parlement. Immers, in geen van beide documenten wordt gewag gemaakt van begrippen als “verdienstelijkheid”, “nauwgezetheid”, “inzet”, “concentratie” of “discipline”. Bovendien worden “kennisoverdracht” en “geheugen” minder belangrijk geacht dan op “sleutelcompetenties” gebaseerde “vaardigheden” en “attitudes”.</p>
      <p sl="pt">De regeringen zouden er goed aan doen de statistieken te laten voor wat ze zijn. Het is hoog tijd dat ze het probleem bij de wortel aanpakken, zonder gebruik te maken van misleidende statistieken en breedsprakige methoden die alle actoren van het onderwijsproces van elke verantwoordelijkheid ontslaan. In plaats daarvan moeten zij methoden toepassen die hoofdzakelijk gericht zijn op wetenschappelijke inhoud en leerprocessen, op doeltreffend leren en onderwijzen, veeleer dan op de verkondiging van weliswaar goedbedoelde maar holle clichés. Gelet op de overwegend positieve formulering van de resolutie zal ik voor stemmen, maar niet zonder eerst te verklaren dat ik het fundamenteel oneens ben met de interpretatie van het begrip “onderwijssysteem”.</p>
    </intervention>
    <intervention id="2-967" speaker_id="96706" name="João Ferreira" is_mep="True" mode="written">
      <p sl="pt">Onderwijs- en opleidingskwesties zijn van uitzonderlijk belang, vooral gelet op de onstuitbare wetenschappelijke en technologische ontwikkeling en de toenemende integratie van de wetenschappelijke en technische kennis in de productieprocessen. Het is in deze context dat het verslag aandringt op de noodzaak “een beleid te ontwikkelen om de kwaliteit van onderwijs en opleiding te verbeteren”, een streven dat wij uiteraard onderschrijven.</p>
      <p sl="pt">In dit verband had het belang van het openbaar onderwijs voor de verwezenlijking van deze doelstelling onderstreept of toch tenminste genoemd moeten worden, maar dat is helaas niet het geval. Er wordt ook met geen woord gerept over de gevolgen van de desinvestering van het openbaar onderwijs, waardoor vele jongeren worden uitgesloten van de toegang tot onderwijs en opleidingen. De voorkeur gaat uit naar een dubieuze en dubbelzinnige versterking van de “samenwerking tussen de publieke en de particuliere sector”. Op het gebied van het hoger onderwijs draagt het Bologna-proces geenszins bij aan de broodnodige verbetering van de opleidingen. Integendeel, in landen als Portugal heeft het de situatie alleen maar verslechterd, vooral in het openbare onderwijssysteem.</p>
      <p sl="pt">Bovendien nemen wij nota van het streven naar flexibiliteit en tekenen wij tegen dit streven protest aan, aangezien het jongeren veroordeelt tot precaire, onzekere, onregelmatige en slecht betaalde banen. Wij kunnen ook niet akkoord gaan met de definitie van het begrip “vrijwillligerswerk” als vervanging van een baan, aangezien dat tot nog meer uitbuiting leidt van jongeren die tot de arbeidsmarkt wensen toe te treden.</p>
    </intervention>
    <intervention id="2-226" speaker_id="96919" name="Emma McClarkin" is_mep="True" mode="written">
      <p sl="en">Mijn Britse conservatieve collega’s en ik kunnen het op veel punten met dit verslag eens zijn. We blijven steun geven aan pogingen tot het ontwikkelen van strategieën voor een leven lang leren, het bevorderen van beroepsonderwijs en -opleiding (VET) en betere integratie van sleutelcompetenties zoals vreemdetalenonderwijs, wiskunde en exacte wetenschappen. Het belangrijkste element is naar onze mening dat ervoor gezorgd wordt dat de arbeidsmarkten flexibel genoeg zijn om werkgelegenheid voor jonge mensen te garanderen.</p>
      <p sl="en">Het standpunt in dit verslag dat alle migrantenkinderen les moeten krijgen in hun eigen moedertaal kunnen wij echter niet steunen. Wij zijn van mening dat dit uiterst onpraktisch, kostbaar en inefficiënt is, vooral op scholen waarop kinderen met veel verschillende taalachtergronden zitten, en dat het niet gunstig is voor de integratie van migranten in de lokale gemeenschappen. Daarnaast is het onderwijsbeleid de verantwoordelijkheid van de individuele natiestaten en moet het dat ook blijven. Daarom hebben wij tegen dit verslag gestemd.</p>
    </intervention>
    <intervention id="2-966" speaker_id="96978" name="Nuno Melo" is_mep="True" mode="written">
      <p sl="pt">Sinds de goedkeuring van de strategie van Lissabon in 2000 zijn tal van initiatieven ten uitvoer gelegd die moesten bijdragen aan de verwezenlijking van de strategische doelstelling die destijds door de Europese Raad is geformuleerd, namelijk dat Europa in 2010 de meest dynamische en meest concurrerende kenniseconomie van de wereld moest zijn. Het is fundamenteel dat actie wordt ondernomen om de kwaliteit en de doeltreffendheid van de Europese onderwijssystemen te verbeteren. Daarbij dient bijzondere aandacht uit te gaan naar de opleiding van docenten en opleiders, het bevorderen van de toegang tot onderwijs- en opleidingssystemen, het aantrekkelijker maken van het leerproces, het openstellen van de onderwijs- en opleidingssystemen voor de buitenwereld en het verder aanhalen van de band met de arbeidsmarkt. Het Europees kwalificatiekader, waarmee eenvormige doelstellingen zijn vastgesteld, was een belangrijke stap op weg naar de verwezenlijking van de doelstellingen voor 2010, die echter niet volledig bereikt zijn. Dit document is bedoeld als herziening en evaluatie van het tot dusver verrichte werk. Het belang ervan wordt nog groter als wij het beschouwen als een voorbereidende stap naar de ontwikkeling van herstelstrategieën die ons in de gelegenheid moeten stellen de oorspronkelijke doelstellingen voor de onderwijssector te halen, met name gelet op het nieuwe voorstel voor een strategisch kader voor Europese samenwerking op het gebied van onderwijs en opleiding voor de periode tot 2020.</p>
    </intervention>
    <intervention id="2-227" speaker_id="28255" name="Andreas Mölzer" is_mep="True" mode="written">
      <p sl="de">Onderwijs is belangrijk, maar in werkelijkheid zijn goed onderwijs en een goede opleiding al lange tijd geen garantie meer voor werk, laat staan voor een goede baan. In plaats van geld in adequate kwalificatiemaatregelen te steken, wil men met allerlei kaarten laag gekwalificeerde medewerkers naar de EU halen, waarbij overgangstermijnen binnen de arbeidsmarkt als overbodig worden afgedaan. In het kader van de genoemde algemene voorwaarden is het opleidingsprogramma onvoldoende, reden waarom ik tegen heb gestemd.</p>
    </intervention>
    <intervention id="2-228" speaker_id="97197" name="Alfredo Pallone" is_mep="True" mode="written">
      <p sl="it">De erkenning dat onderwijs en opleiding essentieel zijn voor het welslagen van de kennismaatschappij en voor de economie van de toekomst, is niet langer een mythe. Zij vormen de basis van onze maatschappij en de fundamenten voor onze toekomst en van die van de komende generaties.</p>
      <p sl="it">Kwalitatief goed onderwijs (voorschools, basis-, voortgezet en hoger onderwijs) en goede beroepsopleidingen zijn essentieel om de problemen waar Europa voor staat op te lossen, ook uit hoofde van de Europa 2020-strategie. Ik ben het eens met het idee achter de mededeling die verschillende strategieën noemt die zouden kunnen worden uitgevoerd, zoals steun voor de ontwikkeling van vaardigheden van onderwijzers, een update van beoordelingsmethoden en de invoering van nieuwe leermethoden. Ik stem vóór het verslag en wil de rapporteur complimenteren met de door haar getoonde fijngevoeligheid bij het opstellen van het verslag.</p>
    </intervention>
    <intervention id="2-229" speaker_id="96900" name="Georgios Papanikolaou" is_mep="True" mode="written">
      <p sl="el">Ik heb vóór het verslag gestemd over sleutelcompetenties voor een veranderende wereld: uitvoering van het werkprogramma onderwijs en opleiding 2010. De tekst behelst een globale benadering voor de verbetering en de aanpassing van het onderwijs aan de hedendaagse behoeften. Het zoeken naar de oorzaken die ertoe hebben geleid dat de doelstelling van het Bolognaproces voor de convergentie van het hoger onderwijs in de lidstaten niet werd bereikt, het belang van de aanpassing van de onderwijssystemen om de Europese samenleving uit de economische crisis te loodsen en haar te doen terugkeren naar duurzame groei, alsook het belang van de penetratie van nieuwe technologieën op alle onderwijsniveaus, dat zijn de sleutelpunten voor het onderwijsstelsel van morgen. Daarom had ik in de Commissie cultuur en onderwijs overeenkomstige amendementen ingediend, die zijn goedgekeurd.</p>
    </intervention>
    <intervention id="2-230" speaker_id="28409" name="Raül Romeva i Rueda" is_mep="True" mode="written">
      <p sl="en">Ik ben erg blij dat we vandaag het verslag hebben aangenomen dat is opgesteld onder leiding van mijn Catalaanse collega van de S&amp;D-Fractie, Maria Badia i Cutchet, over het zeer belangrijke punt dat we onderwijs en opleiding moeten zien als sleutelcompetenties voor een veranderende wereld.</p>
    </intervention>
    <intervention id="2-965" speaker_id="96746" name="Marie-Thérèse Sanchez-Schmid" is_mep="True" mode="written">
      <p sl="fr">Ik heb voor dit verslag gestemd en ik wil de nadruk leggen op het belang van de basisvaardigheden die iedere Europeaan dient te verwerven. Het aantal jongeren dat op vijftienjarige leeftijd niet goed kan lezen, blijft stijgen (21,3 procent in 2000 en 24,1 procent in 2006). Aangezien we een Europese strategie uitvoeren die gericht is op banen van hoge kwaliteit en een kenniseconomie, zal door dit tekort aan vaardigheden een steeds groter aandeel van de bevolking buitenspel komen te staan. De lidstaten dienen deze prioritaire verwerving van basisvaardigheden (lezen, schrijven, rekenen) in hun opleidingsprogramma op te nemen, voordat hun leerlingen zich specialiseren. Daarnaast is het leren van vreemde talen van cruciaal belang. Als docente Engels ben ik me bijzonder goed bewust van het belang van het leren van vreemde talen. Het feit dat sommige Europese landen achterlopen bij het onderwijzen van vreemde talen zorgt ervoor dat studenten talloze kansen worden ontnomen, terwijl beroepen steeds internationaler worden. Tot slot is de aanpassing van de opleidingsmodellen aan de nieuwe beroepen van de groene economie en van de digitale economie een belangrijke uitdaging voor het onderwijs in Europa. Ondersteuning van “permanente educatie” vormt daarom de sleutel tot flexibele beroepsopleidingen die zijn afgestemd op de beroepen van de toekomst.</p>
    </intervention>
    <intervention id="2-231" speaker_id="96789" name="Joanna Senyszyn" is_mep="True" mode="written">
      <p sl="pl">Met genoegen heb ik het verslag over het werkprogramma onderwijs en opleiding 2010 gesteund en hoop dat de ideeën snel uitgevoerd zullen worden. Als docent en professor met jarenlange ervaring wil ik in het bijzonder wijzen op de noodzaak om te zorgen voor een grotere mobiliteit tussen hogeronderwijsinstellingen, het bedrijfsleven en beroepsonderwijs en -opleidingen.</p>
      <p sl="pl">Het hedendaagse hoger onderwijs moet de studenten gedegen voorbereiden op de arbeidsmarkt. Naast vakkennis zijn ook vaardigheden als ondernemerschap, intercultureel begrip en creativiteit van steeds groter belang. Deze factoren zijn even bepalend voor professioneel succes als de studies.</p>
      <p sl="pl">Daarom is opleiding vanuit dat oogpunt van groot belang. Er moeten ook doeltreffende maatregelen genomen worden om de vertegenwoordiging van vrouwen in wetenschap en wetenschappelijk onderzoek te vergroten. Ik heb mij in dezen al tot de Europese Commissie gericht met een verzoek om advies en de vraag of er speciale programma’s ten behoeve van gelijke kansen voor vrouwen in de wetenschap opgezet kunnen worden.</p>
      <p sl="pl">Dit verslag is van uitzonderlijk belang voor de bevordering van de wetenschap en het verbeteren van beroepskwalificaties, zeker als we de alarmerende gegevens over de vaardigheden van de Europese burgers bekijken. Ik denk onder andere aan het feit dat 77 miljoen mensen, dat wil zeggen bijna een derde van de Europese bevolking tussen 25 en 64 jaar, geen enkele formele opleiding of een heel lage opleiding heeft genoten. Daarom roep ik de EU-lidstaten en de Commissie op om de ideeën van dit programma daadwerkelijk in de praktijk te brengen.</p>
    </intervention>
    <intervention id="2-964" speaker_id="23787" name="Czesław Adam Siekierski" is_mep="True" mode="written">
      <p sl="pl">Onderwijs vervult een belangrijke maatschappelijke rol, opent deuren en biedt uitzicht op een betere toekomst. Daarom moeten we ons uiterste best doen om via Europese programma’s en studiebeurzen, in combinatie met nationale oplossingen, jongeren te helpen bij hun opleiding. In een tijdperk van globalisering, verhoogde concurrentie en snelle veranderingen is het belangrijk om levenslang te leren.</p>
      <p sl="pl">Dankzij studentenuitwisselingen zoals bijvoorbeeld Erasmus kunnen onze jongeren niet alleen hun vakgerichte kennis verdiepen, maar ook hun horizon verbreden. Ze maken kennis met nieuwe culturen en talen en knopen internationale contacten aan. Hierdoor ontstaan sterkere banden binnen Europa en wordt een Europese identiteit gecreëerd. Europa streeft ernaar om bij de top te behoren op het gebied van onderzoek en ontwikkeling, innovatie en nieuwe technologische oplossingen voor een beter beheer van energiebronnen.</p>
      <p sl="pl">Onze hoop is gevestigd op de jeugd en daarom moeten we deze groep als prioritair behandelen. Jonge afgestudeerden hebben het moeilijk om de arbeidsmarkt te betreden, want werkgevers leggen heel vaak grote nadruk op beroepservaring, die jonge mensen op dat moment nog niet hebben. Daarom moeten we de dialoog tussen onderwijsinstellingen en het bedrijfsleven bevorderen, de studieprogramma’s aanpassen aan de behoeften van de arbeidsmarkt en de nadruk leggen op stages en praktijkopleidingen, die het eenvoudiger maken om een baan te vinden.</p>
    </intervention>
    <intervention id="2-232" speaker_id="96698" name="Viktor Uspaskich" is_mep="True" mode="written">
      <p sl="lt">Dames en heren, het aanhalen van de broekriem overal in Europa – als gevolg van pijnlijke en zware maatregelen – begint gevolgen te krijgen. Slachtoffers en compromissen zijn al onderdeel van het dagelijks leven in veel sectoren van de EU geworden, maar het is belangrijk (met name tijdens de economische recessie) dat we onze verplichtingen op essentiële beleidsterreinen als onderwijs niet veronachtzamen. Zoals de geschiedenis heeft laten zien, is onderwijs iets om voor te vechten – denk aan de clandestiene onderwijsinstellingen in het door de nazi’s bezette Europa of de ‘vliegende universiteit’ van de dissidenten onder het bewind van Stalin. De mondiale economische crisis betekent dat we ons opnieuw moeten aanpassen. Het beroepsonderwijs en beroepsopleidingen moeten worden aangepast aan de behoeften van de arbeidsmarkt. De mate van alfabetisering in Europa moet worden verbeterd, omdat Europa op dit gebied ver achter ligt bij de Verenigde Staten en Japan. We moeten die kloof overbruggen. Het is zeker belangrijk om het analfabetisme onder jongeren terug te dringen, hun onderlegdheid in cijfers te verbeteren en hun computervaardigheden te vergroten, maar het is niet minder belangrijk om dat ook te doen onder werkloze volwassenen die tot de lagere sociaaleconomische klassen behoren. Een leven lang leren, van de wieg tot het graf, evenals de zogeheten ‘tweede kans’-programma’s voor volwassenen met beperkte capaciteiten, zijn niet alleen belangrijk om de economie en de arbeidsmarkt te stimuleren, maar zijn ook belangrijk voor de sociale integratie en het actief burgerschap. Het is onze plicht om de kwaliteit van de opleidingen in heel Europa te verbeteren en het onderwijs aantrekkelijker te maken. Dat is een zaak van de lange adem, maar wel een die het waard is om voor te vechten.</p>
    </intervention>
    <intervention id="2-234" speaker_id="39722" name="Sebastian Valentin Bodu" is_mep="True" mode="written">
      <p sl="ro">Het bewind en beheer van commerciële bedrijven is een kwestie die nieuwe zorgen baart, vooral in de huidige crisis, ook al is er sprake geweest van voortdurende regelgeving. In feite is het in het kader van ons voornemen systemische risico’s terug te dringen absoluut noodzakelijk dat managers verantwoording afleggen, en dan heb ik het hier niet alleen over bestuurders. In het geval van ondernemingen die in strategische sectoren opereren, met hetzij een grote omzetsnelheid of een aanzienlijk marktaandeel, gaan de financiële problemen die zulke ondernemingen kunnen krijgen uiteraard verder dan de simpele belangen van aandeelhouders en betreden ze het rijk van de belanghebbenden, met andere woorden de crediteuren, werknemers, consumenten, de betreffende sector of het betreffende land.</p>
      <p sl="ro">Het amendement dat ik zelf heb voorgesteld om de leden van een raad van bestuur verantwoordingsplichtig te maken op basis van de verplichting dat een deel van de leden van dit orgaan moet bestaan uit professionals, zal bijdragen aan systemische risicovermindering, aangezien het op dat moment niet langer toereikend is een vertegenwoordiger van de aandeelhouder te zijn zo lang – zoals ik heb laten zien – de winst voor de financiële gezondheid en stabiliteit van bepaalde ondernemingen de pure investeringswinst in de vorm van eigendom van aandelenkapitaal overstijgt. Daarnaast moet elektronisch stemmen worden gereguleerd ter bevordering van de betrokkenheid van kleine aandeelhouders, die nu in veel gevallen passief is.</p>
    </intervention>
    <intervention id="2-235" speaker_id="96977" name="Diogo Feio" is_mep="True" mode="written">
      <p sl="pt">Goed bestuur en ethisch bedrijfsmanagement zijn van uitzonderlijk belang, met name in de huidige context, waarin vele aandeelhouders ten gevolge van de schending van deze beginselen hun investeringen hebben verloren. Goede bestuurders met verantwoordelijkheidszin die blijk geven van ethisch gedrag vormen de spil van een evenwichtig besluitvormingsproces dat bedrijven concurrerend maakt. Met betrekking tot de regeling voor ethische praktijken mogen wij het beginsel van individuele autonomie niet vergeten en moeten wij beseffen dat sommige praktijken slechts tot op zekere hoogte gereguleerd mogen worden.</p>
      <p sl="pt">Bovendien lijkt het mij belangrijk om de deelname en de verantwoordelijkheid van de aandeelhouders te versterken teneinde te garanderen dat goede bestuurders en goede ondernemingen door de markt worden beloond en minder ethische bestuurders worden gestraft, zodat hun praktijken de rechten van aandeelhouders niet schaden en geen negatieve gevolgen hebben voor de gehele markt.</p>
    </intervention>
    <intervention id="2-963" speaker_id="96978" name="Nuno Melo" is_mep="True" mode="written">
      <p sl="pt">Uit de huidige financiële crisis blijkt overduidelijk dat wij op een meer verantwoorde manier moeten omgaan met de ethische aspecten van het bedrijfsmanagement. De regeling van de aspecten die betrekking hebben op de beloningsstructuur en het beleid inzake beloning van bestuurders en topmanagers van beursgenoteerde ondernemingen, moet beantwoorden aan ethische beginselen die situaties moeten voorkomen zoals die welke wij onlangs hebben meegemaakt, waarbij managementprijzen zijn toegekend aan bedrijven die later failliet zijn gegaan of het enorm moeilijk hebben gehad. De Europese Unie heeft een industrieel, sociaal en milieumodel nodig dat gericht is op de lange termijn en rekening houdt met de belangen van alle partijen: bedrijven, aandeelhouders en werknemers. Ik heb in overeenstemming hiermee gestemd.</p>
    </intervention>
    <intervention id="2-236" speaker_id="97197" name="Alfredo Pallone" is_mep="True" mode="written">
      <p sl="it">Ik steun het verslag van de heer Lehne. De recente financiële crisis heeft aangetoond dat verschillende kwesties op het gebied van het beloningsbeleid van bestuurders van bedrijven moeten worden bestudeerd. Ik ben het eens met de suggestie van de rapporteur om een methode te gebruiken die gebaseerd is op bindende maatregelen, teneinde te voorkomen dat het variabele gedeelte van een beloning (bonus, aandelen, etc.) leidt tot te risicovol investeringsbeleid dat te ver afstaat van de reële economie.</p>
      <p sl="it">Hiertoe lijken wetgevende maatregelen nodig waarmee het probleem van de ongelijkheid tussen de nationale voorschriften inzake de beloningen van bedrijven, met name in het geval van grensoverschrijdende fusies, kan worden opgelost. Met name wat de financiële sector betreft moeten ethische kwesties centraal staan, niet alleen vanuit moreel, maar ook en vooral vanuit maatschappelijk oogpunt. Hiervoor zijn uniforme en algemene richtsnoeren nodig.</p>
    </intervention>
    <intervention id="2-237" speaker_id="96998" name="Evelyn Regner" is_mep="True" mode="written">
      <p sl="de">Ik heb voor het initiatiefverslag inzake ethische kwesties en bedrijfsmanagement gestemd, omdat ik met name de oproep van het Europees Parlement steun om meer vrouwen op directieposten te benoemen, evenals het verzoek aan de Europese Commissie om een aanbeveling te doen over de invoering van een regeling voor de samenstelling van besluitvormingsorganen van ondernemingen en bij de vervulling van functies bij andere organen en posten in het algemeen. Tegelijkertijd betreur ik het echter dat mijn amendement om dit verplicht te stellen niet in de definitieve resolutie is opgenomen.</p>
      <p sl="de">Ik had graag gezien dat het Europees Parlement ambitieuzere eisen gesteld had. Ten aanzien van het beloningsbeleid wil ik bovendien wijzen op de ernstige verschillen die er in de praktijk bestaan en benadrukken dat de in de EU-richtlijnen vastgelegde beginselen van gelijke beloning en behandeling van mannen en vrouwen in acht moeten worden genomen en gestimuleerd moeten worden. Ik pleit ervoor dat deze beginselen verplicht worden gesteld in alle lidstaten en dat er een sanctiesysteem wordt ingevoerd voor niet-naleving.</p>
    </intervention>
    <intervention id="2-962" speaker_id="28422" name="Alfredo Antoniozzi" is_mep="True" mode="written">
      <p sl="it">Ik heb vóór het verslag van de rapporteur gestemd, omdat ik me ervan bewust ben dat de gevolgen van de economische en financiële crisis inmiddels het weefsel van de maatschappij hebben bereikt en aangetast, met name Europese jongeren, die geconfronteerd worden met zorgwekkende werkloosheidscijfers.</p>
      <p sl="it">Ik ben dan ook van mening dat het de taak is van de Europese instellingen om een duidelijke strategie op te stellen die het enerzijds mogelijk maakt gebruik te maken van bestaande mobiliteits- en opleidingsprogramma’s (zoals Comenius, Erasmus en Leonardo da Vinci) en anderzijds de aansluiting tussen onderwijsaanbod en vaardigheden en de eisen en behoeftes van de arbeidsmarkt te verbeteren, teneinde de noodzakelijke overgang van het beroepsonderwijs naar het arbeidsleven soepeler en beter te laten verlopen.</p>
    </intervention>
    <intervention id="2-961" speaker_id="96680" name="Zigmantas Balčytis" is_mep="True" mode="written">
      <p sl="lt">Ik ben het met deze resolutie eens omdat we bij het vormgeven van het beleid van nu een grote verantwoordelijkheid hebben tegenover jonge mensen en toekomstige generaties. De Europese Unie beschikt over belangrijke instrumenten voor het voeren van jeugdbeleid, maar deze instrumenten moeten volledig worden gebruikt, gecommuniceerd en geïntegreerd. Ik maak me zorgen over het groeiend aantal jongeren dat werkloos is of geen volledige baan of baanzekerheid heeft, vooral in de huidige economische crisis. Het is buitengewoon belangrijk dat de Lissabonstrategie voor de periode na 2010 en de EU 2020-stategie een jeugdperspectief bevatten. Ook steun ik het voorstel om de nodige maatregelen ten behoeve van jongeren te ontwikkelen in de herstelplannen in de context van de economische en financiële crisis en om voor een betere integratie van jongeren in de arbeidsmarkt te zorgen.</p>
    </intervention>
    <intervention id="2-960" speaker_id="97198" name="Mara Bizzotto" is_mep="True" mode="written">
      <p sl="it">Het verslag, waar ik vóór heb gestemd, bevat interessante ideeën en suggesties voor de ontwikkeling van constructieve beleidsmaatregelen die gericht zijn op het vergroten van de eigen verantwoordelijkheid van jongeren in de hedendaagse maatschappij.</p>
      <p sl="it">Vandaag de dag moeten jongeren heel wat problemen overwinnen om hun weg te vinden op de arbeidsmarkt en in de maatschappij. Ik ben het eens met het basisidee van het verslag: het Parlement zou een nuttig instrument kunnen zijn voor de tenuitvoerlegging van Europese strategieën gericht op jongeren, gezien zijn democratische oorsprong en de daarmee gepaard gaande capaciteit om de wensen van jongeren in de verschillende lidstaten te verzamelen en hun eisen onder de aandacht te brengen van Europa.</p>
      <p sl="it">Net als in voorgaande interventies wil ik het belang benadrukken van een goede aansluiting tussen opleiding en het lokale bedrijfsleven. Alleen op die manier kunnen wij de jongeren van vandaag en morgen helpen de arbeidsmarkt soepeler en met meer tevredenheid te betreden. Voor miljoenen jongeren is het vinden van een baan nog steeds het grootste probleem, met name in de huidige economische crisis, die het werkloosheidscijfer onder jongeren heeft doen oplopen tot meer dan 20 procent.</p>
      <p sl="it">Ik ben het ook volledig eens met de nadruk die in het verslag wordt gelegd op de maatschappelijke en menselijke relevantie van vrijwilligerwerk door jongeren, aangezien vrijwilligerswerk bijdraagt aan hun persoonlijke en collectieve groei.</p>
    </intervention>
    <intervention id="2-239" speaker_id="96681" name="Vilija Blinkevičiūtė" is_mep="True" mode="written">
      <p sl="lt">Ik heb voor dit verslag gestemd omdat het ontwikkelen en uitvoeren van de EU-strategie voor de jeugd zeer belangrijk is, vooral in deze tijd van economische en financiële crisis, die een negatief effect heeft gehad op de jeugdwerkgelegenheid en die hun toekomstige welvaart bedreigt. Omdat jongeren de toekomst van Europa zijn, is het onze taak ze te helpen door een goede jeugdstrategie uit te voeren. Daarom moeten de lidstaten bovenal het recht van alle kinderen en jongeren op openbaar onderwijs waarborgen en iedereen dezelfde kansen op onderwijs bieden, ongeacht hun sociale achtergrond en financiële situatie. Ik wil aandacht vragen voor het feit dat, zoals in de nieuwe EU 2020-strategie is vastgelegd, er zo snel mogelijk maatregelen moeten worden genomen om het aantal studenten te verminderen dat voortijdig en zonder diploma met een opleiding stopt. Alleen door flexibelere onderwijsomstandigheden te creëren voor alle jongeren en door voor iedereen het recht om te leren en te studeren te waarborgen, kunnen we jongeren mogelijkheden bieden om voet aan de grond te krijgen op de arbeidsmarkt. Ook wil ik benadrukken er specifieke beleidsrichtsnoeren moeten worden opgesteld voor de uitvoering van het werkgelegenheidsbeleid en de bestrijding van de jeugdwerkloosheid. Het is bijzonder belangrijk dat de ondernemingsgeest onder jongeren wordt bevorderd door middel van flexibelere voorwaarden voor het verkrijgen van microkredieten en microfinanciering.</p>
    </intervention>
    <intervention id="2-959" speaker_id="96867" name="Maria Da Graça Carvalho" is_mep="True" mode="written">
      <p sl="pt">De jeugd wordt zwaar getroffen door de economische crisis. Daarom ben ik ingenomen met deze vernieuwde strategie voor jongeren, die het welzijn van de toekomstige generaties op de politieke agenda plaatst. Gelet op het feit dat de kennisdriehoek een sleutelelement is voor groei en werkgelegenheid, is het belangrijk dat de jeugd meer kansen worden geboden in onderwijs en werkgelegenheid door een betere interactie tussen onderwijs, onderzoek en innovatie te waarborgen. De Parlementsleden spelen een cruciale rol bij de bevordering van het Europese jeugdbeleid in de lidstaten. Ik vestig uw aandacht op het probleem van het vroegtijdig schoolverlaten en de noodzaak om ervoor te zorgen dat een zo groot mogelijk percentage jongeren het verplichte onderwijs afmaakt.</p>
      <p sl="pt">Anderzijds is voor het Parlement een fundamentele rol weggelegd bij de formulering, implementering, monitoring en evaluatie van de strategieën voor jongeren. Het is van essentieel belang dat de communautaire programma's en middelen blijk geven van de ambitie van Europa voor de jeugd en dat de EU-programma's en -acties op elkaar worden afgestemd teneinde een EU-strategie voor jongeren tot stand te brengen.</p>
    </intervention>
    <intervention id="2-958" speaker_id="96603" name="Nessa Childers" is_mep="True" mode="written">
      <p sl="en">Ik heb voor gestemd omdat, hoewel de EU-strategie voor jongeren weliswaar uit de aard der zaak een breed en alomvattend document is, het cruciaal is om te bevestigen dat een nieuwe strategie onderwijs centraal moet stellen bij de ambities en het beleid. In het verleden zou bij een dergelijk onderwijsbeleid terecht de nadruk zijn gelegd op de noodzaak voor alle scholieren in de EU om basis- en voortgezet onderwijs af te ronden. Gelukkig zijn we nu op een punt gekomen waarop we het ons kunnen permitteren om onze aandacht op ambitieuzere doelen te richten. In de afgelopen twee decennia zijn er veel initiatieven uitgeprobeerd die erop gericht waren mensen uit de demografische groepen die van oudsher niet snel naar de universiteit zouden gaan ertoe te bewegen hoger onderwijs te volgen. Sommige van deze initiatieven waren succesvoller dan andere, maar in het algemeen blijven het dezelfde sociale groepen die de overgrote meerderheid van de studenten in het hoger onderwijs vormen. Dat mag zo niet doorgaan. Als we echt iets willen doen aan de armoede die nog steeds bestaat, maar vaak niet wordt opgemerkt in de EU, moet er een effectief systeem komen waardoor de nu nog ondervertegenwoordigde groepen in de samenleving echt vertegenwoordigd worden in het hoger onderwijs.</p>
    </intervention>
    <intervention id="2-240" speaker_id="1892" name="Carlos Coelho" is_mep="True" mode="written">
      <p sl="pt">Ik steun het verslag van de heer Papanikolaou over “Een EU-strategie voor jongeren – Investeringen en empowerment”. Ik onderschrijf het verzoek aan de lidstaten om volledige uitvoering te geven aan de bepalingen van het Verdrag van Lissabon betreffende jeugdbeleid, zoals het aanmoedigen van de deelname van jongeren aan het democratische leven, bijzondere aandacht voor jonge sporters en de handhaving van het Handvest van de grondrechten.</p>
      <p sl="pt">Ik onderstreep de belangrijke rol van de programma's Comenius, Erasmus en Leonardo da Vinci bij de ontwikkeling van het Europese onderwijs- en opleidingsbeleid. Ik roep de Commissie op prioriteit te geven aan instrumenten die jongeren betere kwalificaties bezorgen en meer kans op een baan bieden, en met name aan de ontwikkeling van “Erasmus First Job”. Ook de voortzetting van de strijd tegen drugs, alcohol, roken en andere verslavingen - met inbegrip van gokverslaving - draagt mijn goedkeuring weg.</p>
      <p sl="pt">Ik benadruk de rol van seksuele voorlichting van jongeren bij de bescherming van hun gezondheid. Tevens onderstreep ik het belang van vrijwilligerswerk en, zoals de Portugese Sociaaldemocratische Jongeren (JSD) steeds hebben bepleit, ben ik van oordeel dat jongeren verantwoordelijkheid moeten dragen en een hoofdrol moeten spelen bij de formulering en de uitvoering van het jeugdbeleid op Europees, nationaal, regionaal en lokaal niveau.</p>
    </intervention>
    <intervention id="2-957" speaker_id="96973" name="Mário David" is_mep="True" mode="written">
      <p sl="pt">Investeren in jeugdbeleid is van essentieel belang voor de toekomst van de Europese samenlevingen, met name in een tijd waarin het aandeel van jongeren in de totale bevolking voortdurend afneemt. Daarom ben ik bijzonder ingenomen met zowel het EU-Jeugdverslag, waarin voor het eerst gegevens over de situatie van jongeren in Europa zijn samengebracht, als de drie prioriteiten voor de jeugd van de Commissie.</p>
      <p sl="pt">Het scheppen van meer kansen voor de jeugd in onderwijs en werkgelegenheid, het verbeteren van de toegang tot en volledige deelname aan de samenleving voor alle jongeren en het stimuleren van de sociale inclusie en de solidariteit tussen jongeren zijn de basispijlers van een doeltreffend Europees jeugdbeleid en kunnen bijdragen aan de ontwikkeling van een Europees bewustzijn. Gelet op het feit dat de verschillende lidstaten diverse definities van het begrip “jeugd” hanteren en dat het jeugdbeleid onder het subsidiariteitsbeginsel valt, moeten wij beseffen dat deze zwakke punten een doeltreffende tenuitvoerlegging van de instrumenten van het jeugdbeleid kunnen bemoeilijken. Om concrete resultaten te behalen is het met het oog op een nieuw kader voor Europese samenwerking in jeugdzaken essentieel dat de open coördinatiemethode wordt versterkt en dat de regeringen van de lidstaten blijk geven van een hoge dosis wilskracht en politiek engagement.</p>
    </intervention>
    <intervention id="2-956" speaker_id="28310" name="Edite Estrela" is_mep="True" mode="written">
      <p sl="pt">Ik heb voor het verslag over een “EU-strategie voor jongeren – Investeringen en empowerment” gestemd. De economische crisis legt voorlopig een zware hypotheek op de toekomstige beroepsmogelijkheden van miljoenen jongeren overal in Europa, vooral omdat het nu voor hen nog moeilijker is om tot de arbeidsmarkt toe te treden. Wij mogen niet het risico lopen dat het talent van deze jongeren wordt verspild. Daarom zijn dringend opleidingsmaatregelen nodig die waarborgen dat de vaardigheden en de vraag van de arbeidsmarkt beter op elkaar zijn afgestemd. Dat zal ongetwijfeld de autonomie en de economische afhankelijkheid van jongeren ten goede komen.</p>
    </intervention>
    <intervention id="2-241" speaker_id="96977" name="Diogo Feio" is_mep="True" mode="written">
      <p sl="pt">Op een moment dat Europa de grootste en ernstigste economische en financiële crisis van de laatste decennia doormaakt, is het fundamenteel dat de EU-strategie voor jongeren die wij hier bespreken zich richt op de problemen die het gevolg zijn van de crisis en vooral jongeren treffen. Ik denk dan met name aan het hoge werkloosheidspercentage onder jongeren, de moeilijke toegang tot de arbeidsmarkt, de lage lonen, de kloof tussen de formele kennis die op school en aan de universiteit wordt verworven en de eisen van het beroepsleven en het onvermogen om de - immer veeleisende - toetreding tot het beroepsleven te verenigen met het gezinsleven.</p>
      <p sl="pt">Deze zorgpunten moeten deel uitmaken van om het even welke Europese strategie voor jongeren. Wij hebben dus beleidsmaatregelen en strategieën nodig die de Europese jongeren in de gelegenheid stellen zich sneller en beter aan te passen aan de uitdagingen van de 21ste eeuw, vooral in deze tijden van crisis. Ik onderstreep met name het belang van maatregelen waarin de nodige aandacht wordt besteed aan onderwijs, het verwerven van nieuwe vaardigheden en het bevorderen van de creativiteit en het ondernemerschap. Ten slotte ben ik van oordeel dat de coördinatie tussen de verschillende actoren die deelnemen aan de tenuitvoerlegging van de strategie voor jongeren moet worden geïntensiveerd. Dat is de enige manier om de beoogde doelstellingen ook daadwerkelijk te kunnen verwezenlijken.</p>
    </intervention>
    <intervention id="2-955" speaker_id="96899" name="José Manuel Fernandes" is_mep="True" mode="written">
      <p sl="pt">Om de situatie van jongeren te verbeteren is een goed onderwijssysteem nodig waarin absolute prioriteit wordt gegeven aan problemen als vroegtijdig schoolverlaten en analfabetisme, en waarin gelijke toegang voor alle jongeren tot onderwijs en opleiding van goede kwaliteit op alle niveaus gewaarborgd is. Ook mogelijkheden tot een leven lang leren moeten verder worden bevorderd. Gelet op het feit dat de Europese jeugd van vandaag geconfronteerd wordt met groeiende werkloosheidscijfers en dat met name laaggekwalificeerde jongeren meer risico op werkloosheid lopen, is het onontbeerlijk dat jongeren een zo goed mogelijke opleiding krijgen die hun een snelle toegang tot en een duurzame participatie op de arbeidsmarkt garandeert. Het komt erop aan een eerste baan te vinden. Daarom hebben wij een voorstel voor een “Erasmus First Job” gelanceerd, dat inmiddels is goedgekeurd. Nu is het aan de Europese Commissie om aan dit voorstel gevolg te geven. De Europese Unie moet informatie verstrekken over de reeds bestaande instrumenten en deze verder ontwikkelen en beter implementeren. Wij moeten jongeren aansporen tot een meer actieve participatie, inzonderheid met het oog op de totstandbrenging van de recyclingsamenleving in de strijd tegen de klimaatverandering, waaraan de jeugd overigens reeds op genereuze wijze heeft bijgedragen.</p>
    </intervention>
    <intervention id="2-954" speaker_id="96706" name="João Ferreira" is_mep="True" mode="written">
      <p sl="pt">Wij zijn van oordeel dat dit verslag getuigt van een juiste visie op de aanpak van de problemen van jongeren als iets dat dwars door verschillende sectoren van de samenleving loopt. In lijn hiermee identificeert het verslag specifieke problemen op diverse terreinen: onderwijs en opleiding, werkgelegenheid, gezondheid, welzijn en milieu, participatie, cultuur, enzovoort. Het gaat met name om problemen zoals vroegtijdig schoolverlaten, werkloosheid, baanonzekerheid en slechte arbeidsomstandigheden, onbetaalde stages, braindrain, achteruitgang van het milieu, drugsverslaving en sociale uitsluiting.</p>
      <p sl="pt">Sommige van de voorstellen die de rapporteur aandraagt om deze problemen op te lossen, lijken ons goed en verdienen onze steun. Andere vinden wij ontoereikend, dubbelzinnig of zelfs tegenstrijdig. Wij kunnen bijvoorbeeld niet aanvaarden dat in het kader van een Europa 2020-strategie die “meer focust op jongeren”, flexibiliteit en baanonzekerheid en ook onregelmatige arbeid – concepten die in de strategie worden genoemd - gelden als een “strategische” oplossing voor de jeugd, onder het voorwendsel dat zij het concurrentievermogen zouden opdrijven en een uitweg uit de crisis zouden bieden.</p>
      <p sl="pt">Zoals op andere gebieden is ook hier een harmonisering nodig die bijdraagt aan de maatschappelijke vooruitgang. Het gaat niet op om de levens- en arbeidsomstandigheden van jongeren naar beneden toe bij te stellen. Sommige landen, waaronder Portugal, hebben een ruime waaier van jongerenrechten in hun grondwet verankerd. Zaak is dat die rechten niet beperkt maar geïmplementeerd worden.</p>
    </intervention>
    <intervention id="2-953" speaker_id="58758" name="Elisabetta Gardini" is_mep="True" mode="written">
      <p sl="it">Werklozen, werknemers met onzekere arbeidscontracten, stagiairs. Wat zijn de vooruitzichten van de jongere generatie? Welke verwachtingen hebben zij van het leven? Hoe zullen jongeren zich voelen die gedwongen zijn bij hun ouders te blijven wonen en door hen te worden onderhouden, zonder te kunnen denken aan het stichten van een gezin? Jongeren die nu eens wel en dan weer niet werken, vaak onderbetaald worden en taken verrichten die behoorlijk onder hun opleidingsniveau liggen. Jongeren die geen pensioen opbouwen. Wat heeft de toekomst voor hen in petto?</p>
      <p sl="it">Mijnheer de Voorzitter, dames en heren, het zijn de jongeren die de hoogste rekening van de crisis betalen.</p>
      <p sl="it">Ze zijn teleurgesteld, en geschrokken van het feit dat ze wel eens van de arbeidsmarkt uitgesloten zouden kunnen worden. Het heeft geen zin ons te verschuilen achter goede intenties en beloftes. Jongeren vragen om feiten. En wij hebben de plicht concrete oplossingen te bieden.</p>
      <p sl="it">Wij moeten investeren. We moeten zekerheden en kansen bieden. De arbeidsmarkt is aan het veranderen en wij moeten de omstandigheden creëren die ervoor zorgen dat jongeren zich als eerste aanpassen aan de veranderingen. Zij maken gebruik van nieuwe technologieën en volgen onderwijstrajecten die aansluiten bij de nieuwe eisen.</p>
      <p sl="it">We moeten onze inspanningen opvoeren. Jongeren moeten centraal staan in onze Europese beleidsmaatregelen. Als de jongeren geen toekomst hebben, dan heeft de hele maatschappij geen toekomst.</p>
    </intervention>
    <intervention id="2-242" speaker_id="28424" name="Tunne Kelam" is_mep="True" mode="written">
      <p sl="en">Ik heb voor het verslag over de nieuwe strategie voor jongeren gestemd, omdat ik van mening ben dat de jonge mensen van vandaag de toekomst van Europa zijn. We moeten nu maatregelen nemen om ervoor te zorgen dat jongeren zo goed mogelijk voorbereid zijn op hun verdere leven en zo goed mogelijk toegerust zijn om de uitdagingen het hoofd te bieden.</p>
      <p sl="en">Ik dring er bij de lidstaten op aan de nieuwe strategie voor jongeren serieus te nemen en de voorgestelde maatregelen krachtdadig ten uitvoer te leggen. De strategie voor jongeren moet tot uiting komen in de persoonlijke en professionele ontwikkeling van alle jongeren in Europa door hun de middelen te geven om in binnen- en buitenland te leren door middel van formeel, niet-formeel en informeel onderwijs. De strategie moet jongeren ook de mogelijkheid tot zelfverwezenlijking bieden en hun deelname aan de maatschappij versterken.</p>
      <p sl="en">Geen enkel beleid kan werkelijk functioneren zonder transsectorale tenuitvoerlegging. Alle relevante actoren in de verschillende sectoren moeten samenwerken om de strategie tot een succes te maken. Hoewel het jongerenbeleid in Europa op nationaal niveau wordt uitgevoerd, moeten we van elkaar leren en voorbeelden stellen. Openbaarmaking van de nationale verslagen is een cruciale stap om dichter bij onze jonge burgers te komen, maar ook om te leren van elkaars goede werkwijzen en van mogelijke uitdagingen.</p>
    </intervention>
    <intervention id="2-243" speaker_id="95017" name="Iosif Matula" is_mep="True" mode="written">
      <p sl="ro">De wereldwijde economische crisis is slechts een van de factoren die leiden tot veranderingen in gedrag en levensomstandigheden van jongeren in Europa. Dat moet een alarmbel doen rinkelen bij zowel de lidstaten als de Europese Unie.</p>
      <p sl="ro">In Europa is al enige tijd sprake van een afnemende bevolking. Dit heeft dramatische gevolgen voor onze economieën en socialezekerheidsstelsels. Het is zorgwekkend dat jonge mensen steeds later trouwen en kinderen krijgen. Tegelijkertijd worden hun goede mogelijkheden onthouden om hun vaardigheden te ontwikkelen en actief deel te nemen aan de maatschappij.</p>
      <p sl="ro">Onderwijs, werkgelegenheid, sociale integratie en gezondheid zijn zaken die voor jongeren van het grootste belang zijn, maar waarmee lidstaten worstelen. Dat is precies de reden dat ik heb gestemd voor het verslag dat door de heer Papanikolaou is samengesteld. Ik ben ervan overtuigd dat de wijzigingen die wij hebben voorgesteld een belangrijke bijdrage zullen leveren aan de taak een jongerenbeleid uit te stippelen dat hen in staat stelt onafhankelijk beslissingen te nemen en hun eigen initiatieven te ontplooien, dat jongeren in achterstandssituaties gelijke toegang tot onderwijs biedt en dat later voor hun integratie in de arbeidsmarkt zorgt.</p>
      <p sl="ro">Ik meen dat een partnerschap met de massamedia, dat gericht is op een verbetering van het profiel van Europese programma’s en projecten voor jongeren, een zeer belangrijke factor is voor het bereiken van onze doelstellingen.</p>
    </intervention>
    <intervention id="2-952" speaker_id="96978" name="Nuno Melo" is_mep="True" mode="written">
      <p sl="pt">De EU-strategie voor jongeren wordt steeds belangrijker en moet thans op de politieke agenda een prioritaire plaats innemen, aangezien jongeren 20 procent van de totale bevolking uitmaken. De doelstellingen zijn duidelijk en welomlijnd en hebben betrekking op belangrijke terreinen zoals het creëren van meer kansen op werkgelegenheidsgebied en het bevorderen van de actieve deelname van jongeren aan de samenleving. In deze tijden van financiële en economische crisis, waarin bovendien ook het probleem van de vergrijzing toeslaat, zijn jongeren een van de meest kwetsbare groepen. Daarom pleit ik voor een resolute ontwikkeling van een jeugdbeleid op Europees niveau. Ik heb in overeenstemming hiermee gestemd.</p>
    </intervention>
    <intervention id="2-244" speaker_id="28255" name="Andreas Mölzer" is_mep="True" mode="written">
      <p sl="de">Met name jongeren worden bijzonder hard getroffen door de huidige crisis. Gezien de toenemende werkloosheid onder jongeren is het van belang dat de scholingsmogelijkheden worden verbeterd. Terwijl wij op EU-niveau nog over bevordering praten, wordt in de EU-lidstaten al bezuinigd op financiële steun aan universiteiten.</p>
      <p sl="de">Als we de jongeren daadwerkelijk willen helpen, moeten we een einde maken aan het fenomeen van de 'eeuwige stagiair'. De gepresenteerde maatregelen zijn in het beste geval een intentieverklaring, maar zullen gezien de omstandigheden in deze tijden van crisis nauwelijks voldoende zijn om daadwerkelijk iets te bewerkstelligen. Daarom heb ik mij van stemming onthouden.</p>
    </intervention>
    <intervention id="2-951" speaker_id="96695" name="Radvilė Morkūnaitė-Mikulėnienė" is_mep="True" mode="written">
      <p sl="lt">Ik heb voor dit document gestemd omdat ik zelf deel uitmaak van de jongere generatie die de toekomst van de EU vormgeeft en ik me zorgen maak over het soort toekomst dat mij en de leden van mijn generatie te wachten staat. Op dit moment is werkloosheid een van de grootste problemen waarmee jongeren in mijn land, Litouwen, te maken hebben, evenals in andere EU-lidstaten, en we beginnen de jongeren van vandaag al de verloren generatie van deze tijd te noemen. Een ander probleem is dat het onderwijssysteem niet aansluit op de behoeften van de arbeidsmarkt. Hoewel we het met de mededeling van de Commissie over een EU-strategie voor jongeren eens zijn, vrees ik dat deze strategie, zoals vele andere strategieën die we hebben aangenomen, nooit verder zal komen dan mooie verklaringen op papier. Wij, het Europees Parlement, andere EU-instellingen en de lidstaten moeten begrijpen dat als we vandaag niet voor onze jongeren zorgen, geen van onze andere strategieën, met inbegrip van de EU 2020-strategie, ooit zal worden uitgevoerd, omdat er dan niemand meer over is om ze uit te voeren. Daarom verzoek ik de Commissie, de andere bevoegde instellingen en de lidstaten om zo snel mogelijk specifieke maatregelen te nemen om ervoor te zorgen dat deze strategie werkelijkheid wordt.</p>
    </intervention>
    <intervention id="2-950" speaker_id="96783" name="Wojciech Michał Olejniczak" is_mep="True" mode="written">
      <p sl="pl">Ik heb voor de resolutie van het Europees Parlement nr. A7-0113/2010 over het verslag “Een EU-strategie voor jongeren – Investeringen en empowerment” (2009/2159 (INI)) gestemd, omdat het vaststellen van een strategie voor jongeren uitzonderlijk belangrijk is. De jongeren in de Europese samenleving zullen in de nabije toekomst met vele uitdagingen te kampen hebben. De economische crisis en de vergrijzing in de maatschappij zijn ongetwijfeld belangrijke en brandende kwesties, en zullen vooral van invloed zijn op de jongeren die de toekomst moeten opbouwen. Gelijke kansen en gelijke toegang, dat zijn zaken die we zowel nu als binnen enkele jaren aan deze mensen moeten bieden. Er zijn spijtig genoeg veel getalenteerde jonge mensen waarbij het er om allerlei redenen nog niet uit is gekomen. Wij moeten hun een tweede kans geven. Oplossingen zoals financiële steun voor pas afgestudeerden zijn noodzakelijk om zonder problemen de arbeidsmarkt te betreden. De werkloosheid bij jongeren is spijtig genoeg hoog en de ongelijkheid op de arbeidsmarkt blijft bestaan. En er zijn zeker nog andere problemen dan degene die ik net vermeld heb. Daarom ben ik het volledig eens met de rapporteur dat “dit verslag een verdere stap in een voortdurend proces van inzet is. Een inzet die onze plicht is, een eeuwige plicht tegenover de toekomstige generaties”. Dit wordt nu van ons verwacht en dit moeten we waarmaken.</p>
    </intervention>
    <intervention id="2-245" speaker_id="97197" name="Alfredo Pallone" is_mep="True" mode="written">
      <p sl="it">Ik ben het eens met het standpunt van de heer Papanikolaou. De opstelling van een nieuwe strategie van de EU voor jongeren is van cruciaal belang. De hoofddoelstelling van de nieuwe strategie voor jongeren zou dan ook een efficiënter gebruik van de huidige instrumenten en het bevorderen van kennis moeten zijn. Er kan vooruitgang worden geboekt door de regeringen aan te sporen meer op dit vlak samen te werken, ongeacht de verschillen tussen de nationale beleidsmaatregelen voor jongeren.</p>
      <p sl="it">Dit is een essentiële factor om de toekomstige generatie Europese burgers een veelbelovende toekomst te bieden. De economische crisis heeft enorme gevolgen voor jongeren en vormt een bedreiging voor hun toekomstige welvaart. Bovendien zal de vergrijzing grote gevolgen hebben voor hun toekomst. In het licht van de vele vormen van druk waaraan jongeren worden blootgesteld en de daaruit voortvloeiende plicht om hen te steunen door middel van een efficiënte jongerenstrategie, evenals het feit dat voor het jongerenbeleid het subsidiariteitsbeginsel geldt en dat de lidstaten op dit vlak op vrijwillige basis samenwerken, is het van essentieel belang dat de nieuwe strategie de zwakke punten uit de vorige strategie oplost en concrete resultaten biedt.</p>
    </intervention>
    <intervention id="2-246" speaker_id="33984" name="Ioan Mircea Paşcu" is_mep="True" mode="written">
      <p sl="en">Het opleiden van jonge mensen is een cruciale taak, want als er fouten worden gemaakt en deze niet tijdig worden rechtgezet, hebben ze vaak gevolgen voor een hele generatie en is de kans groot dat ze worden herhaald, wat leidt tot een verdere verslechtering. Het probleem van onze ‘strategieën’ is dat we, als ze eenmaal zijn opgesteld, geobsedeerd raken door de tenuitvoerlegging en daardoor de noodzaak om ze regelmatig te herzien en aan te passen uit het oog verliezen.</p>
      <p sl="en">Deze strategie voor jongeren, die grotendeels voor de huidige crisis is opgesteld, heeft nu al met een aantal uitdagingen te maken: hoe moeten we jongeren beschermen tegen de negatieve psychologische invloed van de huidige crisis; hoe bereiden we hen voor op de wereld van morgen in plaats van die van vandaag; hoe zorgen we voor gelijke kansen op onderwijs, ongeacht inkomen; hoe maken we onderscheid tussen ‘mobiliteit’ en ‘braindrain’ en hoe vinden we een evenwicht tussen ‘virtuele banden’ via het internet en daadwerkelijke banden en teamgeest door middel van collectieve activiteiten?</p>
      <p sl="en">Dit zijn ‘strategische’ uitdagingen die ‘strategische’ aandacht moeten krijgen van beleidsmakers in alle EU-landen.</p>
    </intervention>
    <intervention id="2-949" speaker_id="96746" name="Marie-Thérèse Sanchez-Schmid" is_mep="True" mode="written">
      <p sl="fr">Ik heb voor dit verslag gestemd, omdat het tot doel heeft actief burgerschap en sociale integratie van en solidariteit tussen alle jongeren te bevorderen. Hoewel op het terrein van jeugdbeleid subsidiariteit de regel is, moeten wij de lidstaten ertoe aanzetten om gemeenschappelijke doelen en agenda's vast te stellen, en hun samenwerking en uitwisseling van goede praktijken te verbeteren. Als je weet dat in Europa een op de vier jongeren van vijftien jaar over een slechte leesvaardigheid beschikt, moet er dringend iets gebeuren. Nu de besprekingen over de begroting voor 2011 aan de gang zijn, baart het verschil tussen de ambities van het verslag dat we zojuist hebben aangenomen, en de bezuiniging van 3,4 procent op het budget voor "Jeugd in actie" mij zorgen. Waarom moeten we juist een programma dat gericht is op de ontwikkeling van het gevoel van burgerschap, de solidariteit en de tolerantie van jonge Europeanen, inkrimpen? Ik hoop dus dat de Strategie 2020, die gebaseerd is op een slimme, duurzame en inclusieve economie, vergezeld zal gaan van ambitieuze financiële verbintenissen voor het onderwijs en de opleiding van de jeugd, want in deze tijden van systeemcrisis kan de EU op de middellange termijn alleen overleven als haar jeugd goed is opgeleid en enthousiast meedoet met het Europese project.</p>
    </intervention>
    <intervention id="2-247" speaker_id="96789" name="Joanna Senyszyn" is_mep="True" mode="written">
      <p sl="pl">Ik heb de EU-strategie voor jongeren met volle overtuiging gesteund en ik ben ervan overtuigd dat ze zal slagen. Dit is een van de belangrijkste opdrachten van de Commissie cultuur en onderwijs, waar ik lid van ben. De situatie van de jongeren en hun kansen in het onderwijs en het beroepsleven moeten verbeterd worden. In deze context zijn drie kwesties van cruciaal belang.</p>
      <p sl="pl">1. De jongeren in de EU, ook in Polen, maken met succes gebruik van Europese programma’s zoals Comenius, Erasmus en Leonardo da Vinci. Daarom is het belangrijk dat de subsidies voor deze programma’s verhoogd worden en dat ze erkend worden als basis voor de ontwikkeling van een meerjarenstrategie van de EU voor jongeren. Er moeten in de toekomst meer financiële middelen voor deze programma’s uitgetrokken worden. Investering in de opleiding van jongeren is een van de beste manieren om Europese middelen te gebruiken. Ik roep ook op tot verbetering en volledige tenuitvoerlegging van het Erasmus Mundusprogramma.</p>
      <p sl="pl">2. Als socialiste wil ik de noodzaak benadrukken om jongeren gelijke kansen te geven bij hun toegang tot het onderwijs. Jongeren die zich geen hoger onderwijs kunnen veroorloven, moeten financieel ondersteund worden. We moeten ook de toegang tot de arbeidsmarkt vergemakkelijken en jongeren hierbij steunen.</p>
      <p sl="pl">3. In het kader van de inwerkingtreding van het Verdrag van Lissabon wil ik wijzen op de plicht van de lidstaten om deze strategie uit te voeren. De strategie wil jongeren onder andere aansporen om deel te nemen aan het democratische leven. Er wordt bijzondere aandacht besteed aan jonge sportmannen en -vrouwen, en het handhaven van de bepalingen van het Handvest van de grondrechten.</p>
    </intervention>
    <intervention id="2-948" speaker_id="23787" name="Czesław Adam Siekierski" is_mep="True" mode="written">
      <p sl="pl">Het verslag dat door het Europees Parlement goedgekeurd is, biedt een gedegen analyse van de jongerenkwestie, die vele facetten kent. Soms lijkt het of deze kwestie onvoldoende belicht wordt of naar de achtergrond geschoven wordt. De jongeren van vandaag bouwen het Europa van morgen. Daarom moeten we hun gepaste ontwikkelingskansen geven en hen zo goed mogelijk steunen om de mogelijkheden die de Unie biedt, te benutten. De jeugd is op zich een toegevoegde waarde. Ze heeft een frisse kijk op de zaken, is innovatief en kan de sociale visie van een Europa van tolerantie, verscheidenheid en gelijkheid waarmaken. De jongerenkwestie wint nog aan belang in de context van de huidige economische en demografische crisis in Europa.</p>
      <p sl="pl">Jongeren worden harder getroffen door de negatieve gevolgen van de huidige economische situatie. De werkloosheid bij deze groep ligt bijna tweemaal hoger dan de algemene werkloosheid en jongeren worden vaak door hun financiële situatie gedwongen om van hun opleiding af te zien. Dit kan dan weer leiden tot armoede en uitsluiting.</p>
      <p sl="pl">In de context van een vergrijzende samenleving moeten we maatregelen vinden die jongeren aanzetten om een gezin te stichten. Ze stellen deze beslissing vaak uit wegens hun slechte financiële situatie, problemen om een baan te vinden of om hun baan met een gezinsleven te combineren. Organisatorisch moet het samenwerkingskader rond de jongerenkwestie duidelijker en concreter worden. De jongerenkwestie is complex en vraagt om engagement op vele beleidsterreinen.</p>
    </intervention>
    <intervention id="2-947" speaker_id="96770" name="Joanna Katarzyna Skrzydlewska" is_mep="True" mode="written">
      <p sl="pl">Vandaag is een resolutie aangenomen over de mededeling van de Commissie over de EU-strategie voor jongeren. Deze resolutie geeft de juiste richting aan op basis van een geïntegreerde aanpak van de problemen en noden van jongeren. We verwachten dat de belangen van de jongeren en de komende generaties in aanmerking genomen zullen worden bij de formulering van beleidsstrategieën op alle beleidsniveaus en dat dit een doeltreffende en effectieve oplossing van de meest brandende kwesties zal garanderen. Denk maar aan de aanhoudende hoge werkloosheid bij deze maatschappelijke groep, die wijst op een gebrek aan structurele oplossingen, bijvoorbeeld fouten in het onderwijssysteem, dat jonge mensen opleidt op een manier die niet aangepast is aan de noden van de arbeidsmarkt.</p>
      <p sl="pl">We moeten de jongeren aanzetten om actief deel te nemen aan de burgermaatschappij, zich te engageren in de politiek en initiatieven te nemen. We moeten gunstige voorwaarden scheppen voor culturele creativiteit en interesse voor kunst, wetenschap en nieuwe technologieën wekken. Aan de andere kant moeten we jonge mensen beschermen tegen discriminatie en campagnes voeren om een milieuvriendelijke houding te stimuleren. We mogen ook de strijd tegen drugs en andere verslavingen niet vergeten, een gebied waarop jongeren bijzonder kwetsbaar zijn. Daarom heb ik vandaag met genoegen de resolutie van de heer Papanikolaou gesteund.</p>
    </intervention>
    <intervention id="2-946" speaker_id="36281" name="Silvia-Adriana Ţicău" is_mep="True" mode="written">
      <p sl="ro">De 96 miljoen jonge Europeanen tussen 15 en 29 vormen ongeveer 20 procent van de bevolking van de Europese Unie. De werkloosheid onder jongeren kwam begin dit jaar uit op 20 procent als gevolg van de economische crisis. Het aandeel jongeren dat de school voortijdig verliet liep op tot 17 procent. Vooral het platteland werd door dit verschijnsel getroffen. Daarnaast krijgen jongeren steeds vaker slechts tijdelijke banen aangeboden, waardoor hun kansen op financiële stabiliteit en de mogelijkheid een woning te kopen afnemen. Jongeren zijn onze toekomst en we zouden hen meer bij de Europese besluitvorming moeten betrekken. Zij zouden samen met ons plannen moeten maken en uitvoeren, waardoor ze een bijdrage kunnen leveren aan de maatschappij waarin wij leven. Ik roep de Commissie en de lidstaten op om met spoed een concrete strategie en maatregelen aan te nemen die tot een grotere maatschappelijke deelname van jongeren zullen leiden. Deze maatregelen moeten de volgende doelstellingen omvatten: zorgen voor toegang tot onderwijs zonder discriminatie, waardoor jongeren de vaardigheden kunnen opdoen die zij nodig hebben om een baan te vinden waarmee zij een fatsoenlijk bestaan kunnen opbouwen, hun toegang tot kinderopvang bieden waardoor ze een goede balans tussen werk en privé kunnen vinden, de toetreding van jongeren tot de arbeidsmarkt bevorderen en zorgen voor sociale huisvesting voor jongeren.</p>
    </intervention>
    <intervention id="2-248" speaker_id="96698" name="Viktor Uspaskich" is_mep="True" mode="written">
      <p sl="lt">De mondiale economische crisis is voor ons allen een pijnlijke klap geweest. Het treurigst is het feit dat de klap het hardst is aangekomen bij degenen van wie onze toekomst afhangt. Door de financiële tsunami van de afgelopen jaren zijn de meeste jongeren werkloos geworden of hebben ze onvoldoende werk. Volgens dit verslag is het percentage jongeren dat werkloos is bijna twee keer zo hoog als dat van de hele arbeidsbevolking. Nu hebben we de mogelijkheid om van de crisis een kans te maken. Dat zijn we verplicht aan de toekomstige generaties Europeanen.</p>
      <p sl="lt">Het is belangrijk voor mijn land, Litouwen, en ook voor de meeste buurlanden van Litouwen, dat de almaar doorgaande braindrain van gekwalificeerde arbeiders een halt toe wordt geroepen. Zoals de titel van het verslag suggereert, kunnen we dat bereiken door te investeren en kansen te bieden. Vanuit het oogpunt van investeringen zijn onderwijs en werkgelegenheid de belangrijkste gebieden. We moeten een soepelere overgang tussen het onderwijs en de arbeidsmarkt bewerkstelligen. Het effect van deze essentiële investering zal echter beperkt blijven als we onze jongeren geen kansen bieden. We moeten onze jongeren aanmoedigen om zowel op sociaal als politiek gebied actieve burgers te worden. In Oost-Europa is de opkomst van jongeren bij verkiezingen heel laag. Daarom moeten we ervoor zorgen dat ze weer geïnteresseerd raken in de politiek.</p>
      <p sl="lt">Het maatschappelijk middenveld en de daarvan deel uitmakende niet-gouvernementele organisaties kunnen de belangen van de EU ondersteunen, zoals het EU-project ‘Mijn stem’, dat gebruik heeft gemaakt van innovatieve internettechnologieën en het politieke bewustzijn van jongeren heeft vergroot. Daarnaast moeten we een constructieve dialoog met jongeren en jongerenorganisaties in Europa aangaan, vrij van het web van bureaucratie en technisch jargon.</p>
    </intervention>
    <intervention id="2-249" speaker_id="96918" name="Derek Vaughan" is_mep="True" mode="written">
      <p sl="en">Ik heb het verslag over een Europese strategie voor jongeren gesteund, omdat ik van mening ben dat deze van groot belang zal blijken om jonge mensen de komende jaren aan een voltijdbaan te helpen. Met 5,5 miljoen werkloze Europeanen onder de 25 is het duidelijk dat we een effectieve strategie nodig hebben om het probleem aan te pakken.</p>
      <p sl="en">Het probleem van werkloosheid onder jongeren is niet alleen te wijten aan de economische crisis; werkgevers zoeken mensen met werkervaring. Ik ben het volledig eens met de suggestie dat hoger onderwijs effectiever gekoppeld zou moeten worden aan de arbeidsmarkt. Samenwerking tussen de lidstaten is essentieel voor het aanpakken van de werkloosheid onder jongeren, die ernstige sociale en economische gevolgen kan hebben.</p>
    </intervention>
    <intervention id="2-945" speaker_id="96862" name="Sophie Auconie" is_mep="True" mode="written">
      <p sl="fr">Het was hard nodig om de bescherming van zelfstandig werkzame vrouwen te versterken. Het verslag van mevrouw Lulling over gelijke behandeling van zelfstandig werkzame mannen en vrouwen is een stap in die richting, met een moederschapsverlof van veertien weken en sociale zekerheid voor de meewerkende echtgenoot, waar deze eerst nog geen recht op had. Het Europees Parlement staat eens te meer borg voor de bescherming van vrouwen die een beroep uitoefenen. Ik sta daarachter en daarom heb ik voor dit verslag gestemd.</p>
    </intervention>
    <intervention id="2-251" speaker_id="5956" name="Regina Bastos" is_mep="True" mode="written">
      <p sl="pt">Gelet op het feit dat Richtlijn 86/613/EEG betreffende de toepassing van het beginsel van gelijke behandeling van zelfstandig werkzame mannen en vrouwen moet worden ingetrokken, betekent dit voorstel tot wijziging een belangrijke stap voorwaarts, ook voor echtgenoten van zelfstandigen.</p>
      <p sl="pt">Inzake sociale bescherming wordt voorgesteld dat lidstaten die beschikken over een stelsel van sociale bescherming voor zelfstandigen, de nodige maatregelen nemen om te waarborgen dat ook echtgenoten van zelfstandigen sociale bescherming genieten overeenkomstig het nationale recht. Ofschoon sociale bescherming voor echtgenoten niet verplicht is, wordt met dit voorstel een belangrijke stap gezet, aangezien echtgenoten in vele lidstaten geen enkele vorm van sociale bescherming genieten, noch op verplichte noch op vrijwillige grondslag.</p>
      <p sl="pt">Dit voorstel voorziet tevens in zwangerschapsbescherming, al is de duur van het zwangerschapsverlof van vrouwelijke zelfstandigen of meewerkende echtgenoten van zelfstandigen niet gelijk aan die van het zwangerschapsverlof van vrouwelijke werknemers. Ze hebben echter wel recht op een adequate uitkering, zodat zij hun beroepsactiviteiten gedurende ten minste veertien weken kunnen onderbreken en/of een tijdelijke vervangingsdienst kunnen aanvragen. Daarom heb ik voor dit voorstel gestemd.</p>
    </intervention>
    <intervention id="2-252" speaker_id="96681" name="Vilija Blinkevičiūtė" is_mep="True" mode="written">
      <p sl="lt">Om uit de economische recessie te komen is het zeer belangrijk om in menselijk kapitaal en sociale infrastructuur te investeren, waardoor zodanige omstandigheden worden geschapen dat mannen en vrouwen alle kansen die ze krijgen, kunnen benutten. De Europese Unie is nu dicht bij de doelstelling van de Lissabonstrategie dat 60 procent van de vrouwen in 2010 werkt, maar de werkgelegenheid voor vrouwen in de lidstaten is heel ongelijk verdeeld. Daarom moeten de Commissie en de lidstaten doeltreffende maatregelen nemen om bij de eerste gelegenheid die zich voordoet de richtlijn betreffende de toepassing van het beginsel van gelijke behandeling van zelfstandig werkzame mannen en vrouwen ten uitvoer te leggen. Het punt van de zwangerschapsbescherming voor zelfstandig werkzame vrouwen en hun meewerkende echtgenoten of erkende levenspartners is heel belangrijk. Er moet worden erkend dat die vrouwen een uitkering moeten krijgen waardoor ze lang genoeg kunnen stoppen met werken om veilig door hun zwangerschapsperiode te komen en fysiek te herstellen na een normale verlofperiode, en die zwangerschapsuitkering voor vrouwen moet adequaat zijn. Daarom ben ik het volledig eens met de mening van de rapporteur over de voorstellen van de Raad voor deze tweede lezing van de richtlijn. Bovendien is in de raadplegingen van de Commissie over de nieuwe EU 2020-strategie te weinig aandacht besteed aan de gelijkheid van mannen en vrouwen. We moeten alle kwesties met betrekking tot de gelijkheid van mannen en vrouwen versterken en integreren in de nieuwe strategie.</p>
    </intervention>
    <intervention id="2-944" speaker_id="96867" name="Maria Da Graça Carvalho" is_mep="True" mode="written">
      <p sl="pt">Het verheugt mij dat deze richtlijn is aangenomen, aangezien ze voorziet in een kader voor de toepassing in de lidstaten van het beginsel van gelijke behandeling van zelfstandig werkzame mannen en vrouwen of personen die bijdragen aan de uitoefening van een dergelijke beroepsactiviteit. De geringe deelneming van vrouwen aan zelfstandige beroepsactiviteiten wijst op ongelijke voorwaarden in zoverre de gezinsverantwoordelijkheden een negatief effect lijken te hebben op het ondernemerschap van vrouwen in vergelijking met mannen. Met betrekking tot meewerkende echtgenoten leveren het gebrek aan sociale bescherming en de niet-erkenning van hun deelneming aan de activiteiten van het familiebedrijf voor sommige bedrijven een oneerlijk concurrentievoordeel op. Met dit initiatief worden echter gelijke voorwaarden in Europa gewaarborgd. Het is essentieel maatregelen aan te nemen om de genderongelijkheden inzake ondernemerschap weg te werken en het beroeps- en gezinsleven beter te combineren. Ik verzoek de lidstaten om in de praktijk garanties te bieden voor de volledige gelijkheid tussen mannen en vrouwen in het beroepsleven en te dien einde initiatieven ter ondersteuning van het ondernemerschap van vrouwen te bevorderen.</p>
    </intervention>
    <intervention id="2-253" speaker_id="1892" name="Carlos Coelho" is_mep="True" mode="written">
      <p sl="pt">De richtlijn van december 1986 is ondoeltreffend gebleken, aangezien de praktische resultaten volgens de uitvoeringsverslagen verre van toereikend zijn. Daarom moet dringend werk worden gemaakt van de versterking van de zwangerschapsbescherming voor vrouwelijke zelfstandigen en moeten garanties worden geboden voor de gelijke behandeling van zelfstandig werkzame mannen en vrouwen, inclusief hun meewerkende echtgenoten.</p>
      <p sl="pt">In Europa maken zelfstandigen 16 procent van de actieve bevolking uit. Nauwelijks een derde daarvan zijn vrouwen. Dit lage aantal is ongetwijfeld te wijten aan de ontelbare hindernissen waarmee vrouwelijke ondernemers kampen, met name voor wat betreft de combinatie van beroep en gezin. De richtlijn uit 1986 heeft haar doelstellingen niet bereikt, maar ook het huidige voorstel is weinig ambitieus.</p>
      <p sl="pt">Ik betreur het dat het potentieel van de richtlijn is teruggeschroefd om een politiek compromis in de Raad te bereiken. Het voorstel kan echter worden beschouwd als een eerste stap op weg naar de verbetering van de huidige situatie met betrekking tot de sociale bescherming die vrouwelijke zelfstandigen en meewerkende echtgenoten genieten. Het voorziet in minimumnormen waarmee voor het eerst op Europees niveau wordt erkend dat deze vrouwen recht hebben op een zwangerschapsuitkering die hen in de gelegenheid stelt gedurende ten minste veertien weken hun beroepsactiviteit te onderbreken.</p>
    </intervention>
    <intervention id="2-943" speaker_id="photo_generic" name="Anna Maria Corazza Bildt, Christofer Fjellner, Gunnar Hökmark, Anna Ibrisagic en Alf Svensson" is_mep="True" mode="written">
      <p sl="sv">De Zweedse delegatie binnen de Fractie van de Europese Volkspartij (Christendemocraten) stemde gisteren (18 mei 2010) tegen de aanbeveling voor de tweede lezing betreffende het gemeenschappelijk standpunt van de Raad in eerste lezing met het oog op de aanneming van de richtlijn van het Europees Parlement en de Raad betreffende de toepassing van het beginsel van gelijke behandeling van zelfstandig werkzame mannen en vrouwen en tot intrekking van Richtlijn 86/613/EEG (A7-0146/2010). Het is van essentieel belang dat de lidstaten samenwerken om gelijke behandeling van mannen en vrouwen te garanderen, opdat meer vrouwen zelfstandige werkzaam kunnen worden. Wij geloven daarentegen niet dat het de taak van de EU is om besluiten te nemen op het gebied van het gelijkheidsbeleid, die verstrekkende gevolgen hebben voor de overheidsfinanciën van de lidstaten. Het komt de lidstaten toe om dat te doen. Bovendien vinden wij niet dat mannen en vrouwen op voet van gelijkheid worden behandeld wanneer uitkeringen en ouderschapsverlof alleen gegarandeerd moeten worden voor zelfstandig werkzame vrouwen (en niet voor mannen) wanneer ze kinderen krijgen. Tot slot willen wij erop wijzen dat meer gelijkheid één van de grote uitdagingen is voor de EU, waarbij Zweden als inspiratiebron voor de andere lidstaten van de EU zou kunnen dienen. In de huidige economische crisis is het van het allergrootste belang dat zelfstandig werkzame vrouwen en mannen steun krijgen en aangemoedigd worden.</p>
    </intervention>
    <intervention id="2-254" speaker_id="33997" name="Corina Creţu" is_mep="True" mode="written">
      <p sl="ro">Ruim twee jaar geleden debatteerden wij over het verslag betreffende de toestand van vrouwen in plattelandsgebieden. We hebben toen aangedrongen op noodzakelijke aanpassingen van de wetgeving inzake sociale bescherming. De Raad legt ons nu een nieuw soort richtlijn voor, waarvan het toepassingsgebied echter beperkt blijft tot de landbouw. Ik meen dat er geen gronden zijn voor deze beperking. Vrouwen in plattelandsgebieden hebben het buitengewoon moeilijk, vooral in de nieuwe lidstaten en dit verdient onze voortdurende en actieve zorg. Maar wanneer we het hebben over de uitoefening van zelfstandige beroepsactiviteiten, mogen we degenen die hun brood verdienen met ambachten, of in de handel, het midden- en kleinbedrijf en vrije beroepen, niet over het hoofd zien.</p>
      <p sl="ro">Daarnaast meen ik dat de door de Raad voorgestelde bepalingen waarmee lidstaten de toegang tot socialebeschermingsstelsels kunnen beperken, moeten worden vermeden. Krachtens de beginselen van evenredigheid en subsidiariteit voorziet de richtlijn, in de door het Parlement voorgestelde gewijzigde vorm, in het raamwerk dat moet leiden tot het terugdringen van verschillen tussen vrouwen en mannen die zelfstandige beroepsactiviteiten uitoefenen. Wat dat betreft meen ik enerzijds dat moederschapsbescherming van essentieel belang is, gebaseerd op het recht op minimaal 14 weken verlof en een moederschapsuitkering. Anderzijds is het recht van echtparen en levenspartners op het legaal opzetten van een bedrijf niet minder essentieel.</p>
    </intervention>
    <intervention id="2-255" speaker_id="96977" name="Diogo Feio" is_mep="True" mode="written">
      <p sl="pt">Als vurig voorstander van het gelijkheidsbeginsel kan ik geen initiatieven ter discussie stellen die gericht zijn op de bescherming van de rechten van vrouwen in het beroepsleven, zoals het geval is met dit verslag van mijn dierbare collega, mevrouw Lulling. Zoals ik al eerder zei “moeten mannen en vrouwen gelijk worden behandeld door hun dezelfde rechten te geven maar rekening te houden met hun respectievelijke behoeften. In het geval van vrouwen is dit met name relevant op gebieden zoals zwangerschapsbescherming, het vinden van een balans tussen werk en gezin (…)”.</p>
      <p sl="pt">Daarom stel ik hier met voldoening vast dat onder meer rekening wordt gehouden met zwangerschapsbescherming voor vrouwelijke zelfstandigen. Ik ben echter ook een trouwe aanhanger van het subsidiariteitsbeginsel. Daarom ben ik van oordeel dat een groot deel van de kwesties die hier besproken worden onder de bevoegdheid van de lidstaten moet blijven vallen.</p>
    </intervention>
    <intervention id="2-942" speaker_id="96899" name="José Manuel Fernandes" is_mep="True" mode="written">
      <p sl="pt">Ik verwelkom de inspanningen van het Europees Parlement om de mechanismen ter bevordering van de sociale rechtvaardigheid en de gelijkheid in de Europese Unie te versterken. Het gaat hier om een onbetwistbaar beginsel van de beschaafde wereld en met name van een Europa dat zichzelf als cultureel en sociaal ontwikkeld beschouwt. Het waarborgen van een gelijke behandeling van zelfstandig werkzame mannen en vrouwen – inzonderheid voor wat betreft de toegang tot sociale beschermingsmechanismen, met bijzondere aandacht voor zwangerschapsbescherming – is des te dringender en noodzakelijker gelet op de langdurige en ernstige economische en sociale crisis die wij thans doormaken. Gezien de welbekende ontwikkelingen op het niveau van zowel organisatie als machines en arbeids- en productiemethoden mogen de economische sectoren niet langer verschillend behandeld worden. Voor de toegang tot publieke stelsels voor sociale bescherming moeten gelijke criteria voor alle werknemers worden gehanteerd, met name voor wat betreft bijdragen en voordelen. Verder wil ik onderstrepen dat deze aanbeveling het vrouwelijke ondernemerschap ongetwijfeld sterker zal stimuleren. De Europese economie kan nog een stuk groeien en heeft nog veel te winnen met een sterkere en bredere participatie van vrouwen.</p>
    </intervention>
    <intervention id="2-941" speaker_id="96952" name="Sylvie Guillaume" is_mep="True" mode="written">
      <p sl="fr">Ik ben blij dat dit verslag is aangenomen, aangezien gendergelijkheid en gelijkheid in het algemeen, onder meer wat betreft sociale rechten, mij na aan het hart liggen. Het lijkt me van het grootste belang dat de lidstaten zelfstandig werkzame vrouwen en meewerkende echtgenoten verzekeren van sociale bescherming die equivalent is aan die van vrouwelijke werknemers. Waar het om gaat is dat we middels deze maatregel het nog te schoorvoetende ondernemerschap van vrouwen in Europa een boost geven, en vooral dat we zorgen dat deze vrouwen volgens dezelfde voorwaarden moederschapsverlof kunnen opnemen als vrouwen die een ander type beroep uitoefenen. Het moederschapsverlof moet in alle lidstaten en voor alle vrouwen gegarandeerd worden, ongeacht wat voor werk ze doen. Deze maatregel valt onder het subsidiariteitsbeginsel; laten we daarom hopen dat de lidstaten zullen doen wat nodig is om te zorgen dat deze mannen en deze vrouwen zo spoedig mogelijk, en zo gemakkelijk mogelijk, hun gezinsleven en hun beroepsleven kunnen combineren.</p>
    </intervention>
    <intervention id="2-940" speaker_id="28141" name="Lívia Járóka" is_mep="True" mode="written">
      <p sl="nl">Graag feliciteer ik mijn collega Astrid Lulling met de aanneming van haar verslag, wat een belangrijke stap voorwaarts is bij de oplossing van een probleem dat zich al bijzonder lang voortsleept. De situatie van huwelijks- en levenspartners van zelfstandig ondernemers – die zonder status van werknemer of zakenpartner bijdragen aan de ontplooiing van en de winst uit activiteiten van de onderneming – is niet op bevredigende wijze geregeld in de richtlijn van de Raad uit 1986. Daarom was het tijd bovengenoemde wetgeving buiten werking te stellen en een nieuwe richtlijn op te stellen waarin de erkenning van het werk van meewerkende huwelijkspartners wordt vastgelegd en hun hetzelfde niveau van bescherming op het gebied van sociale zekerheid wordt geboden als de ondernemers zelf.</p>
      <p sl="nl">Verder is een belangrijk resultaat van de rapporteur en het Europees Parlement dat, in tegenstelling tot het oorspronkelijke voorstel van de Raad, het toepassingsgebied zich niet langer beperkt tot bezoldigde activiteiten van zelfstandige ondernemers in de landbouw, aangezien deze doelgroep tevens werkzaam is in kleine- en middelgrote ondernemingen of in de handel en daar zelfs een meerderheid vormt. Hoewel de Raad diverse belangrijke voorstellen van de rapporteur en het Europees Parlement niet heeft overgenomen – zo wordt de gelijke sociale bescherming van huwelijkspartners en levenspartners aan de lidstaten overgelaten en wordt lidstaten de mogelijkheid geboden beperkende regels te handhaven betreffende bepaalde stelsels of niveaus van sociale zekerheid – is de ontwerprichtlijn al met al toch een belangrijke stap voorwaarts.</p>
    </intervention>
    <intervention id="2-256" speaker_id="96813" name="Barbara Matera" is_mep="True" mode="written">
      <p sl="it">Ik ben verheugd over de goedkeuring van het voorstel voor een richtlijn betreffende de toepassing van het beginsel van gelijke behandeling van zelfstandig werkzame mannen en vrouwen. Eindelijk spreekt het Europees Parlement zich uit over de toepassing van dit beginsel, dat symbool staat voor maatschappelijke en economische vooruitgang!</p>
      <p sl="it">Hoewel de bevoegdheden van de lidstaten in acht moeten worden genomen, ben ik van mening dat er niet alleen een minimumnorm moet komen voor de bescherming van zelfstandig werkzame vrouwen of moeders en meewerkende echtgenoten of erkende levenspartners, maar ook dat hun bescherming gelijk moet worden gesteld aan die van vrouwen of moeders in loondienst.</p>
      <p sl="it">Het is te hopen dat de vaststelling van de rechten wordt gevolgd door de naleving ervan en dat de lidstaten dus passende maatregelen zullen invoeren, in het bijzonder voor de bescherming van zelfstandig werkzame vrouwen en meewerkende echtgenoten tijdens zwangerschap en moederschap. Iedere vorm van discriminatie op het werk moet worden bestreden teneinde de emancipatie van vrouwen te steunen, evenzeer als die van mannen trouwens.</p>
    </intervention>
    <intervention id="2-939" speaker_id="96978" name="Nuno Melo" is_mep="True" mode="written">
      <p sl="pt">Het voorstel van de Commissie heeft ten doel de gelijke behandeling van zelfstandig werkzame mannen en vrouwen te waarborgen. Met de aanneming van deze tekst zetten wij mijns inziens een belangrijke en zeer positieve stap, die ons dichter bij de huidige Europese wetgeving voor vrouwelijke werknemers brengt, aangezien de fundamentele rechten van vrijheid en sociale bescherming al gegarandeerd zijn en de voorgestelde amendementen op de originele tekst in de richting gaan van een algemene verbetering van de bescherming van echtgenoten van zelfstandigen, inzonderheid voor wat betreft de zwangerschapsuitkering voor vrouwelijke zelfstandigen en echtgenoten of levenspartners. Ik heb in overeenstemming hiermee gestemd.</p>
    </intervention>
    <intervention id="2-938" speaker_id="28279" name="Justas Vincas Paleckis" is_mep="True" mode="written">
      <p sl="lt">Ik heb voor dit verslag gestemd, niet alleen omdat het belangrijk is en – naar mijn mening – het leven van miljoenen EU-burgers zal beïnvloeden. Ik ken veel kunstenaars, advocaten en andere zelfstandig werkzame personen en ik weet dat die heel vaak worden bijgestaan door gezinsleden, meestal hun vrouw of kinderen. Het feit dat ze nu het recht op sociale bescherming zullen krijgen, zal hun materiële situatie, hun motivatie en hun werkkracht ongetwijfeld versterken. Dat is heel belangrijk voor Litouwen, omdat nu de crisis de Oostzeestaten hard heeft getroffen, de materiële situatie van veel gezinnen grenst aan armoede.</p>
      <p sl="lt">We kunnen niet langer vanaf de zijlijn blijven toekijken nu zelfstandig werkzame vrouwen en mannen met gezinnen geconfronteerd worden met sociale onrechtvaardigheid. De aanneming van dit verslag is een duidelijk signaal aan de regeringen van de EU-lidstaten om de echtgenoten en echtgenotes van zelfstandig werkzame personen te steunen, om ze het recht op een pensioen, betaalde vakanties en zwangerschaps- of vaderschapsverlof te garanderen en ze te helpen bij hun re-integratie in de arbeidsmarkt.</p>
    </intervention>
    <intervention id="2-257" speaker_id="97197" name="Alfredo Pallone" is_mep="True" mode="written">
      <p sl="it">Ik wil graag mijn steun uitspreken voor het verslag van mevrouw Lulling. Het voorstel is noodzakelijk vanwege de nog steeds bestaande grote ongelijkheid tussen mannen en vrouwen die als zelfstandige werken, een kloof die zelfs nog groter dreigt te worden. Het voorstel stelt bovendien dat meewerkende echtgenoten sociale bescherming moeten krijgen, aangezien zij vaak een aanzienlijke bijdrage leveren aan de werkzaamheden van de zelfstandige. In vele lidstaten ontbreekt deze sociale bescherming echter volledig.</p>
      <p sl="it">Het voorstel, dat tevens tot doel heeft de toetreding van vrouwen tot de arbeidsmarkt te stimuleren en bij te dragen aan de strijd tegen zwartwerk, bevat drie belangrijke wijzigingen ten opzichte van de huidige communautaire wetgeving. In de eerste plaats wordt de definitie van “meewerkende echtgenoot” uitgebreid tot ongehuwde stellen die door de wet als paar worden erkend. In de tweede plaats krijgen zelfstandigen en meewerkende echtgenoten het recht om, op verzoek, gebruik te maken van betaald zwangerschapsverlof voor een periode van maximaal 14 weken. Tenslotte krijgen meewerkende echtgenoten het recht om, op verzoek, deel te nemen aan een socialezekerheidsregeling.</p>
    </intervention>
    <intervention id="2-258" speaker_id="38595" name="Rovana Plumb" is_mep="True" mode="written">
      <p sl="ro">Ik heb vóór dit verslag gestemd omdat ik meende dat het aannemen van deze richtlijn van het grootste belang is op EU-niveau, gezien de economische en financiële crisis die wij op dit moment doormaken. Aangezien meewerkende echtgenoten in de meeste lidstaten niet dezelfde sociale zekerheid genieten als hun echtgenoten, meende ik dat als een lidstaat zelfstandigen verplicht deel te nemen aan een socialezekerheidsregeling, die ook verplicht zou moeten zijn voor hun meewerkende echtgenoten of levenspartners.</p>
      <p sl="ro">Het standpunt van de Raad is te betreuren omdat de Raad zich niet kan vinden in de verplichting voor meewerkende echtgenoten en levenspartners om deel te nemen aan de socialezekerheidsregelingen in die landen waar zij deze status krachtens de nationale wetgeving genieten. Aangezien een ruime meerderheid niet deelneemt aan deze regelingen, zijn zij zich niet bewust van de voordelen die de socialezekerheidsregelingen bieden voor zieken, gehandicapten en bejaarden.</p>
      <p sl="ro">Als schaduwrapporteur voor de Fractie Progressieve Alliantie van Socialisten en Democraten in het Europees Parlement heb ik mijn steun gegeven aan het standpunt dat zelfstandig werkzame vrouwen, echtgenoten en levenspartners die besluiten kinderen te nemen, recht hebben op sociale bescherming en betaald verlof en geen kinderbijslag zou moeten worden onthouden, zoals de Roemeense regering doet.</p>
    </intervention>
    <intervention id="2-259" speaker_id="28409" name="Raül Romeva i Rueda" is_mep="True" mode="written">
      <p sl="en">Ik ben erg blij dat het Europees Parlement vandaag zijn standpunt in tweede lezing over de richtlijn van het Europees Parlement en de Raad betreffende de toepassing van het beginsel van gelijke behandeling van zelfstandig werkzame mannen en vrouwen en tot intrekking van Richtlijn 86/613/EEG heeft aangenomen.</p>
      <p sl="en">Vrouwen spelen een essentiële rol in het behoud van zelfstandige ondernemingen als eigenaars en als meewerkende echtgenoten of levenspartners. Ik verwelkom het besluit van het Parlement over de toepassing van het beginsel van gelijke behandeling van zelfstandig werkzame personen en hun echtgenoten als een belangrijk onderdeel van de EU-wetgeving.</p>
    </intervention>
    <intervention id="2-260" speaker_id="96944" name="Marina Yannakoudakis" is_mep="True" mode="written">
      <p sl="en">De ECR-Fractie hecht veel waarde aan het overbruggen van de genderkloof voor zelfstandigen en hun partners. Wij steunen de doelstelling van het verslag in de zin dat we graag zouden zien dat alle landen van de EU steun en sociale bescherming bieden aan zelfstandigen. We zijn er echter op tegen dat deze wetgeving op EU-niveau wordt gemaakt. De ECR-Fractie heeft het subsidiariteitsbeginsel altijd verdedigd en is er sterk van overtuigd dat de lidstaten het voortouw moeten nemen bij het opstellen en bevorderen van arbeidswetgeving en sociaal beleid. Daarom heeft de ECR-Fractie zich onthouden van stemming over de amendementen 1-17.</p>
    </intervention>
    <intervention id="2-262" speaker_id="1941" name="Roberta Angelilli" is_mep="True" mode="written">
      <p sl="it">Vandaag heeft het Parlement opnieuw de noodzaak benadrukt van een grote mate van consumentenbescherming in de hele EU, evenals het belang van een harmonisering van de voorschriften inzake de etikettering van textielproducten en de verplichting alle kleding die in Europa wordt verhandeld te etiketteren. De inwerkingtreding van een toekomstige verordening over de benaming van textielproducten en de etikettering van de vezelsamenstelling zullen het huidige regelgevingskader vereenvoudigen en het transparanter, duidelijker en tevens voordeliger maken voor consumenten en kleine en middelgrote ondernemingen.</p>
      <p sl="it">Door middel van etiketten kunnen consumenten bewuste keuzes maken over de aankoop van producten, waarbij zij zich ook kunnen laten leiden door ethische overwegingen op het vlak van gezondheid, milieugevolgen, mensenrechten en de omstandigheden en beloning van de arbeiders die de textielproducten fabriceren. Anderzijds kunnen kleine en middelgrote ondernemingen, evenals de textielindustrie in het algemeen, kwaliteit, ontwerp en innovatie van hun producten waarborgen, wat gunstig is voor hun concurrentievermogen op de Europese en de wereldmarkt. Het “Made in ”-label zou consumenten niet alleen aanvullende informatie verschaffen over de eigenschappen van een product, maar tevens bijdragen aan de versterking van de economie door de ontwikkeling van nieuwe producten voor tal van sectoren, de bevordering van werkgelegenheid en de ondersteuning van de strijd tegen vervalsingen uit derde landen.</p>
    </intervention>
    <intervention id="2-937" speaker_id="96862" name="Sophie Auconie" is_mep="True" mode="written">
      <p sl="fr">In deze tijden van mondialisering, waarin producten steeds vaker het resultaat zijn van een reis door een geïnternationaliseerde productieketen, is het moeilijk om te weten wat de "nationaliteit" van producten is. Tegelijkertijd willen consumenten graag met kennis van zaken hun aankopen kunnen doen, waarbij ze soms de voorkeur geven aan artikelen die afkomstig zijn uit landen waar de kwaliteitsnormen of de sociale en milieunormen hoger zijn. In dat verband heb ik besloten om voor dit verslag te stemmen vanwege het voorstel om de aanduiding van het land van herkomst op het etiket verplicht te stellen. Ik denk dat dit essentiële informatie is die altijd aan de consument verstrekt moet worden. Ik ben het ook eens met het idee dat de Europese Commissie binnen twee jaar een verslag of zelfs een wetgevingsvoorstel moet opstellen met het oog op harmonisering van de etikettering van textielproducten. We hebben nu al tientallen jaren een gemeenschappelijke markt; hoe kan het dan dat de systemen voor de maataanduiding en veel andere, even belangrijke aanduidingen nog zo sterk uiteenlopen tussen de lidstaten?</p>
    </intervention>
    <intervention id="2-936" speaker_id="96680" name="Zigmantas Balčytis" is_mep="True" mode="written">
      <p sl="lt">Ik heb voor deze verordening gestemd omdat ik van mening ben dat deze verordening meer duidelijkheid verschaft aan zowel de fabrikanten als de consumenten van textielproducten. Ik verwelkom de vorm die voor de verordening is gekozen, waarbij de afzonderlijke richtlijnen die momenteel van kracht zijn worden samengevoegd, wat zal leiden tot minder administratieve lasten voor de lidstaten bij de omzetting in nationale wetgeving van de technische aanpassingen die steeds wanneer er een nieuwe vezelnaam aan de lijst wordt toegevoegd, moeten worden doorgevoerd. Desondanks heb ik het gevoel dat het tijd wordt dat we een discussie openen over een herziening van het systeem voor de etikettering van textielproducten, een herziening die geen extra lasten voor fabrikanten met zich meebrengt en die door de consumenten duidelijk wordt begrepen en geaccepteerd. Daarom steun ik de voorstellen die in de verordening zijn vervat dat in het verslag van de Europese Commissie moet worden ingegaan op zaken als een uniform systeem voor de gehele EU voor de etikettering van maataanduidingen van kleding en schoeisel, een aanduiding van eventuele allergene of gevaarlijke stoffen en ecologische etikettering en etikettering van sociale aspecten.</p>
    </intervention>
    <intervention id="2-263" speaker_id="28214" name="Jean-Luc Bennahmias" is_mep="True" mode="written">
      <p sl="fr">Het mag misschien verbazen, maar de herkomstaanduiding "Made in", die men op veel kledingetiketten aantreft, is vooralsnog niet verplicht en het gebruik ervan loopt van land tot land sterk uiteen. Toen we ons zouden gaan bezighouden met een Commissievoorstel voor een verordening over de tijd die benodigd is om een nieuw soort textielvezel op de markt te brengen, hebben we van de gelegenheid gebruikgemaakt om dit etiketteringsprobleem te verhelpen. Bij gebrek aan Europese wetgeving bestaat namelijk het risico dat er producten op de markt komen die zijn vervaardigd in derde landen, maar die een vermelding dragen die doet voorkomen alsof ze in Europa vervaardigd zijn. Bovendien wordt de Commissie in het verslag gevraagd een etikettering te overwegen die de consumenten toegang geeft tot informatie over de sociale en milieuomstandigheden bij de vervaardiging van de producten die ze kopen.</p>
    </intervention>
    <intervention id="2-264" speaker_id="29074" name="Vito Bonsignore" is_mep="True" mode="written">
      <p sl="it">Mijn complimenten voor rapporteur Manders voor de krachtige inspanning die hij heeft geleverd om drie complexe richtlijnen te verenigen. Dit verslag vereenvoudigt het huidige regelgevingskader en zorgt er onder meer voor dat een nieuwe vezel snel op de markt kan worden gebracht. Voor onze kleine en middelgrote ondernemingen betekent dit dat zij kunnen besparen op administratieve uitgaven en sneller profiteren van de verkoop van nieuwe vezels. Deze maatregelen stimuleren innovatie, wat naar mijn mening essentieel is voor Europese ondernemingen. Alleen met innovatieve producten van hoge kwaliteit kunnen zij de hevige concurrentie op de wereldmarkt weerstaan en deze moeilijke tijden van crisis te boven komen.</p>
      <p sl="it">De tekst beschermt bovendien consumenten. Ik wil benadrukken dat hun belang centraal staat in ons beleid. De aangenomen voorschriften bieden Europese burgers duidelijker en transparanter regels en bieden hun tevens de mogelijkheid op korte termijn te profiteren van innovatieve producten. Tenslotte zal de gezondheid van de burgers beter worden beschermd. Door middel van gedetailleerdere etiketten kunnen zij namelijk zien waar garens en verwante producten vandaan komen.</p>
    </intervention>
    <intervention id="2-935" speaker_id="96867" name="Maria Da Graça Carvalho" is_mep="True" mode="written">
      <p sl="pt">Ik verwelkom dit voorstel voor een verordening dat ten doel heeft het bestaande regelgevingskader te vereenvoudigen en te verbeteren om innovatie in de textiel- en kledingsector aan te moedigen, zodat de vezelverwerkende industrie en de consumenten sneller kunnen profiteren van innovatieve producten. Vereenvoudiging is fundamenteel om de Europese industrie innovatiever te maken en meer informatie aan de consument te verschaffen. Het is tevens belangrijk om een eenvoudiger wetgevingsalternatief te vinden, zodat aan de omzetting van richtlijnen minder moeizame procedures en minder kosten verbonden zijn. De industrie zal voordeel halen uit het verkorten van de periode tussen het plaatsen van een bestelling en de capaciteit om het product op de markt te brengen. Dit betekent dat de administratieve kosten worden teruggedrongen en dat het product eerder op de markt kan worden gebracht en de verkoop dus meer winst oplevert.</p>
    </intervention>
    <intervention id="2-265" speaker_id="96775" name="Lara Comi" is_mep="True" mode="written">
      <p sl="it">Eindelijk hebben we de ‘Made in’-voorschriften voor de textielsector goedgekeurd. Het Parlement had zich al positief uitgesproken over het voorstel voor een verordening uit 2005 betreffende de aanduiding van het land van oorsprong op bepaalde producten uit derde landen, maar dat werd vervolgens geblokkeerd in de Raad. Aangezien het geen medebeslissingsprocedure betrof, konden wij echter weinig ondernemen tegen de oppositie van bepaalde regeringen.</p>
      <p sl="it">De stemming van vandaag is echter een sterk politiek signaal namens het Parlement, dat de Europese burgers vertegenwoordigt en de Raad nu met klem verzoekt deze wetgeving aan te nemen. Het doel is nu dichterbij en sluit bovendien aan bij het Verdrag van Lissabon.</p>
      <p sl="it">Het is weliswaar een stemming in eerste lezing, maar het is een belangrijke uitkomst, die het resultaat is van enorme inspanningen die de afgelopen maanden zijn geleverd met collega’s van andere nationale delegaties en andere fracties. Deze nieuwe wetgeving beschermt Europese burgers die willen weten waar hun textielproducten vandaan komen, en de kleine en middelgrote ondernemingen die deze producten in de lidstaten produceren. Dit houdt in dat we niet langer kunnen aangeven dat een product bijvoorbeeld “Made in ” lidstaat X is, als het product slechts voor 25 procent in dat land is vervaardigd. Vanaf nu dient het product voor ten minste 50 procent in dat land te zijn gefabriceerd.</p>
    </intervention>
    <intervention id="2-934" speaker_id="photo_generic" name="Lena Ek, Marit Paulsen, Olle Schmidt en Cecilia Wikström" is_mep="True" mode="written">
      <p sl="sv">Wij steunen in grote lijnen het verslag van de heer Manders betreffende textielbenamingen en de desbetreffende etikettering van textielproducten. Wij staan echter zeer kritisch tegenover verplichte herkomstaanduiding omdat wij ervan overtuigd zijn dat dit tot hogere prijzen voor de Europese consumenten, slechtere voorwaarden en hogere kosten zou leiden, met name voor kleine en middelgrote ondernemingen. Wij geloven in vrijhandel en denken daarom dat het belangrijk is om geen bijkomende technische handelsbelemmeringen te creëren door onnodige regulering. In plaats daarvan steunen wij een vrijwillig etiketteringsstelsel dat gebaseerd is op de vraag van consumenten naar herkomstaanduiding.</p>
    </intervention>
    <intervention id="2-266" speaker_id="96977" name="Diogo Feio" is_mep="True" mode="written">
      <p sl="pt">Op 30 januari 2009 hechtte de Commissie haar goedkeuring aan een voorstel voor een nieuwe verordening betreffende textielbenamingen en de desbetreffende etikettering van textielproducten. Het voorstel brengt de bestaande wetgeving betreffende textielbenamingen en etikettering bijeen in een enkele verordening. In de woorden van de rapporteur is de voorgestelde herziening “in wezen een technische aangelegenheid zonder grote politieke gevolgen”.</p>
      <p sl="pt">Wij weten echter dat de Europese textiel heftige concurrentie ondervindt − vooral van producten uit China − en dat daarom in de toekomst op het gebied van etikettering stringentere maatregelen zullen moeten worden genomen. Daar moet de Commissie zich vanaf nu op toeleggen. Bovendien moet de Europese Unie het hoofd bieden aan uitdagingen die een betere en sterkere interne markt vereisen. Daarom moeten inspanningen worden geleverd om de hindernissen weg te nemen die de verwezenlijking van deze doelstelling bemoeilijken. De harmonisering en de vereenvoudiging van de regelgeving betreffende textielbenamingen dragen daaraan bij door de informatie voor de consument te verduidelijken en het concurrentievermogen van de sector te vergroten.</p>
    </intervention>
    <intervention id="2-933" speaker_id="96899" name="José Manuel Fernandes" is_mep="True" mode="written">
      <p sl="pt">Een correcte beschrijving van de essentiële bestanddelen van een product en van de plaats waar en de manier waarop het is vervaardigd, vormt een fundamentele voorwaarde om het vertrouwen van de consument en de eerbiediging van zijn rechten te waarborgen en is tegelijkertijd een belangrijke factor om eerlijke mededinging op de wereldmarkt voor textiel te bevorderen. In dit verband zal de harmonisering van de etiketteringsmethode voor textielproducten bijdragen aan een versterking van het concurrentievermogen van de Europese textiel- en kledingsector, en met name ook van de Portugese industrie. Wij hebben geharmoniseerde regels nodig voor aanduidingen van oorsprong van uit derde landen ingevoerde textielproducten en precieze criteria voor het gebruik van de herkomstaanduiding “Made in” voor producten die zijn gefabriceerd in de Europese Unie. Bovendien moet worden voorzien in een etikettering van sociale aspecten om de consument in te lichten over de eerbiediging van de gezondheids- en veiligheidsvoorschriften en de mensenrechten. Ook ecologische etikettering met betrekking tot de milieuprestaties van textielproducten is belangrijk. De invoering van deze transparantere en duidelijkere etiketteringsvoorschriften – met vermelding van informatie over bestanddelen van dierlijke herkomst – zal ervoor zorgen dat de consument een beter onderscheid kan maken tussen producten en hun kwaliteit.</p>
    </intervention>
    <intervention id="2-267" speaker_id="4466" name="Ilda Figueiredo" is_mep="True" mode="written">
      <p sl="pt">Wij hebben voor dit verslag gestemd vanwege de algemene strekking ervan. Het pleit voor oorsprongsetikettering en voor de bescherming van de consumentenrechten, de werknemers en de productie van de textiel- en kledingindustrie van onze landen. Wij zijn echter gekant tegen enkele details die op de etikettering betrekking hebben en met name tegen een al te gedetailleerde vezelinformatie, vooral voor kleine en middelgrote ondernemingen, aangezien hiermee hoge kosten gemoeid zijn.</p>
      <p sl="pt">Ofschoon wij in het algemeen voor het verslag hebben gestemd, zijn er een aantal specifieke voorstellen waarmee wij niet akkoord kunnen gaan. Daarom dringen wij aan op een herziening of althans steunmaatregelen waarmee wordt voorkomen dat kleine en middelgrote ondernemingen problemen ondervinden.</p>
    </intervention>
    <intervention id="2-932" speaker_id="96978" name="Nuno Melo" is_mep="True" mode="written">
      <p sl="pt">Oorsprongsetikettering van producten is belangrijk om te waarborgen dat de consumenten kennis hebben van de herkomst van het product dat zij kopen. Het is niet juist om een bepaald product als afkomstig van de Europese Unie te etiketteren wanneer het verpakt is in een EU-lidstaat, maar de andere productiefasen heeft doorlopen in landen die niet tot de Europese Unie behoren. De nieuwe regels die wij hebben aangenomen, zullen de internationale handel transparanter maken en voorzien in duidelijke informatie voor de consument. Ik heb in overeenstemming hiermee gestemd.</p>
    </intervention>
    <intervention id="2-268" speaker_id="28255" name="Andreas Mölzer" is_mep="True" mode="written">
      <p sl="de">Opnieuw belooft het bio-etiket iets heel anders dan wat het daadwerkelijk inhoudt - denk alleen al aan het biologisch-katoenschandaal of aan de recente fiasco's met betrekking tot biochemicaliën. Ten eerste ontstaat er op deze biomarkt weer een nieuwe wirwar van etiketten en merken – op dit punt zou de EU nu eindelijk eens op zinnige wijze een harmonisering kunnen doorvoeren, iets wat ze anders altijd zo graag doet - en ten tweede is het de hoogste tijd dat de EU gaat kijken naar genetisch gemodificeerd katoen. Als we dan toch wachten op onderzoeken naar de mogelijke gevolgen van schadelijke stoffen, kan er in de tussentijd in elk geval op etiketten worden vermeld dat producten genetisch gemodificeerd katoen bevatten.</p>
      <p sl="de">Het is bovendien de hoogste tijd dat de EU ook gaat kijken naar identificatie met behulp van radiogolven (Radio Frequency Identification - RFID). Het kan niet zo zijn dat elektronische etiketten zonder medeweten van de betrokkenen op textiel worden aangebracht; vooralsnog hebben we daarvoor geen adequate etiketteringsvoorschriften. Als voetgangers zichtbaar moeten worden gemaakt door middel van RFID-kleding, wordt het mogelijk om mensen op de voet te volgen. Aangezien dit in het verslag ook als zodanig is opgenomen, heb ik voor gestemd.</p>
    </intervention>
    <intervention id="2-269" speaker_id="1073" name="Cristiana Muscardini" is_mep="True" mode="written">
      <p sl="it">Ik heb vóór het verslag van de heer Manders over de etikettering inzake de oorsprong van textielproducten gestemd, aangezien het een probleem zal oplossen dat al geruime tijd een bedreiging vormt voor de keuzevrijheid van onze consumenten. Oorsprongsaanduidingen zijn essentieel voor het waarborgen van transparantie, veiligheid en informatie aan de Europese burgers en tegelijkertijd essentieel om onze bedrijven van duidelijke regels te voorzien die voor alle ondernemingen gelijk zijn.</p>
      <p sl="it">Het probleem blijft echter wel bestaan voor wat betreft textielproducten uit derde landen, onze handelspartners. Ik verzoek de collega’s dan ook in het overleg met de Commissie buitenlandse handel hun steun uit te spreken voor de verordening betreffende de oorsprongsaanduiding, aangezien deze verordening niet alleen onze consumenten en bedrijven bescherming biedt op het vlak van textielproducten en kledingstukken, maar ook sectoren die kwetsbaar zijn, voor zover het de economische groei in Europa betreft.</p>
    </intervention>
    <intervention id="2-270" speaker_id="97197" name="Alfredo Pallone" is_mep="True" mode="written">
      <p sl="it">De Europese textielindustrie heeft zich door de grote economische problemen van de afgelopen jaren heen geslagen via lastige reorganisaties, modernisering en technologische innovatie. Europese ondernemingen hebben hun positie op de wereldmarkt verbeterd door zich te concentreren op concurrentievoordelen als kwaliteit, design en technologische innovatie van de producten met de hoogste toegevoegde waarde. De Europese industrie speelt wereldwijd een hoofdrol bij de ontwikkeling van nieuwe producten, textielsoorten, technieken en non-woven producten voor nieuwe toepassingen, evenals schoonmaakproducten en producten voor de automobielindustrie en de medische sector.</p>
      <p sl="it">Ik ben verheugd over het Commissievoorstel voor een verordening, omdat ik van mening ben dat dit voorstel het huidige regelgevingskader voor de ontwikkeling en persing van nieuwe vezels vereenvoudigt, innovatie in de textiel- en kledingindustrie kan stimuleren en tegelijkertijd vezelgebruikers en consumenten de kans biedt eerder te profiteren van innovatieve producten.</p>
      <p sl="it">Tenslotte wil ik mijn volle steun uitspreken voor de regelgeving inzake het ‘Made in-etiket’. Ik ben van mening dat dit etiket essentieel is om ervoor te zorgen dat consumenten over passende informatie beschikken over de samenstelling en herkomst van de producten die zij aanschaffen.</p>
    </intervention>
    <intervention id="2-271" speaker_id="28409" name="Raül Romeva i Rueda" is_mep="True" mode="written">
      <p sl="en">Wij als Groenen hebben ons onthouden van stemming tijdens de eindstemming over dit verslag, hoofdzakelijk omdat enkele van de cruciale amendementen die zijn voorgesteld door de PPE, de Liberalen en de EFD, zijn aangenomen. Kort samengevat gaan al deze amendementen in de richting van verbreding van de ‘Made in’-bepalingen.</p>
    </intervention>
    <intervention id="2-931" speaker_id="4345" name="Tokia Saïfi" is_mep="True" mode="written">
      <p sl="fr">Ik heb in het verslag-Manders over textielbenamingen en de desbetreffende etikettering van textielproducten niet voor de amendementen met betrekking tot de herkomstaanduiding "Made in" gestemd (47/49, 48, 12 en 67). Met deze amendementen wordt beoogd om via deze verordening de aanduiding van oorsprong verplicht te stellen voor textielproducten die zijn ingevoerd uit derde landen (met uitzondering van Turkije en de EER-lidstaten) of om precieze regels te stellen voor de vrijwillige oorsprongsetikettering van in Europa vervaardigde textielproducten. Ze zouden echter de kans verkleinen dat deze belangrijke wetgeving binnen een redelijke termijn wordt goedgekeurd. Het voorstel van de Europese Commissie voor een verordening over de oorsprongsaanduiding is nog steeds in behandeling bij de Raad en is onderwerp van een verslag van de Commissie internationale handel.</p>
      <p sl="fr">Ik heb niets tegen transparantie en traceerbaarheid van producten in het belang van de consument, maar als leden van het Europees Parlement hebben wij de verantwoordelijkheid om bepaalde regelgevingskaders in acht te nemen. Mijns inziens hadden we, alvorens de verplichte aanduiding "Made in" op het etiket van in Europa verkochte kleding aan te nemen, ons er eerst van moeten vergewissen dat het voorstel voor een verordening inzake "Made in" alle nodige garanties bevat, met name wat betreft de tenuitvoerleggingsmodaliteiten.</p>
    </intervention>
    <intervention id="2-930" speaker_id="96680" name="Zigmantas Balčytis" is_mep="True" mode="written">
      <p sl="en">Ik heb dit document gesteund. De betrekkingen tussen de EU en Oekraïne zijn van oudsher nauw en gebaseerd op een constructieve dialoog. De Oekraïense economie is, net als de economieën van de EU-lidstaten, getroffen door de internationale financiële crisis, die de productie dramatisch heeft doen afnemen, de fiscale situatie heeft verslechterd en de behoefte aan externe financiering heeft doen toenemen. De macrofinanciële steun van de Unie van 500 miljoen euro moet niet alleen een aanvulling zijn op de programma’s en middelen van het IMF en de Wereldbank, maar moet ook toegevoegde waarde van de zijde van de EU opleveren. Deze steun kan echter alleen bijdragen aan de economische stabilisatie in Oekraïne als de belangrijkste politieke machten zorgen voor politieke stabiliteit in het land en een brede consensus bereiken over een krachtdadige tenuitvoerlegging van de noodzakelijke structurele hervormingen.</p>
    </intervention>
    <intervention id="2-273" speaker_id="96681" name="Vilija Blinkevičiūtė" is_mep="True" mode="written">
      <p sl="lt">Macrofinanciële bijstand aan Oekraïne is vooral nu belangrijk. Deze bijstand kan de invloed van de EU op de vormgeving van het Oekraïense beleid vergroten en Oekraïne helpen om uit de huidige diepe economische crisis te komen. De financiële bijstand van de Gemeenschap laat zien dat Oekraïne, als potentiële kandidaat voor toetreding tot de Europese Unie, strategisch belangrijk is. De macrofinanciële bijstand zal worden verleend in een tijd dat de EU ook helpt om financiering te vinden voor de hervorming van de Oekraïense energiesector. De Commissie en andere betrokken instellingen werken samen aan een steunpakket voor de Oekraïense autoriteiten om deze te helpen bij het vinden van een duurzame oplossing voor de betalingsverplichtingen van Oekraïne op de middellange termijn in verband met de doorvoer en levering van gas. Ook al is de voorgestelde macrofinanciële bijstand niet bedoeld om direct aan dat pakket te worden gekoppeld, hij zal de stabilisering en de hervormingen van Oekraïne ondersteunen. Ik ben het eens met dit besluit om Oekraïne buitengewone macrofinanciële bijstand te verlenen. Zonder deze bijstand zal Oekraïne niet verder kunnen integreren in veel sectoren van de economie en zal het zijn overige doelstellingen niet kunnen verwezenlijken.</p>
    </intervention>
    <intervention id="2-274" speaker_id="39722" name="Sebastian Valentin Bodu" is_mep="True" mode="written">
      <p sl="ro">Oekraïne betaalt momenteel de tol voor een ernstige economische crisis en voor langdurige politieke instabiliteit, waardoor de autoriteiten in Kiev vertraging hebben opgelopen bij het nakomen van hun verplichtingen aan de internationale financiële instellingen. Het is voor de Europese Unie van belang dat zij haar buurland aan de oostgrens helpt, nu de sociale situatie verslechtert door een gebrek aan liquide middelen die elke staat nodig heeft om te kunnen blijven functioneren.</p>
      <p sl="ro">Oekraïne heeft stabiliteit nodig. De lening van de Europese Commissie, waarmee de communautaire wetgever heeft ingestemd, houdt ook de bevestiging in dat Kiev kan worden beschouwd als een kandidaat voor toetreding. De Europese Commissie moet vanaf nu echter grote aandacht besteden aan de instrumenten waarmee toezicht wordt gehouden op het traject dat de lening aan Kiev aflegt.</p>
      <p sl="ro">Verder verkeert de Europese Unie in de positie om de Oekraïne te vragen noodzakelijke hervormingen die de rechtsstaat ten goede zullen komen, krachtiger ter hand te nemen. De overgang van Oekraïne van een door de staat gecontroleerde economie naar een markteconomie is een moeilijk en pijnlijk proces, vooral voor de bevolking. Deze economische overgang moet worden ondersteund door inspanningen die zijn gericht op institutionele hervorming. Oekraïne moet op beide fronten krachtig ingrijpen, hoe moeilijk dat op dit moment ook lijkt.</p>
    </intervention>
    <intervention id="2-929" speaker_id="96867" name="Maria Da Graça Carvalho" is_mep="True" mode="written">
      <p sl="pt">Ik ben blij met de aanneming van de wetgevingsresolutie die voorziet in macrofinanciële bijstand aan Oekraïne, omdat wij het land hiermee in de gelegenheid stellen de gevolgen van de wereldwijde financiële crisis aan te pakken door de duurzaamheid van de begroting en de externe rekening te garanderen. Dit antwoord op het verzoek van Oekraïne is van fundamenteel belang voor de economische stabiliteit, in combinatie met het huidige programma van het Internationaal Monetair Fonds. Oekraïne moet echter passende maatregelen vaststellen met het oog op de preventie en bestrijding van fraude, corruptie en andere onregelmatigheden in verband met deze bijstand. Bovendien moet het de Commissie en de Rekenkamer in de gelegenheid stellen respectievelijk controles en audits te verrichten. Ik verwijs in dit verband naar het memorandum van overeenstemming en de leningsovereenkomst die met de autoriteiten van Oekraïne moeten worden gesloten. Daarin zullen specifieke maatregelen worden vastgesteld die het land moet toepassen op het gebied van de preventie en bestrijding van fraude, corruptie en andere onregelmatigheden in verband met de bijstand.</p>
    </intervention>
    <intervention id="2-928" speaker_id="96973" name="Mário David" is_mep="True" mode="written">
      <p sl="pt">Ik heb met genoegen voor het voorstel van het Parlement betreffende de toekenning van macrofinanciële bijstand aan Oekraïne gestemd. Als potentiële kandidaat voor toetreding tot de Europese Unie is Oekraïne een bevoorrechte partner. Daarom komt het land in aanmerking voor specifieke beleidsmaatregelen die gericht moeten zijn op de oplossing van de concrete problemen waarmee het wordt geconfronteerd. De macrofinanciële bijstand die de Europese Unie aan Oekraïne verleent, zal slechts bijdragen tot de economische stabiliteit van het land als het partijpolitieke landschap tot rust komt en de politieke krachten, die zich de laatste jaren te veel hebben beziggehouden met de strijd om de macht en het afbakenen van hun invloedssfeer, een brede consensus tot stand brengen over een strikte tenuitvoerlegging van de structurele hervormingen die voor de toekomst van het land onontbeerlijk zijn.</p>
      <p sl="pt">Het is tevens absoluut noodzakelijk dat de regering van Oekraïne maatregelen neemt om garanties te bieden voor de onafhankelijkheid van de rechterlijke macht, die onder te sterke druk staat, niet alleen van de politieke macht maar ook van de economische actoren. Zonder een vrije en onafhankelijke rechtspraak is er geen rechtsstaat mogelijk, zijn de mensenrechten niet gewaarborgd, blijven de buitenlandse investeringen uit en is er geen vooruitgang. In de mechanismen die in het kader van de leningsovereenkomst zullen worden vastgesteld, moet rekening worden gehouden met deze factoren, zodat de Europese instellingen de toepassing ervan nauwgezet kunnen controleren.</p>
    </intervention>
    <intervention id="2-275" speaker_id="96859" name="Ioan Enciu" is_mep="True" mode="written">
      <p sl="ro">Oekraïne, dat een directe buur is van de Europese Unie, is ook een van de Europese landen die zwaar door de economische wereldcrisis zijn getroffen. De schadelijke gevolgen van de crisis voor de Oekraïense economie brengen niet alleen de stabiliteit van het land zelf, maar van de hele regio in gevaar. Ik heb gestemd vóór macrofinanciële bijstand aan Oekraïne. Hiermee wordt een belangrijke bijdrage geleverd aan het scheppen van stabiliteit en verdere economische hervormingen in dit land.</p>
      <p sl="ro">De Commissie en de andere betrokken instellingen – het Internationaal Monetair Fonds, de Wereldbank, de Europese Bank voor Wederopbouw en Ontwikkeling en de Europese Investeringsbank – moeten sneller een hulppakket voor Oekraïne samenstellen, zodat een duurzame oplossing voor de hervorming van de economie en, vooral, de energiesector van het land kan worden gezocht en uitgevoerd.</p>
      <p sl="ro">Het is van strategisch belang dat de problemen die verband houden met de doorvoer van aardgas over Oekraïens grondgebied worden opgelost. Ik meen dat het een goede zaak was om deze op de Associatieagenda EU-Oekraïne te zetten. Ik ben ervan overtuigd dat deze samenwerking moet worden geconsolideerd, wat ook betekent dat er nieuwe vormen van samenwerking moeten worden gevonden. Oekraïne moet worden gesteund bij verdere hervormingen die het verder op weg zullen helpen naar Europese integratie, overeenkomstig de doelstellingen die zijn vastgesteld in het kader van het Europees nabuurschapsbeleid.</p>
    </intervention>
    <intervention id="2-276" speaker_id="96977" name="Diogo Feio" is_mep="True" mode="written">
      <p sl="pt">De recente berichten over het geweld tussen leden van het Oekraïense parlement hebben overal in Europa bezorgdheid gewekt. Ze weerspiegelen de verdeeldheid van de Oekraïense samenleving, het kruispunt waarop het land zich thans bevindt en de onmiskenbare rol van Rusland in de regio. Ik ben van oordeel dat de Europese Unie Oekraïne de weg naar Europa moet blijven wijzen. In dit verband moet de macrofinanciële bijstand die wij nu aan het land toekennen een teken van toenadering en solidariteit zijn op een moment van uitgesproken sociale, economische en financiële zwakte.</p>
      <p sl="pt">Ik hoop dat Oekraïne zonder voorbehoud een convergentieproces met de Europese Unie zal aangaan, dat de beoogde associatieovereenkomst in werking treedt, dat daarmee de bilaterale betrekkingen en uitwisseling worden versterkt en dat die ontwikkeling zal uitmonden in de toetreding van Oekraïne tot onze gemeenschappelijke ruimte. Ik hoop ook dat de behoefte aan dit soort bijstand geleidelijk zal afnemen, dat Oekraïne zijn politieke stabiliteit zal hervinden, dat het erin zal slagen het maatschappelijke evenwicht te herstellen en zijn productiestructuur te vernieuwen en dat het de weg van de democratie, de mensenrechten en de rechtsstaat zal blijven bewandelen.</p>
    </intervention>
    <intervention id="2-927" speaker_id="96899" name="José Manuel Fernandes" is_mep="True" mode="written">
      <p sl="pt">De Oekraïense economie is sterk getroffen door de internationale financiële crisis. De industriële productie is enorm achteruitgegaan, de begrotingssituatie is verslechterd en de behoefte aan externe financiering is toegenomen. De financiële bijstand van de Europese Unie weerspiegelt het strategische belang van het land als potentiële kandidaat voor toetreding tot de Unie. Daarom heb ik mijn stem uitgebracht voor het voorstel om Oekraïne macrofinanciële bijstand te verlenen voor een bedrag van 500 miljoen euro in de vorm van een lening om de economische stabilisatie van Oekraïne te ondersteunen en tegemoet te komen aan de budgettaire en betalingsbalansbehoefte die in het kader van het lopende programma van het Internationaal Monetair Fonds is vastgesteld. Het is belangrijk dat wij bijdragen aan het herstel van de minimaal noodzakelijke sociaaleconomische niveaus in Oekraïne en de stabilisering van de overheidsrekeningen mogelijk maken om te zorgen voor groeiperspectieven en politiek vertrouwen. Ik ga tevens akkoord met de invoering van controlemechanismen die de duidelijkheid, transparantie en verantwoordingsplicht ten goede komen en onderschrijf dat het Europees Parlement regelmatig moet worden ingelicht over de werkzaamheden van het Economisch en Financieel Comité.</p>
    </intervention>
    <intervention id="2-926" speaker_id="96706" name="João Ferreira" is_mep="True" mode="written">
      <p sl="pt">De macrofinanciële bijstand aan Oekraïne waarvan hier sprake is, is geen echte, onbaatzuchtige steun. Integendeel. Het feit dat deze bijstand afhankelijk wordt gesteld van de vereisten van het Internationaal Monetair Fonds en “de hoofdbeginselen en -doelen van economische hervorming zoals die worden uiteengezet in de Associatieagenda EU–Oekraïne” betekent onder meer het volgende: oprichting van een alomvattende vrijhandelszone tussen de Europese Unie en Oekraïne; naleving van de doelstellingen van het gemeenschappelijk buitenlands en veiligheidsbeleid van de Europese Unie; intensivering van de coördinatie via militaire kanalen om zaken van gemeenschappelijk belang aan te pakken; eventuele deelneming van Oekraïne aan de Europese maritieme operatie Atalanta; oprichting in Oekraïne van een volledige en functionele markteconomie met toepassing van de door de Europese Unie vastgestelde beginselen van macro-economische stabiliteit; en uitwisseling van “beste praktijken” tussen de Europese Unie en Oekraïne over de hervorming van het socialezekerheidsstelsel om het Oekraïense pensioenstelsel houdbaarder te maken. Gelet op wat expliciet gezegd wordt en wat tussen de regels door kan worden gelezen, en op de overbekende betekenis van een groot deel van het EU-jargon hierboven kunnen wij uiteraard alleen maar tegenstemmen. Op die manier drukken wij ook onze solidariteit met de Oekraïense bevolking uit.</p>
    </intervention>
    <intervention id="2-277" speaker_id="28280" name="Filip Kaczmarek" is_mep="True" mode="written">
      <p sl="pl">Ik heb voor het verslag betreffende de macrofinanciële bijstand aan Oekraïne gestemd. Dit is een belangrijk besluit, waardoor we een belangrijke buur van de Europese Unie en Polen kunnen steunen.</p>
      <p sl="pl">De lening van 500 miljoen euro zal Oekraïne helpen om uit de financiële crisis te geraken. Ik denk dat we er niemand van hoeven te overtuigen dat de economische stabilisatie van Oekraïne en de hervorming van de Oekraïense energiesector in het belang van de hele Unie is. Het hangt van de Oekraïners zelf af of deze doelstellingen bereikt kunnen worden. Ik ben blij dat we vandaag hebben laten zien dat we willen samenwerken en helpen.</p>
    </intervention>
    <intervention id="2-278" speaker_id="95017" name="Iosif Matula" is_mep="True" mode="written">
      <p sl="ro">Ik heb vóór de financiële bijstand van de Europese Unie aan Oekraïne gestemd, omdat ik vind dat we solidariteit moeten tonen, wat ook betekent dat we het land moeten helpen in zijn pogingen de huidige economische crisis te boven te komen. Oekraïne, een Europees buurland dat op termijn tot de EU wenst toe te treden, moet een duidelijk politiek signaal worden gegeven dat de autoriteiten zal aanmoedigen om de met de EU overeengekomen hervormingsmaatregelen ten uitvoer te leggen.</p>
      <p sl="ro">Tegelijkertijd is het belangrijk voor ons Europeanen om welvarende buren te hebben, met een stabiele binnenlandse politieke situatie, overeenkomstig Europese normen en waarden. Wat dat betreft hopen we dat de lening van de EU aan haar buurland zal worden gebruikt om de hele Oekraïense maatschappij te helpen. Hieronder vallen ook de half miljoen Roemenen die in Noord-Boekovina, de noordelijke Maramureş en Zuid-Bessarabië wonen. De Europese Commissie moet natuurlijk alles in het werk stellen om ervoor te zorgen dat deze buitengewone financiële bijstand verstandig en daar waar nodig wordt gebruikt, zodat hij het gewenste effect heeft. De voorwaarden voor de toekenning van de bijstand moeten aansluiten bij de voornaamste doelstellingen van de Associatieagenda EU-Oekraïne en de aanwending van fondsen moet onder streng Europees toezicht staan. Het Europees Parlement dient hierover regelmatig op de hoogte te worden gehouden.</p>
    </intervention>
    <intervention id="2-279" speaker_id="96742" name="Jean-Luc Mélenchon" is_mep="True" mode="written">
      <p sl="nl">Het is onduldbaar dat er aan Europese leningen en subsidies beperkingen worden gesteld die worden opgelegd door het IMF. Het is onaanvaardbaar dat de Europese Commissie zich tot taak stelt om te controleren of het beleid van de Wereldbank en het IMF door de begunstigde landen wordt nageleefd, in weerwil van de soevereiniteit van het Oekraïense volk.</p>
      <p sl="nl">Ik stem tegen de macrofinanciële bijstand die vandaag aan het Europees Parlement wordt voorgelegd. Dat doet echter niets af aan mijn solidariteit met het Oekraïense volk. Integendeel: ik wens niet dat de Oekraïners meer nog dan nu al het geval is, het slachtoffer worden van het achterhaalde en gevaarlijke neoliberale systeem dat het IMF, de Wereldbank en de Europese Commissie hun opleggen.</p>
    </intervention>
    <intervention id="2-925" speaker_id="96978" name="Nuno Melo" is_mep="True" mode="written">
      <p sl="pt">Het proces van stabilisering en herstel van de Oekraïense economie kan rekenen op financiële steun van het Internationaal Monetair Fonds. Vanwege de verslechtering van de situatie en van de economische vooruitzichten heeft Oekraïne de Unie om macrofinanciële bijstand verzocht. Het programma voor macrofinanciële bijstand is van uitzonderlijk belang om het financiële evenwicht te herstellen van de Europese naties die getroffen zijn door de recente wereldwijde crisis en nadeel hebben ondervonden van het effect van deze crisis op hun voornaamste handelspartners. De verstoringen van het financieel evenwicht hebben betrekking op de begroting en de betalingsbalans. De bijstand van de Unie moet Oekraïne in staat stellen de crisis op afdoende wijze aan te pakken. De Europese Unie moet een ruimte van solidariteit zijn. Ik heb in overeenstemming hiermee gestemd.</p>
    </intervention>
    <intervention id="2-280" speaker_id="28255" name="Andreas Mölzer" is_mep="True" mode="written">
      <p sl="de">Oekraïne, een grote en belangrijke partner van de EU onder haar buren in het oosten, is hard getroffen door de wereldwijde economische crisis. Om die reden moet de terbeschikkingstelling van macrofinanciële bijstand van ten hoogste 500 miljoen euro in de vorm van een leningsfaciliteit conform het voorstel van de Commissie worden goedgekeurd. Deze middelen waren bestemd om de algemene betalingsbalansbehoeften van het land en zijn door het Internationaal Monetair Fonds (IMF) vastgestelde externe financieringsbehoefte te lenigen.</p>
      <p sl="de">Oekraïne moet worden gesteund in het versterken van zijn macro-economische stabiliteit op de lange termijn, aangezien het land tevens een belangrijke handelspartner van de EU is. Voor mij was het echter ook belangrijk dat de steun die uit de EU-begroting is verleend niet alleen in overeenstemming is met het programma van het IMF, maar ook met de belangrijkste grondbeginselen en doelstellingen van het EU-beleid ten aanzien van Oekraïne. Dankzij de steun van de EU zijn er verdere noodzakelijke structurele hervormingen in Oekraïne in gang gezet op basis van een positieve conditionaliteit. Ik heb derhalve voor het verslag gestemd.</p>
    </intervention>
    <intervention id="2-281" speaker_id="97197" name="Alfredo Pallone" is_mep="True" mode="written">
      <p sl="it">Ik heb voor het verslag van de heer Moreira gestemd. De voorgestelde macrofinanciële bijstand is bedoeld als aanvulling op de steun van het IMF die is gepland in het kader van de stand-by-overeenkomst, alsook op de steun die de Wereldbank zal verlenen in de vorm van leningen ter ondersteuning van de begroting.</p>
      <p sl="it">Het macrofinanciële bijstandsprogramma vormt tevens een aanvulling op andere financiering door de Unie. De financiële bijstand van de Unie weerspiegelt het strategisch belang van Oekraïne als potentiële kandidaat voor toetreding tot de EU. De macrofinanciële bijstand wordt verstrekt op een moment waarop de EU ook helpt financiering te mobiliseren ter ondersteuning van de hervorming van de energiesector van Oekraïne. Ik sta achter het voornemen van de rapporteur om de duidelijkheid, transparantie en verantwoordingsplicht van het ontwerpvoorstel te verbeteren.</p>
    </intervention>
    <intervention id="2-282" speaker_id="33984" name="Ioan Mircea Paşcu" is_mep="True" mode="written">
      <p sl="en">Niemand betwist dat Oekraïne onze ‘strategische partner’ is, waarvan de situatie voor ons van groot belang is. Oekraïne staat nu op een kruispunt: economisch, gezien de moeilijke situatie, en politiek, met een nieuwe regering die de voorkeur geeft aan nauwere betrekkingen met Rusland. Oekraïne helpen door 500 miljoen euro beschikbaar te stellen is daarom strategisch de juiste beslissing, die wij zullen steunen. Is er echter tactisch gezien geen discrepantie tussen de omvang van de financiële steun – slechts een half miljard, terwijl andere regelingen tientallen miljarden aan financiële steun bieden – en de controle over het economische beleid van Oekraïne die we in ruil daarvoor willen krijgen?! De EU heeft natuurlijk strikte regels waaraan de begunstigden van haar financiële steun zich moeten houden, ongeacht de bedragen die zij ontvangen, maar soms, vooral als de omvang van de steun relatief beperkt is, weerspiegelt het vasthouden aan dezelfde hoge voorwaardelijkheid een politieke onbuigzaamheid die de effectiviteit van dit instrument alleen maar vermindert, vooral op een moment dat anderen veel flexibeler zijn in hun steun.</p>
    </intervention>
    <intervention id="2-283" speaker_id="96835" name="Traian Ungureanu" is_mep="True" mode="written">
      <p sl="en">In mijn functie als vicevoorzitter van EURONEST heb ik voor de macrofinanciële bijstand aan Oekraïne gestemd. Ik hoop dat deze snel zal worden verstrekt in overeenstemming met de geldende voorwaarden. Ik verwelkom in het bijzonder de betrokkenheid van het Europees Parlement bij deze besluitvormingsprocedure als gevolg van de inwerkingtreding van de bepalingen van het Verdrag van Lissabon. De macrofinanciële bijstand aan Oekraïne is de eerste zaak waarover volgens de nieuwe procedure wordt besloten. De vertraging in de besluitvorming die is opgetreden als gevolg van de nieuwe procedure is echter betreurenswaardig.</p>
      <p sl="en">Ik verzoek de EU-instellingen met klem voort te bouwen op de ervaring met de verlening van macrofinanciële bijstand aan Oekraïne en verdere vertragingen te voorkomen. Onze oostelijke partners mogen niet met onnodige vertragingen te maken krijgen. Ik verwijs in het bijzonder naar de Republiek Moldavië en haar pro-Europese regering, die nog altijd wacht op de toekenning van macrofinanciële bijstand van de EU. Terwijl de Republiek Moldavië dringend hulp nodig heeft, is het voorstel van de Europese Commissie al onaanvaardbaar laat. Het zal pas deze week aan het Europees Parlement worden voorgelegd. Ik roep alle EU-instellingen op verdere vertragingen te voorkomen bij het nemen van een besluit over de macrofinanciële bijstand aan de Republiek Moldavië.</p>
    </intervention>
    <intervention id="2-924" speaker_id="96862" name="Sophie Auconie" is_mep="True" mode="written">
      <p sl="fr">Onze negen ultraperifere gebieden (de Azoren, de Canarische Eilanden, Guadeloupe, Frans Guyana, Madeira, Martinique, Réunion, Saint-Barthélemy en Saint-Martin) vormen een heuse troef voor de Europese Unie. Omdat hun ultraperifere ligging hun ontwikkeling remt, moet de Europese Unie specifieke compensatiemaatregelen treffen. Zo is het voor Réunion noodzakelijk dat men er uit melkpoeder gereconstitueerde UHT-melk kan produceren voor menselijke consumptie. De afwijking die geldt voor Madeira moet worden uitgebreid tot Réunion, dat net als Madeira geografisch zeer afgelegen ligt. Ik heb dan ook voor dit verslag gestemd, dat tot doel heeft om voor de Azoren, de Canarische Eilanden, Réunion en Madeira bestaande afwijkingen in de suiker-, de melk- en de wijnsector te verlengen of aan te passen, ofwel dergelijke afwijkingen in te voeren.</p>
    </intervention>
    <intervention id="2-923" speaker_id="96867" name="Maria Da Graça Carvalho" is_mep="True" mode="written">
      <p sl="pt">De geografische ligging van de ultraperifere regio’s stelt deze gebieden voor steeds grotere uitdagingen die de afstand tot het centrum van de Unie nog doen toenemen. Daarom ben ik blij dat we in de context van de huidige economische crisis ten behoeve van deze regio’s specifieke maatregelen op landbouwgebied hebben aangenomen. Ik onderstreep met name het specifieke karakter van de Azoren en Madeira en verwelkom de belangrijke maatregelen die zijn aangenomen met betrekking tot de invoering, uitbreiding en aanpassing van bepaalde afwijkingen in de suiker-, melk- en wijnsector. Het is fundamenteel dat we over een integrale aanpak voor de ultraperifere regio’s beschikken, maar anderzijds mogen we daarbij de specifieke kenmerken van elk van deze regio’s niet uit het oog verliezen. Zaak is om voor elke regio de best mogelijke oplossing te vinden. In de Europese Unie bestaan reeds verschillende instrumenten die onze aandacht verdienen, waaronder de regionale strategieën en het nabuurschapsbeleid. We moeten het debat over de strategische richtsnoeren voor de ultraperifere regio’s gaande houden om de besluitvormers bewust te maken van de eigen kenmerken en mogelijkheden van deze regio’s.</p>
    </intervention>
    <intervention id="2-922" speaker_id="4335" name="Marielle De Sarnez" is_mep="True" mode="written">
      <p sl="fr">De ultraperifere gebieden vormen geen homogeen blok: elk eiland, elk gebied heeft zijn eigen specifieke karakter, zijn eigen identiteit en zijn eigen problemen. Dankzij het verslag dat we zojuist hebben aangenomen, kunnen op het terrein van de landbouw bepaalde afwijkingen worden ingevoerd ten gunste van de ultraperifere gebieden. Zo kunnen de mensen op Réunion straks uit melkpoeder van EU-oorsprong gereconstitueerde UHT-melk produceren om zo de ontoereikende productie van verse melk te compenseren. Aan de Azoren op hun beurt wordt toegestaan om af te wijken van de regels die de uitvoer van suiker naar de EU beperken, aangezien de suikerbietenproductie voor het eiland – zowel economisch als voor het milieu – het meest levensvatbare alternatief is na de afschaffing van de melkquota. De ultraperifere gebieden zullen profijt hebben van deze afwijkingen. Dat is een goede zaak en daarom willen wij graag dat ze op de lange termijn gewaarborgd blijven. Dat is wat wij van de Commissie verwachten.</p>
    </intervention>
    <intervention id="2-921" speaker_id="28310" name="Edite Estrela" is_mep="True" mode="written">
      <p sl="pt">Ik heb voor het verslag inzake het voorstel voor een verordening houdende specifieke maatregelen op landbouwgebied ten behoeve van de ultraperifere gebieden van de Unie gestemd. Met de aanneming van dit verslag wordt niet alleen de deur geopend naar landbouwdiversificatie, maar wordt ook het verbod op het herverzenden van producten opgeheven. In tijden van economische crisis wordt hiermee in regio’s als die van de Azoren een doorslaggevende bijdrage geleverd aan de herstructurering, de instandhouding van vele tientallen banen en het behoud van de suikerindustrie.</p>
    </intervention>
    <intervention id="2-920" speaker_id="96899" name="José Manuel Fernandes" is_mep="True" mode="written">
      <p sl="pt">Het voorstel van de Commissie beoogt een wijziging van Verordening (EG) nr. 247/2006 houdende specifieke maatregelen op landbouwgebied ten behoeve van de ultraperifere gebieden van de Unie. De wijzigingen hebben betrekking op de suiker-, melk- en wijnsector. Ik feliciteer de rapporteurs met de kwaliteit van hun werk. Het solidariteitsbeginsel moet een van de basisbeginselen van het huidige meerjarig financieel kader en de toekomstige financiële vooruitzichten zijn. Doel hiervan is de sociale en territoriale samenhang te waarborgen. Wij weten allemaal dat de ultraperifere regio’s van de Europese Unie vanwege hun geografische ligging en omstandigheden kampen met natuurlijke handicaps die negatieve gevolgen hebben voor de economische activiteit en de industriële productie. De voorgestelde wijzigingen liggen in de lijn van het solidariteitsbeginsel en daarom genieten ze mijn steun.</p>
    </intervention>
    <intervention id="2-285" speaker_id="96706" name="João Ferreira" is_mep="True" mode="written">
      <p sl="pt">Wij kunnen onmogelijk akkoord gaan met de vooronderstelling die aan dit verslag ten grondslag ligt en die wordt genoemd in de eerste overweging van het compromisvoorstel, namelijk het aanvaarden van de afschaffing van de melkquota. Daarom hebben wij tegengestemd. Immers, de afschaffing van de melkquota − volgens het aangenomen verslag een voldongen feit − zal desastreuze gevolgen hebben voor de melksector van de Azoren en voor de lokale zuivelsector in het algemeen.</p>
      <p sl="pt">De gevolgen van de afschaffing van de melkquota voor de regionale economie – waartegen wij ons verzetten en zullen blijven verzetten – zullen niet verlicht worden door de hier voorgestelde maatregelen voor de suikerverwerkende industrie, gelet op de verlenging van de mogelijkheid om suiker te herverzenden. Dat is een rechtvaardige doelstelling die echter al meteen wordt afgezwakt aangezien ermee wordt ingestemd om ook deze maatregel geleidelijk af te schaffen binnen een termijn van vijf jaar.</p>
      <p sl="pt">Op Madeira heeft de omschakeling van de wijnbouwarealen aanzienlijke vertraging opgelopen. Het proces loopt zelfs het risico te mislukken als het niet gestimuleerd wordt. In het verslag wordt deze noodzaak niet erkend. Er wordt evenmin aandacht besteed aan de negatieve gevolgen van de overeenkomst van Genève over de handel in bananen. Een ander element dat niet zou mogen ontbreken, is de mogelijkheid om steun te verlenen voor de dynamisering van een interinsulaire markt voor de handel in lokale landbouwproducten.</p>
    </intervention>
    <intervention id="2-286" speaker_id="96881" name="Elie Hoarau" is_mep="True" mode="written">
      <p sl="fr">Ik heb voor de uiteindelijke tekst gestemd, die we er met urgentie doorheen hebben gejaagd, omdat de toepassing van deze verschillende afwijkingen voor La Réunion, de Azoren, de Canarische Eilanden en Madeira essentieel is voor het behoud van werkgelegenheid en de voortzetting van landbouwactiviteiten, met name de melkproductie op Réunion. Ik heb evenwel tegen het door de Europese Commissie en de Raad voorgestelde compromis gestemd, omdat de Raad voorstellen deed die ver achterbleven bij wat wij hadden voorgesteld en die in de Commissie regionale ontwikkeling en de Commissie landbouw en plattelandsontwikkeling waren aangenomen.</p>
      <p sl="fr">Het valt te betreuren dat voor de Azoren de quota voor de export van suiker niet op 3 000 ton zijn gehouden, dat de aan Réunion toegekende vrijstelling voor de melkproductie niet ook voor de andere Franse overzeese departementen overwogen is en dat de Commissie de waarborgen voor de bestendiging van de resultaten die zijn behaald door de melkproducenten van Réunion niet overgenomen heeft. Ik zal al deze punten opnieuw ter tafel brengen tijdens de onderhandelingen over de hervorming van het POSEI-programma.</p>
    </intervention>
    <intervention id="2-919" speaker_id="96771" name="Jarosław Kalinowski" is_mep="True" mode="written">
      <p sl="pl">Ultraperifere gebieden worden meestal gekenmerkt door een beperkt bevolkingsaantal, een klein oppervlak, stagnatie en een moeilijke economische situatie. Dit zijn regio’s die sterk afhankelijk zijn van klimatologische en geografische factoren. Hun toegang tot producten en diensten is gebaseerd op samenwerking met het Europese continent. De bevolking van deze ultraperifere gebieden moet voortdurend moeilijkheden overwinnen. Daarom moet de hulpverlening voor deze gebieden ook permanent zijn. Om het ondernemersschap in deze gebieden te ontwikkelen, de beroepsactiviteit te stimuleren en eenzelfde niveau van landbouwactiviteit te verzekeren als in de rest van Europa, moeten er nieuwe wetgevende maatregelen genomen worden die zijn afgestemd op de behoeften van concrete gebieden, en moeten bestaande maatregelen voortgezet worden.</p>
    </intervention>
    <intervention id="2-918" speaker_id="96978" name="Nuno Melo" is_mep="True" mode="written">
      <p sl="pt">De economische en sociale ontwikkeling van de ultraperifere regio’s van de Europese Unie wordt bepaald door de grote afstand, het insulaire karakter, de kleine oppervlakte, een moeilijk reliëf en klimaat en de economische afhankelijkheid van enkele producten. De ontwikkeling van deze regio’s wordt aanzienlijk beperkt door de combinatie van deze factoren. Daarom biedt artikel 349 van het Verdrag van Lissabon de mogelijkheid tot het nemen van specifieke maatregelen die op de ultraperifere gebieden zijn afgestemd. Deze maatregelen moeten in de praktijk worden gebracht aan de hand van passende initiatieven die zijn toegesneden op de specifieke behoeften van deze regio’s, vooral in de landbouw- en visserijsector. De belangrijkste wijzigingen hebben betrekking op de invoering, uitbreiding en aanpassing van bepaalde afwijkingen in de suiker-, melk- en wijnsector. Gelet op de voornoemde beperkingen en de vernietigende internationale crisis hebben wij voor deze maatregelen gestemd. Tot hier mijn stemverklaring.</p>
    </intervention>
    <intervention id="2-917" speaker_id="96783" name="Wojciech Michał Olejniczak" is_mep="True" mode="written">
      <p sl="pl">Ik heb voor de resolutie van het Europees Parlement (A7-0056/2010) gestemd, omdat de tweede pijler van het gemeenschappelijk landbouwbeleid, dat wil zeggen het plattelandsbeleid, van uitzonderlijk belang is om de effectiviteit van het hele GLB te verbeteren, en ook om het beheer van gebieden met natuurlijke handicaps te vergemakkelijken. Het verslag van de rapporteur is niet alleen noodzakelijk voor ons, maar voor de hele Europese Unie. We moeten informatie verzamelen over land dat niet efficiënt en goed benut kan worden om redenen waarvoor de eigenaars niet verantwoordelijk zijn. Ik ben het eens met de beoordeling van de rapporteur betreffende de herziening van de criteria voor de indeling van probleemgebieden, die in 2005 van start ging. De eerdere criteria voor steun aan deze gebieden moeten aangepast worden aan de feitelijke bestaande handicaps. We mogen ook de gebieden niet vergeten die onder bepaalde criteria vallen, maar waar de handicaps dankzij doeltreffende maatregelen reeds weggenomen zijn. De lidstaten moeten verantwoordelijk zijn voor de identificatie van hun probleemgebieden en de ontwikkeling van steun- en ontwikkelingsprogramma’s. Al deze maatregelen moeten natuurlijk in een communautair kader passen.</p>
    </intervention>
    <intervention id="2-287" speaker_id="97197" name="Alfredo Pallone" is_mep="True" mode="written">
      <p sl="it">Het voorstel van de Commissie, zoals dat is verbeterd door de rapporteur, beoogt een aantal wijzigingen op te nemen in voorgaande communautaire wetgeving, met name in Verordening nr. 247 uit 2006. De belangrijkste wijzigingen hebben betrekking op de invoering, uitbreiding of aanpassing van bepaalde afwijkingen in de suiker-, de melk- en de wijnsector. Ik ben van mening dat de voorgestelde wijzigingen de desbetreffende ultraperifere regio’s ten goede zullen komen.</p>
      <p sl="it">De situatie is met name zeer penibel in enkele gebieden waar de belangrijkste economische sectoren zijn getroffen door de recente crises (de zuivelsector op de Azoren, suikerbieten, etc.). Diversificatie van economische activiteiten zou daarom wenselijk zijn. Om een dergelijke diversificatie te stimuleren is het noodzakelijk dat producenten en verwerkers op de lange termijn perspectief wordt geboden en dat marktdeelnemers in staat worden gesteld een toereikende mate van industriële en commerciële activiteit te ontwikkelen. Op basis van het door de rapporteur beschreven stelsel en de amendementen die door mijn collega’s van de betreffende commissie zijn ingediend, stem ik voor het verslag.</p>
    </intervention>
    <intervention id="2-916" speaker_id="96974" name="Nuno Teixeira" is_mep="True" mode="written">
      <p sl="pt">Als rapporteur voor advies van de Commissie regionale ontwikkeling voor het verslag van de heer Alves spreek ik mijn voldoening uit over de weg die wij zijn ingeslagen met het oog op een snellere en meer doeltreffende aanpassing van de maximumhoeveelheden die zijn vastgesteld voor de uitvoer uit de ultraperifere regio’s van producten waarvoor de voorzieningsregeling geldt. Dit verslag is in overeenstemming met artikel 349 van het Verdrag van Lissabon, waarin wordt voorzien in steun voor ultraperifere regio’s omdat deze gebieden kampen met permanente handicaps ten gevolge van hun geografische ligging, reliëf en klimaat.</p>
      <p sl="pt">De bepalingen van deze verordening moeten tegemoetkomen aan de specifieke behoeften van deze regio’s en de situatie van de lokale markt. Dat is de doelstelling die ik bij de formulering van mijn voorstellen voor ogen heb gehouden. De Europese Commissie heeft zich ertoe verbonden deze voorstellen opnieuw te bekijken in het kader van de algemene herziening van de verordening, die nog in 2010 zal plaatsvinden.</p>
      <p sl="pt">Een ander zorgpunt was het inkomen van de producenten uit Madeira en de Azoren die hybride wijnvariëteiten verbouwen waarvoor krachtens de gemeenschappelijke ordening van de Europese wijnmarkt een verbod geldt. Ik heb ervoor gezorgd dat zij hun inkomen behouden door hun de mogelijkheid te bieden de teelt van de betrokken variëteiten voort te zetten voor eigen gebruik, zodat zij niet verplicht zijn hun wijnstokken te rooien. Zoals ik hoopte is het compromis dat in de trialoog tussen het Parlement, de Commissie en de Raad is bereikt, vandaag in de plenaire vergadering met een ruime meerderheid aangenomen.</p>
    </intervention>
    <intervention id="2-915" speaker_id="96862" name="Sophie Auconie" is_mep="True" mode="written">
      <p sl="fr">Het verslag-Trüpel over de begroting voor 2011 is een nieuwe fase in de procedure voor het aannemen van de begroting door het Europees Parlement. Het Parlement heeft in maart de richtsnoeren voor 2011 aangenomen. Nu gaat het erom het ontwerp van raming aan te nemen, dat is opgesteld naar aanleiding van de onderhandelingen tussen de Begrotingscommissie en het Bureau van het Parlement, dat op dit gebied verantwoordelijk is. Ik heb dit verslag ondersteund, dat met name voorziet in de aanneming van de tweede tranche van 1 500 euro per maand van de vergoeding voor parlementaire medewerkers, in de financiering van de indiensttreding van de achttien nieuwe afgevaardigden, de verbetering van de expertisediensten die worden verleend aan de afgevaardigden (secties beleidsondersteuning, diensten van de bibliotheek) en in de verhoging van het aantal bezoekers van 100 naar 110 dat elk lid per jaar kan uitnodigen en wier bezoek wordt gefinancierd. Deze bepalingen stroken met de nieuwe verantwoordelijkheden die aan het Europees Parlement zijn toegekend door het Verdrag van Lissabon: aangezien de afgevaardigden voortaan samen met de ministers van de lidstaten wetgever zijn ten aanzien van praktisch alle Europese bevoegdheden, moeten zij kunnen beschikken over uitgebreide technische expertise betreffende wetgevingsdossiers, maar tevens burgers kunnen informeren over hun werkzaamheden, met name door hen te ontvangen in het Parlement in Straatsburg of Brussel.</p>
    </intervention>
    <intervention id="2-289" speaker_id="39769" name="Martin Ehrenhauser" is_mep="True" mode="written">
      <p sl="de">Ik heb tegen het verslag van mevrouw Trüpel gestemd. Daarmee wil ik duidelijk aangeven dat ik tegen een verhoging van de secretariaatstoelage en tegen elke toename van het aantal medewerkers hier in het Europees Parlement ben. Dat er als gevolg van het Verdrag van Lissabon meer werk voor de leden van het Europees Parlement ontstaat, moet eerst maar eens worden aangetoond.</p>
      <p sl="de">Als dat inderdaad het geval is, kan de oplossing in tijden van explosief stijgende staatsschulden echter alleen meer efficiëntie zijn in plaats van meer bureaucratie. Er is een enorm potentieel voor meer efficiëntie in dit Huis, zodat ook met minder personeel en financiële middelen de prestaties verhoogd kunnen worden.</p>
    </intervention>
    <intervention id="2-290" speaker_id="96977" name="Diogo Feio" is_mep="True" mode="written">
      <p sl="pt">Zoals ik eerder al zei, zal het Parlement op grond van het Verdrag van Lissabon, dat medebeslissing tot de normale wetgevingsprocedure maakt, meer onderwerpen behandelen. Om snel en efficiënt te kunnen werken zijn er aangepaste technische en logistieke middelen nodig.</p>
      <p sl="pt">Gelet op de toekomstige uitbreiding van de Europese Unie, en op het feit dat we beter moeten communiceren met de burger over de werkzaamheden van dit Parlement, moeten we de nodige middelen uittrekken om in 2011 efficiënt te kunnen werken, zodat het wetgevingsproces van de Europese Unie niet vertraagd wordt omdat deze instelling over onvoldoende middelen beschikt.</p>
    </intervention>
    <intervention id="2-914" speaker_id="96899" name="José Manuel Fernandes" is_mep="True" mode="written">
      <p sl="pt">Ik heb altijd gezegd dat ik het belangrijk vind om aan het begin van elke zittingsperiode een “zero-based” begrotingsbeleid goed te keuren. Dat betekent dat de begroting van het Parlement zal uitgaan van de reële behoeften, en dat ze zal zorgen voor meer transparantie, efficiëntie en begrotingsdiscipline. Verder pleit ik voor een scheiding tussen de vaste kosten en de variabele kosten. De laatste categorie moet verantwoord worden op basis van een kosten-batenanalyse. Deze kosten-batenanalyse is belangrijk om betere resultaten te kunnen behalen en om de middelen te beheren. Sinds de inwerkingtreding van het Verdrag van Lissabon heeft het Parlement meer bevoegdheden gekregen en met de komst van achttien nieuwe Parlementsleden moeten we ervoor zorgen dat ook zij hun mandaat op een efficiënte en passende manier kunnen uitoefenen. Ik zou nog willen benadrukken dat uitmuntende wetgeving de voornaamste prioriteit moet zijn van het Parlement, en dat het de middelen moet krijgen die nodig zijn voor een goede werking. Dat is des te belangrijk in deze veeleisende tijden waarin de Europese instellingen een fundamentele rol hebben ten aanzien van de Europeanen en de samenleving in het algemeen.</p>
    </intervention>
    <intervention id="2-291" speaker_id="28409" name="Raül Romeva i Rueda" is_mep="True" mode="written">
      <p sl="en">Wij als Groenen hebben voor het verslag van onze collega Helga Trüpel gestemd. Alle ingediende amendementen op het verslag zijn verworpen. De ramingen van het Europees Parlement voor het jaar 2011 worden dus doorgestuurd naar de Commissie om te worden opgenomen in de ontwerpbegroting voor 2011. Met betrekking tot de tweede tranche van de verhoging van de medewerkersvergoeding voor 2011 betekent dit dat de voorzieningen op dit moment in reserve worden geplaatst in afwachting van een gedetailleerde financiële opgave van alle gerelateerde kosten. Het Parlement kan op dit onderwerp terugkomen bij de eerste lezing van de begroting voor 2011 in september/oktober. Over de eerste tranche van de verhoging van de secretariële vergoeding voor 2010 zal morgen worden gestemd in het kader van het verslag van de heer Maňka over de gewijzigde begroting nr. 1/2010. Hiervoor zitten we al in de daadwerkelijke begrotingsprocedure en de stemming zal het eindresultaat zijn.</p>
    </intervention>
    <intervention id="2-913" speaker_id="28377" name="Lidia Joanna Geringer de Oedenberg" is_mep="True" mode="written">
      <p sl="pl">We zijn reeds vertrouwd met het feit dat de begroting van het Europees Parlement een afspiegeling vormt van de ingewikkelde compromissen tussen het Parlement en de andere EU-instellingen, en ook indirect tussen de Europese Unie en de lidstaten.</p>
      <p sl="pl">Volgend jaar zal waarschijnlijk een uitzonderlijk moeilijk jaar worden als we kijken naar het belang en de omvang van de taken die het Parlement te wachten staan. Aan de ene kant moet het Parlement zich immers aanpassen aan de nieuwe voorwaarden die voortvloeien uit het Verdrag van Lissabon en de toetreding van Kroatië tot de EU. Je hoeft daarbij maar te denken aan de 18 nieuwe parlementsleden, 68 nieuwe posten en 62 nieuwe functies die met de Kroatische toetreding gepaard gaan. Aan de andere kant stijgt de begroting van het Parlement niet erg sterk in vergelijking met 2010 (5,5 procent). Hier rijst dus de vraag hoe dit cijfer met de nieuwe werkelijkheid in overeenstemming gebracht kan worden. Daarom ben ik blij met het voorstel voor een rationele planning van de uitgaven, dat telkens in het verslag terugkomt.</p>
      <p sl="pl">Net als de auteur van het verslag ben ik van mening dat de subsidies voor de gezinnen van werknemers herzien dienen te worden, dat het aantal banen in de bibliotheek enkel verhoogd dient te worden na een grondige analyse van de behoeften van de Parlementsleden, en dat de veiligheid van de werknemers van het Europees Parlement verzekerd moet worden tegen rationele kosten en volgens het principe van openheid naar de gewone burger. Het Parlement is als instelling te sterk gesloten en we moeten waar mogelijk meer geld uittrekken voor projecten zoals het Huis van de Europese geschiedenis of bezoeken aan het Parlement.</p>
    </intervention>
    <intervention id="2-292" speaker_id="96974" name="Nuno Teixeira" is_mep="True" mode="written">
      <p sl="pt">Sinds de inwerkingtreding van het Verdrag van Lissabon zijn de bevoegdheden van het Europees Parlement uitgebreid. Dit houdt uiteraard in dat er nieuwe middelen nodig zijn om tegemoet te komen aan de toegenomen behoeften. Daarom houdt deze begrotingsraming voor 2011 een stijging van 5,8 procent in ten opzichte van het begrotingsjaar 2010, in een poging ervoor te zorgen dat het Parlement zijn prerogatieven volledig kan gebruiken en ontwikkelen.</p>
      <p sl="pt">De begroting voor 2011 wordt verhoogd tot EUR 1 710 547 354. 20,32 procent daarvan is bestemd voor rubriek 5 (administratieve uitgaven), zodat de politieke doelstellingen kunnen worden afgestemd op de financiering hiervan. Dit begrotingsvoorstel bevat bepalingen met betrekking tot de vertegenwoordiging van Kroatië, extra middelen voor de secretariaatsdiensten van de Parlementsleden, een stijging van het aantal banen, een toename van het aantal jaarlijkse bezoekers dat de Parlementsleden mogen uitnodigen, de verkleining van de ecologische voetafdruk van het Parlement en de financiering van het Huis van de Europese geschiedenis en het bezoekerscentrum.</p>
      <p sl="pt">Dit verslag weerspiegelt een verstandige begroting, die gericht is op de duurzaamheid van het begrotingsbeleid van het Europees Parlement, maar toch de nodige discipline predikt wat betreft een efficiënt gebruik van de beschikbare middelen.</p>
    </intervention>
    <intervention id="2-912" speaker_id="96958" name="William (The Earl of) Dartmouth" is_mep="True" mode="written">
      <p sl="en">Wij hebben tegen dit verslag gestemd, in overeenstemming met de beginselen van de UKIP en op basis van het feit dat we alleen wetgeving steunen die de macht van de EU beperkt of de macht teruggeeft aan de natiestaten. Amendementen die naar onze mening onnodig schadelijk waren voor Britse landbouwers hebben we niet gesteund, evenmin als amendementen die de controle van de EU over deze sector zouden vergroten. De UKIP zal de belangen van de Britse landbouwers blijven verdedigen tegen bemoeienis van de EU, omdat wij van mening zijn dat de Britse landbouwsector heel goed in staat is zijn eigen zaken te regelen en nu al heel hoge normen hanteert op het gebied van kwaliteit en veiligheid. De UKIP is het er niet mee eens dat de Britse belastingbetaler gedwongen wordt landbouwbedrijven in andere delen van Europa die met onze eigen landbouwers concurreren, te subsidiëren. De UKIP hecht veel waarde aan de handel in landbouwproducten volgens de regels van de WTO.</p>
    </intervention>
    <intervention id="2-294" speaker_id="28114" name="Liam Aylward" is_mep="True" mode="written">
      <p sl="ga">De administratieve lasten van boeren moeten worden verminderd en de buitensporige bureaucratie die vaak gepaard gaat met agrarische aangelegenheden moet worden teruggedrongen. Boeren moeten zich op hun primaire taak kunnen concentreren: het produceren van producten van hoge kwaliteit.</p>
      <p sl="ga">Ik heb gestemd voor de bepalingen van dit verslag die betrekking hebben op het wegnemen van de huidige duplicatie en het verbeteren van de flexibiliteit. Ik ben het ook eens met de opmerkingen in het verslag over de wetgeving in deze sector, namelijk dat deze wetgeving evenredig moeten zijn aan de doelstelling en dat alleen voor wetgeving moet worden gekozen wanneer de gevolgen van de wetgeving voor de financiële lasten zijn beoordeeld. De buitensporige bureaucratie moet worden teruggedrongen als we in Europa een efficiënte, concurrerende agrarische sector willen hebben.</p>
    </intervention>
    <intervention id="2-911" speaker_id="96680" name="Zigmantas Balčytis" is_mep="True" mode="written">
      <p sl="lt">Ik heb voor dit document gestemd omdat ik het noodzakelijk vind om door te gaan met de vereenvoudiging van de regelgeving en de bepalingen van het gemeenschappelijk landbouwbeleid waarmee in 2005 is begonnen. Boeren en andere economische actoren in de landbouwsector moeten worden bevrijd van bureaucratische rompslomp en eisen die niet nodig zijn om politieke doelstellingen te verwezenlijken en voor een goed beheer van het geld van de belastingbetalers te zorgen. Vereenvoudiging van het gemeenschappelijk landbouwbeleid is van essentieel belang om onze agrarische economie meer concurrerend te maken, banen te behouden en te creëren en bij te dragen aan een gezonde ontwikkeling van onze rurale gebieden. In enkele lidstaten is een groot aantal fouten in de aanvragen geconstateerd en dit maakt het voor boeren moeilijk om op tijd steun te ontvangen. De lidstaten moeten potentiële begunstigden eenvoudige, duidelijke en transparante systemen ter beschikking stellen. Daarom verzoek ik de Commissie om deze kwestie op te nemen in de bilaterale discussies met de lidstaten.</p>
    </intervention>
    <intervention id="2-910" speaker_id="97198" name="Mara Bizzotto" is_mep="True" mode="written">
      <p sl="it">Drie jaar na de hervorming van het GLB vragen we ons af hoe we ons landbouwbeleid kunnen afstemmen op de huidige uitdagingen. Het initiatiefverslag biedt nuttige en acceptabele voorstellen om tot een landbouwsector te komen waarin kwaliteit en concurrentiekracht samengaan. We moeten de strekking van dit verslag positief bekijken, omdat het Parlement met dit verslag oproept tot de invoering van een nieuw GLB in 2013 om de bureaucratie voor landbouwers terug te dringen. Elke maatregel die kan leiden tot de verlichting van de administratieve procedures en lasten die op de schouders van de landbouwproducenten rusten – om maar te zwijgen over de betrokken plaatselijke overheden – en die de kwaliteitsnormen niet in het geding brengt, krijgt zonder meer onze steun. Een verslag als dit, waarin rekening wordt gehouden met de behoeften van landbouwers, waaronder de noodzaak om niet door buitensporige bureaucratie te worden belemmerd, zal zonder meer een nuttige bijdrage leveren aan het hervormingsproces van het gemeenschappelijk landbouwbeleid. Om voor de hand liggende redenen zal dit beslist een complex en zeer gevoelig proces blijken te zijn voor de toekomst van de Europese economie en voor de bescherming van de talloze variëteiten van de traditionele plaatselijke productie. Daarom heb ik voor dit verslag gestemd.</p>
    </intervention>
    <intervention id="2-295" speaker_id="29074" name="Vito Bonsignore" is_mep="True" mode="written">
      <p sl="it">De Fractie van de Europese Volkspartij (Christendemocraten) draagt de landbouwsector al sinds jaar en dag een warm hart toe en we beschouwen het als een fundamentele sector van de Europese economie. Onze landbouwers worden echter al te lang overspoeld door bureaucratische en administratieve lasten: het is tijd om ze hiervan te verlossen.</p>
      <p sl="it">Ik ben er zelfs van overtuigd dat een vereenvoudiging van de bureaucratische procedures, die vanaf 2013 met de hervorming van het gemeenschappelijk landbouwbeleid haar beslag moet gaan krijgen, niet alleen wenselijk, maar tevens noodzakelijk is. Ik denk dat het daarom juist is om de regels voor de elektronische identificatie van dieren te vereenvoudigen en in ieder lidstaat een telefonische hulplijn op te zetten om de informatie beter toegankelijk te maken. Daarbij is het van cruciaal belang om het vertrouwen tussen overheden en landbouwers in ere te herstellen.</p>
      <p sl="it">Daarnaast zouden landbouwers niet langer hun tijd moeten spenderen aan het invullen van formulieren en aangiften, maar aan het bebouwen van hun grond, waardoor ze betere landbouwproducten kunnen leveren die aan hogere kwaliteitsnormen voldoen. Ik heb daarom voor deze maatregelen gestemd die deel uitmaken van het proces ter vereenvoudiging van de bureaucratie, dat overtuigend wordt gesteund door mijn fractie en dat een redelijke oplossing biedt ten tijde van crisis.</p>
    </intervention>
    <intervention id="2-296" speaker_id="96912" name="David Campbell Bannerman" is_mep="True" mode="written">
      <p sl="en">Wij hebben tegen dit verslag gestemd, in overeenstemming met de beginselen van de UKIP en op basis van het feit dat we alleen wetgeving steunen die de macht van de EU beperkt of de macht teruggeeft aan de natiestaten. Amendementen die naar onze mening onnodig schadelijk waren voor Britse landbouwers hebben we niet gesteund, evenmin als amendementen die de controle van de EU over deze sector zouden vergroten. De UKIP zal de belangen van de Britse landbouwers blijven verdedigen tegen bemoeienis van de EU, omdat wij van mening zijn dat de Britse landbouwsector heel goed in staat is zijn eigen zaken te regelen en nu al heel hoge normen hanteert op het gebied van kwaliteit en veiligheid. De UKIP verzet zich tegen de manier waarop het GLB in het verleden op corrupte wijze is gebruikt (bijv. spookwijngaarden) en tegen de manier waarop het wordt gebruikt om het inkomen van bepaalde politici in EU-landen die ‘landbouwbedrijven’ bezitten te verhogen. De UKIP is er ook op tegen dat wij gedwongen worden landbouwbedrijven in andere delen van Europa die met onze eigen landbouwers concurreren, te subsidiëren. De UKIP hecht veel waarde aan de handel in landbouwproducten volgens de regels van de WTO.</p>
    </intervention>
    <intervention id="2-297" speaker_id="28493" name="Derek Roland Clark" is_mep="True" mode="written">
      <p sl="en">De UKIP heeft tegen het verslag over de vereenvoudiging van het GLB gestemd, omdat de tenuitvoerlegging van het verslag weliswaar het beleid begrijpelijker, transparanter en werkbaarder zou maken, de inspectie van landbouwbedrijven zou vereenvoudigen, de flexibiliteit van betalingsregelingen zou vergroten en het beleid vriendelijker voor landbouwers zou maken, maar het GLB op die manier wel op de rails zou houden en ertoe zou kunnen bijdragen dat het stand houdt voor een volgende generatie! De UKIP heeft daarom tegen de resolutie als geheel gestemd, vooral omdat zij geen wettelijke invloed heeft.</p>
    </intervention>
    <intervention id="2-909" speaker_id="96775" name="Lara Comi" is_mep="True" mode="written">
      <p sl="it">Ik heb voor het verslag over vereenvoudiging van het gemeenschappelijk landbouwbeleid gestemd en ik feliciteer de heer Ashworth en de schaduwrapporteurs met het uitstekende werk dat zij hebben verzet. We moeten iets ondernemen om de bureaucratische procedures en eisen te vereenvoudigen die aan bedrijven worden opgelegd, om op die manier hun kosten terug te dringen en tegelijkertijd hun concurrentiekracht en rechtszekerheid te vergroten. We staan er vaak niet bij stil dat landbouwbedrijven, ondanks het feit dat ze primaire goederen produceren, ook bedrijven zijn waarvan de concurrentiekracht te lijden heeft onder buitensporige bureaucratie.</p>
      <p sl="it">Juist daarom vind ik een verslag als dit belangrijk, omdat hierin de problemen worden benadrukt die ontstaan door randvoorwaarden of te gecompliceerde procedures. Daarnaast staan er oplossingen in ter vereenvoudiging en verbetering van wat nog altijd – in ieder geval in financieel opzicht – het belangrijkste programma van de EU is. Door voor dit verslag te stemmen, heeft het Parlement mijns inziens nog een stap vooruit gezet richting een GLB dat nog meer van deze tijd, doeltreffender en economischer is en bovendien in staat is in de Europese voedselbehoeften te voorzien, niet alleen vandaag, maar ook de komende jaren.</p>
    </intervention>
    <intervention id="2-298" speaker_id="95281" name="Vasilica Viorica Dăncilă" is_mep="True" mode="written">
      <p sl="ro">Landbouwers zijn altijd de meest fervente en standvastige aanhangers van Europese integratie geweest. Het is hun vaste overtuiging dat het GLB nog steeds een gemeenschappelijk beleid in de ware zin des woords kan worden genoemd. In een geglobaliseerde wereld moet de Europese Unie, met haar gemeenschappelijke markt, uniforme actie ondernemen om borg te staan voor de zekerheid van de voedselvoorziening en om het gebruik van hernieuwbare hulpbronnen te bevorderen. Ze moet ook de klimaatverandering bestrijden en haar onderzoeksinspanningen verhogen om zo goed mogelijk gebruik te maken van de kansen die onderzoek biedt.</p>
      <p sl="ro">Een eventuele verlaging van de GLB-begroting zou leiden tot grote sociale en economische verstoringen, waardoor de landbouw toekomstige uitdagingen niet aan zal kunnen. Het is van belang te begrijpen dat de inkomens van landbouwers afhankelijk zijn van rechtstreekse betalingen, ook al zijn deze niet voldoende om hun een fatsoenlijke levensstandaard te verzekeren. Het gemiddelde landbouwinkomen in de EU bedraagt, inclusief alle rechtstreekse betalingen, slechts de helft van het gemiddelde salaris dat in de andere economische sectoren wordt betaald.</p>
      <p sl="ro">Ik meen dat het korten op de rechtstreekse betalingen als onderdeel van de eerste pijler van het GLB desastreuze gevolgen zal hebben, niet alleen voor landbouwers, maar evengoed voor plattelandsgebieden, alsmede voor openbare diensten die verband houden met landbouwproductie, voor consumenten en voor de samenleving die voordeel put uit deze rechtstreekse betalingen. Rechtstreekse betalingen zijn dus essentieel en moeten worden gehandhaafd.</p>
    </intervention>
    <intervention id="2-908" speaker_id="96973" name="Mário David" is_mep="True" mode="written">
      <p sl="pt">Over de hele lijn genomen heb ik gestemd voor de inspanningen om het gemeenschappelijk landbouwbeleid (GLB) te vereenvoudigen. Deze vereenvoudiging zou de landbouwers ten goede moeten komen, zodat zij zich kunnen toeleggen op de productie van veilig en hoogwaardig voedsel, maar ook de nationale en Europese autoriteiten, omdat de bureaucratische last die gepaard gaat met de uitvoering van het GLB zal verminderen.</p>
      <p sl="pt">Het GLB is van levensbelang voor de EU, omdat het garant staat voor de productie van veilig voedsel en tegelijk aandacht heeft voor het behoud van het milieu en van de plattelandsgebieden met het oog op een echte duurzame ontwikkeling. Vereenvoudiging houdt in dat alle betrokken partijen meer verantwoordelijkheid op zich moeten nemen.</p>
      <p sl="pt">Daarom zou ik willen beklemtonen dat het GLB een eenvoudiger, transparanter en rechtvaardiger instrument moet worden. Om te beginnen zou ik willen attenderen op het voorstel om een eenvormig systeem uit werken voor de identificatie van dieren. Dat systeem moet voorzien in de mogelijkheid van zelfcertificering, in de verlaging van de inspectiequota en in een traceerbaarheidssysteem voor geiten- en schapenvlees. Ik zou in het bijzonder willen verwijzen naar het voorstel om de kudde van de dieren te identificeren. Ten slotte zal de noodzakelijke hervorming van het GLB een onderscheid moeten maken tussen steun aan individuele landbouwers of aan landbouwersverenigingen en moeten de grote agrolevensmiddelenbedrijven aan de markt worden overgelaten.</p>
    </intervention>
    <intervention id="2-299" speaker_id="96717" name="Robert Dušek" is_mep="True" mode="written">
      <p sl="cs">Het ontwerpverslag over vereenvoudiging van het gemeenschappelijk landbouwbeleid is een volgende stap op weg naar een eenvoudiger en doeltreffender GLB. Voor een concurrentiekrachtigere Europese landbouw, het behoud en het scheppen van nieuwe arbeidsplaatsen, alsook voor de ondersteuning van een natuurlijke ontwikkeling van plattelandsgebieden, is er echter nog veel meer nodig. Dat brengt mij onder meer bij de hele problematiek van directe betalingen in grensregio's, waar maar al te vaak sprake is van oneerlijke mededinging en discriminatie op basis van de plaats van registratie van landbouwondernemingen.</p>
      <p sl="cs">In Europese grensregio’s waar de betalingen aan deze en gene zijde van de grens verschillen, komen namelijk steeds meer gevallen voor waarin bepaalde landbouwondernemingen die verschillen op slinkse wijze uitbuiten. Concreet incasseren landbouwondernemingen in dergelijke gevallen de hogere betalingen in de lidstaat van herkomst en bewerken ze het land aan de andere kant van de grens (in de lidstaat met de lagere directe betalingen), tegen lagere productiekosten, om vervolgens de opbrengsten aan de andere, “betere” kant van de grens op de markt te brengen. Hierdoor worden de landbouwondernemingen uit de lidstaten met lagere directe betalingen gediscrimineerd en worden deze op een grote achterstand gezet op de lokale markt, terwijl landbouwondernemingen uit de lidstaat met hogere directe betalingen dankzij het EU-beleid een economisch voordeel op de afzetmarkt in de schoot wordt geworpen. Dit betekent dat de hervorming van het GLB voor wat de betalingen betreft, gestoeld dient te worden op het beginsel dat de plaats van productie overeen dient te stemmen met de plaats op basis waarvan de directe betalingen uitgekeerd worden. Met een dergelijke regel kunnen we eveneens bijdragen aan een nieuwe, rechtvaardige landbouwmarkt. Onderhavig verslag heeft mijn volste steun.</p>
    </intervention>
    <intervention id="2-907" speaker_id="28310" name="Edite Estrela" is_mep="True" mode="written">
      <p sl="pt">Ik heb voor het verslag gestemd omdat ik van mening ben dat de vereenvoudiging van het gemeenschappelijk landbouwbeleid van wezenlijk belang is voor het concurrentievermogen van de Europese landbouw, voor het behoud van arbeidsplaatsen en voor de duurzame ontwikkeling van de Europese plattelandsgebieden. We moeten de controleregels versoepelen en toegankelijker maken voor de landbouwers. Zij moeten daarbij geholpen en geadviseerd worden door nationale instanties teneinde te garanderen dat het zorgen voor kwaliteit van de Europese landbouwproducten niet gepaard gaat met overbodige lasten en bijkomende problemen voor de landbouwsector.</p>
    </intervention>
    <intervention id="2-300" speaker_id="96977" name="Diogo Feio" is_mep="True" mode="written">
      <p sl="pt">De vereenvoudiging van de wetgeving is essentieel om Europa dichter bij zijn burgers te brengen. Er is nood aan eenvoudige beleidslijnen die begrijpelijk zijn voor wie het communautaire taaltje niet beheerst en geen “Europees” spreekt. In die zin is het belangrijk dat de voornaamste begunstigden van een beleid, dat zo fundamenteel en structureel is als het gemeenschappelijk landbouwbeleid (GLB), in dit geval de Europese landbouwers, dat beleid begrijpen.</p>
      <p sl="pt">Zo geef ik de rapporteur gelijk wanneer hij, terecht, zegt dat “een nieuw GLB landbouwers in staat moet stellen zich te concentreren op de kerndoelstelling van het produceren van veilig, kwalitatief hoogwaardig en traceerbaar voedsel, en hen moet helpen bij het aanbieden van niet-commerciële publieke goederen”. Ik hoop dat het nieuwe GLB eenvoudiger, transparanter en rechtvaardiger zal zijn, dat het meer gericht zal zijn op de noden van de landbouwers en van de markt, en dat de procedures sneller en minder bureaucratisch, maar veilig en efficiënt, zullen zijn. Om rechtszekerheid te bieden zijn geen complexe of trage procedures nodig, wel eenvoudige en efficiënte. En dat is precies wat we voor het nieuwe GLB willen.</p>
    </intervention>
    <intervention id="2-906" speaker_id="96899" name="José Manuel Fernandes" is_mep="True" mode="written">
      <p sl="pt">Het gemeenschappelijk landbouwbeleid moet enerzijds garanderen dat er voldoende veilig voedsel is, en anderzijds antwoorden bieden op uitdagingen zoals de instandhouding van plattelandsgebieden, van bergachtige gebieden, van gebieden met een natuurlijke handicap en van de multifunctionaliteit van de Europese landbouw. De harmonisering van de wetgeving moet gepaard gaan met het wegwerken van overlappingen. We hopen dat we voor 2012 de doelstelling zullen hebben verwezenlijkt om de bureaucratische last met 25 procent te verminderen. Het gemeenschappelijk landbouwbeleid moet vereenvoudigd worden om het concurrentievermogen van onze landbouweconomie te vergroten. Zo kunnen we bestaande arbeidsplaatsen behouden en nieuwe banen creëren, en dragen we bij aan de duurzame ontwikkeling van onze plattelandsgebieden. De vereenvoudiging van het GLB moet in de eerste plaats ten goede komen aan de landbouwers, en niet alleen aan de nationale autoriteiten en betaalorganen van de lidstaten. De landbouwers moeten toegang hebben tot functionele systemen zodat ze, gemakkelijk en zonder al te veel bureaucratie, hun aanvragen voor directe betalingen kunnen indienen daar waar ze wonen. Deze vereenvoudiging moet gepaard gaan met een vereenvoudiging van de uitvoering van het beleid. De lidstaten moeten de bureaucratische formaliteiten die de begunstigden moeten vervullen, voornamelijk op het gebied van plattelandsontwikkeling, tot een minimum beperken. Er moet meer flexibiliteit komen. Daarom pleit ik voor flexibelere procedures zodat uitbetalingen nog voor de definitieve afsluiting van alle controles kunnen plaatsvinden.</p>
    </intervention>
    <intervention id="2-301" speaker_id="96706" name="João Ferreira" is_mep="True" mode="written">
      <p sl="pt">Dit verslag bevat positieve aspecten, waarvan ik er een aantal zou willen belichten: de vereenvoudiging van het gemeenschappelijk landbouwbeleid (GLB) mag niet leiden tot minder steun voor de landbouwers en tot een ontmanteling van de traditionele instrumenten voor marktbeheer; de noodzaak om de sancties aan te passen, vooral als die sancties worden opgelegd vanwege fouten waarvoor de producent niet verantwoordelijk is; de vereenvoudiging van de aanvraagprocedures en de zeer positieve wijzigingen op het gebied van de identificatie van dieren, in het bijzonder van schapen en geiten.</p>
      <p sl="pt">Maar de door de rapporteur voorgestelde aanpak is erg gericht op de markt, op het concurrentievermogen, op “het reduceren van buitensporig protectionisme”, en op een verdere liberalisering, waarvan de rampzalige gevolgen maar al te goed gekend zijn. Bovendien blijft in het document het huidige model voor de verdeling van de steun in stand. Er staat dat de “verdeling van de bedrijfstoeslagregeling eerlijkheid moet waarborgen”, maar er worden geen concrete voorstellen gedaan om dit doel te bereiken.</p>
      <p sl="pt">De rapporteur zegt ervan overtuigd te zijn dat we de huidige definitie van landbouwactiviteit ten behoeve van de bedrijfstoeslagregeling moeten herzien, maar hij doet geen voorstellen om het huidige model, waarin landbouwers betaald worden om niet te produceren, te herzien. Kortom, in dit verslag ontbreken voorstellen en maatregelen om het huidige GLB-model te veranderen, om te beginnen wat de verdeling van de steun betreft, maar niet alleen op dat vlak.</p>
    </intervention>
    <intervention id="2-302" speaker_id="28116" name="Marian Harkin" is_mep="True" mode="written">
      <p sl="en">Ik ben het er volledig mee eens dat de vereenvoudiging van het GLB niet mag leiden tot minder steun aan landbouwers of tot de ontmanteling van traditionele marktbeheerinstrumenten. Ook ben ik het eens met het opschorten van de verplichting tot het elektronisch merken van schapen.</p>
    </intervention>
    <intervention id="2-905" speaker_id="96771" name="Jarosław Kalinowski" is_mep="True" mode="written">
      <p sl="pl">Een vereenvoudiging van de werkingsprincipes van het gemeenschappelijk landbouwbeleid is van uitzonderlijk belang. We mogen dit beleid niet herleiden tot het verdelen van geld. Persoonlijk zou ik willen dat er meer middelen bij de individuele landbouwers-investeerders terechtkomen, die op doeltreffende wijze hun landbouwbedrijf kunnen moderniseren en de productie kunnen uitbouwen. Een stijging van de rechtstreekse betalingen zal volgens mij de armoede in de gebieden met de grootste achterstand bevestigen. Dit mechanisme steunt immers mensen die in feite geen enkele landbouwactiviteit verrichten en remt de herstructurering van de landbouw. Alleen een financiering van "echte" landbouwers, producenten van gezonde voeding en producten van hoge kwaliteit, kan de zekerheid van Europa en de wereld op dit gebied garanderen.</p>
    </intervention>
    <intervention id="2-904" speaker_id="photo_generic" name="Cornelis de Jong, Kartika Tamara Liotard en Eva-Britt Svensson" is_mep="True" mode="written">
      <p sl="en">Ik heb tegen het verslag van de heer Ashworth over de vereenvoudiging van het GLB (A7-0051/2010) gestemd vanwege paragraaf 12. Landbouwers hebben niet meer rechtstreekse steun van de EU nodig, ze hebben eerlijkere prijzen voor hun producten nodig.</p>
      <p sl="en">Ik ben het echter eens met de essentie van het verslag. Het GLB is te ingewikkeld en onnodig belastend voor landbouwers, lidstaten en lokale overheden. Het is hard nodig deze administratieve last te verlichten en de bureaucratie te verminderen, vooral in deze tijden van crisis.</p>
      <p sl="en">Bovendien zouden landbouwers die onopzettelijk of door factoren buiten hun invloed overtredingen hebben begaan en als gevolg daarvan worden beboet, de mogelijkheid moeten hebben deze fouten te corrigeren, terwijl er tevens meer transparantie zou moeten bestaan met betrekking tot deze sancties.</p>
    </intervention>
    <intervention id="2-304" speaker_id="96823" name="Petru Constantin Luhan" is_mep="True" mode="written">
      <p sl="ro">Het gemeenschappelijk landbouwbeleid is een factor van belang in de Europese Unie, of we het nu hebben over de voedselvoorziening voor onze burgers of over het behoud en de bescherming van berg- en plattelandsgebieden en ultraperifere- of achterstandsregio’s. Ik heb voor dit verslag gestemd omdat ik de noodzaak tot vereenvoudiging van het GLB onderschrijf. Het moet resultaatgericht zijn en beter toegerust zijn om op bepaalde situaties te kunnen reageren. Ik vind ook dat er nauwere samenwerking nodig is tussen lidstaten en plaatselijke autoriteiten inzake de uitwisseling van goede praktijken. Tegelijkertijd moeten landbouwers goed op de hoogte worden gehouden en beter worden bijgestaan door de autoriteiten.</p>
    </intervention>
    <intervention id="2-903" speaker_id="96817" name="Erminia Mazzoni" is_mep="True" mode="written">
      <p sl="it">Landbouw is een van de voornaamste troeven in Europa, maar tegelijkertijd is het ook de sector die het zwaarst gebukt gaat onder het logge bureaucratische stelsel van de Unie. Ook moeten we de weerslag van klimatologische en milieufactoren niet onderschatten die, uit de aard der zaak, lastig te voorspellen zijn en de landbouwsector als gevolg van de huidige wereldwijde klimaatverandering dwingen nieuwe en moeilijke uitdagingen onder ogen te zien.</p>
      <p sl="it">In dit licht acht het Europees Parlement het absoluut noodzakelijk om in het achterhoofd te houden dat de doelstelling om de administratieve lasten met 25 procent terug te dringen, zoals opgenomen in het programma van 2003, op zich niet voldoende en ook niet ambitieus genoeg is, aangezien we deze doelstelling waarschijnlijk voor de gestelde deadline van 2012 behalen. Daarnaast is het Parlement van mening dat het urgente maatregelen aan de Commissie en de Raad moet voorleggen om de lasten die zwaar op de landbouwers drukken verder te verlagen.</p>
      <p sl="it">De voorstellen in deze parlementaire resolutie zijn er ook op gericht om te anticiperen op de herformulering van het GLB in het licht van de EU 2020-strategie. Dit is een cruciale stap om groei binnen deze sector te garanderen en ervoor te zorgen dat de financiële toewijzing in stand blijft, gezien de afbrokkeling van de EU-middelen die voor 2013 wordt verwacht.</p>
    </intervention>
    <intervention id="2-305" speaker_id="96742" name="Jean-Luc Mélenchon" is_mep="True" mode="written">
      <p sl="fr">De verdienste van dit verslag is dat het erop wijst dat inspecties uitsluitend door publieke autoriteiten moeten worden uitgevoerd om te garanderen dat ze onafhankelijk en onpartijdig zijn en dat het de nadruk legt op het denkbeeld dat landbouw een publiek goed is. Het is tevens van belang vast te houden aan de traceerbaarheid van levensmiddelen, hoewel alle burgers (producenten en consumenten) waarschijnlijk beter bewust gemaakt kunnen worden van het belang van het verplaatsen en de milieukwaliteit van producten door duidelijke etikettering betreffende hun invloed op het milieu.</p>
      <p sl="fr">De vastberadenheid die uit het verslag spreekt om de administratieve voorschriften van het gemeenschappelijk landbouwbeleid te vereenvoudigen, is eveneens belangrijk. Het feit echter dat het GLB slechts wordt beschouwd vanuit het gezichtspunt van concurrentievermogen en neoliberalisme, in het verlengde van het beleid dat de Europese Unie in de laatste jaren heeft gevoerd, weerhoudt mij ervan voor te stemmen. Ik onthoud mij derhalve van stemming, als teken van welwillendheid gezien de vooruitgang die is geboekt ten aanzien van de voornemens op zich.</p>
    </intervention>
    <intervention id="2-902" speaker_id="96978" name="Nuno Melo" is_mep="True" mode="written">
      <p sl="pt">De vereenvoudiging van het gemeenschappelijk landbouwbeleid is van wezenlijk belang om vóór eind 2010 de administratieve last in de landbouwsector met 25 procent te kunnen verminderen. De bureaucratie is een ernstige belemmering voor de landbouwers. Ze verwaarlozen hun dagelijkse activiteiten op het veld omdat ze veel tijd verspillen aan bureaucratische rompslomp. Daarnaast zullen de nieuwe aanpassingen de administratieve last voor de landbouwers met honderden miljoenen euro’s verlichten, wat vooral gezien de moeilijke economische situatie waarin we ons bevinden, een tastbaar voordeel is. De vereenvoudiging van de normen en controlemechanismen is van fundamenteel belang voor de landbouwers, die ervoor moeten zorgen dat 500 miljoen burgers voedsel kunnen kopen tegen een redelijke prijs. Tot zover mijn stemverklaring.</p>
    </intervention>
    <intervention id="2-306" speaker_id="39714" name="Rareş-Lucian Niculescu" is_mep="True" mode="written">
      <p sl="ro">Ik heb vóór dit verslag gestemd, dat belangrijke bepalingen bevat die gericht zijn op het terugdringen van de bureaucratie waaronder landbouwers lijden, vooral nu de landbouw zwaar wordt getroffen door de financiële crisis. Ik wil mijn collega’s bedanken die gestemd hebben voor de wijzigingen die ik heb voorgesteld en daarbij de tekst intact hebben gelaten die al in de commissie was goedgekeurd.</p>
      <p sl="ro">Ik verwijs vooral naar amendement 49 inzake het grote aantal geregistreerde fouten dat in sommige lidstaten bij het indienen van aanvragen voor rechtstreekse betalingen wordt gemaakt. Er wordt in het amendement tevens op gewezen dat deze fouten hoofdzakelijk zijn toe te schrijven aan de orthofotografische apparatuur en niet zozeer aan de landbouwers zelf. Ik verwijs ook naar amendement 65 betreffende het uitstel van de plicht tot elektronische identificatie van schapen en geiten per 2010, vanwege de excessieve kosten, in verband met de huidige economische crisis.</p>
    </intervention>
    <intervention id="2-307" speaker_id="97197" name="Alfredo Pallone" is_mep="True" mode="written">
      <p sl="it">Het voorstel voor vereenvoudiging van het GLB maakt deel uit van het bredere proces om bureaucratische procedures terug te dringen. Dit proces is enige tijd geleden door diverse EU-lidstaten in gang gezet om efficiëntere en beter toegankelijke diensten te bieden aan burgers.</p>
      <p sl="it">Deze hervorming is ook voor de landbouwsector van belang, zodat landbouwers tijd en geld kunnen besparen en kunnen profiteren van de voordelen die voortvloeien uit het systeem van de randvoorwaarden en directe betalingen, ook met betrekking tot enkele aspecten van plattelandsontwikkeling en identificatiemethoden voor fokdieren.</p>
      <p sl="it">Aangezien het debat over het GLB na 2013 al aan de gang is, fungeert dit voorstel voor vereenvoudiging op dit moment als proefmodel om mogelijkheden en risico’s aan te duiden en in de toekomst de basis te vormen voor een voorstel voor de Europese landbouw. Om bovengenoemde redenen heb ik voor het verslag gestemd.</p>
    </intervention>
    <intervention id="2-901" speaker_id="96902" name="Maria do Céu Patrão Neves" is_mep="True" mode="written">
      <p sl="pt">Het verslag over de vereenvoudiging van het gemeenschappelijk landbouwbeleid (GLB) betreft een onderwerp dat niet alleen de landbouwers, de voornaamste begunstigden van het GLB, erg heeft beziggehouden, maar ook de Europese burgers in het algemeen, die vinden dat het GLB moeilijk te begrijpen is omdat de mechanismen zo complex zijn. Iedereen vindt dan ook dat de maatregelen ter vereenvoudiging noodzakelijk en dringend zijn, en dat ze rechtstreeks gevolgen moeten hebben voor de landbouwers, en niet alleen voor de overheidsinstanties van de lidstaten, zoals erg vaak het geval is geweest. De afschaffing van de instrumenten voor het marktbeheer kan niet beschouwd worden als een van de manieren om het GLB te vereenvoudigen.</p>
      <p sl="pt">Een van de problemen die door de vereenvoudiging moeten worden opgelost is de discriminatie op het gebied van de bedrijfstoeslagregeling in de verschillende lidstaten. Problemen die te wijten zijn aan het gebrek aan efficiëntie bij nationale overheden, onder meer met betrekking tot controles, termijnen, betalingen, enz. Door deze verschillen weg te werken vermijden we dat er een GLB van verschillende snelheden ontstaat, dat de ongelijkheid tussen de landbouwers van de verschillende lidstaten bevordert.</p>
    </intervention>
    <intervention id="2-308" speaker_id="33989" name="Daciana Octavia Sârbu" is_mep="True" mode="written">
      <p sl="ro">Ik heb gestemd vóór het verslag-Ashworth, waarin wordt gepleit voor een eenvoudiger gemeenschappelijk landbouwbeleid dat ook de landbouwers makkelijker zullen begrijpen. Het is vaak buitengewoon moeilijk het gemeenschappelijk landbouwbeleid te voeren. Het is daarom van het grootste belang dat de hele landbouwsector wordt vereenvoudigd en de landbouwers het gemakkelijker krijgen. De door de Europese Commissie voorgestelde regels zijn vaak uiterst moeilijk uit te voeren en de landbouwwetgeving wordt in de lidstaten vaak zeer bureaucratisch toegepast. Vooral de wetgeving inzake de identificatie van dieren moet worden herzien zodat die flexibeler en minder bureaucratisch wordt. De huidige wettelijke bepalingen op dit gebied zijn dikwijls veel te star en contraproductief.</p>
    </intervention>
    <intervention id="2-309" speaker_id="96974" name="Nuno Teixeira" is_mep="True" mode="written">
      <p sl="pt">De vereenvoudiging van het gemeenschappelijk landbouwbeleid (GLB) is van wezenlijk belang om het concurrentievermogen van de Europese landbouweconomie te vergroten, bestaande arbeidsplaatsen te behouden en nieuwe banen te creëren, en bij te dragen aan de ontwikkeling van de plattelandsgebieden. Daarom lijkt het me van wezenlijk belang dat de Commissie, telkens wanneer ze op dit vlak nieuwe regelgeving voorstelt, probeert om tegelijk overbodige administratieve belemmeringen weg te werken.</p>
      <p sl="pt">Hoe eenvoudiger de wetgeving, hoe begrijpelijker ze is voor de belanghebbenden, zowel de landbouwers als de nationale en regionale autoriteiten of de instanties die de uitvoering van de fondsen controleren. Zo zullen ze minder hulp en minder tijd nodig hebben voor het opstellen van de aanvragen, zullen er minder fouten zijn en zal de kostprijs van het toezicht op de financiering minder hoog zijn.</p>
      <p sl="pt">De vereenvoudiging is ook noodzakelijk om het gebruik van de middelen te kunnen controleren, en de steekproefsgewijze controles lijken mij de meest efficiënte manier om dat te doen. De sancties moeten transparant en proportioneel zijn, en ook rekening houden met de omvang van de bedrijven en de lokale realiteit, in het bijzonder in de ultraperifere regio’s zoals Madeira. Omdat dit verslag tegemoet komt aan voornoemde aspecten, heb ik vandaag tijdens de plenaire vergadering voor het verslag gestemd. Het is nu aan ons om ervoor te zorgen dat er bij de algemene hervorming van het GLB een betere afstemming komt tussen het landbouwbeleid en het cohesiebeleid.</p>
    </intervention>
    <intervention id="2-900" speaker_id="96778" name="Artur Zasada" is_mep="True" mode="written">
      <p sl="pl">Door voor dit verslag te stemmen gaven we blijk van onze vastbeslotenheid om het gemeenschappelijk landbouwbeleid te vereenvoudigen. Dit proces is absoluut noodzakelijk om de concurrentiekracht van de Europese landbouwsector op het juiste peil te houden. Het is duidelijk dat we door een harmonisering van de regelgeving, een vermindering van de bureaucratie en een beperking van de kosten de kans hebben om het gemeenschappelijk landbouwbeleid eenvoudiger, rechtvaardiger en begrijpelijker te maken. We mogen echter niet vergeten dat de doelgroepen van deze vereenvoudiging niet alleen de autoriteiten en nationale instellingen voor de landbouwsector zijn, maar in de eerste plaats de landbouwers, die belast zijn met een overmaat aan regelgeving.</p>
    </intervention>
    <intervention id="2-899" speaker_id="96862" name="Sophie Auconie" is_mep="True" mode="written">
      <p sl="fr">Het verslag van mevrouw Rühle is een initiatiefverslag dat als doel heeft manieren te onderzoeken om de procedures voor overheidsopdrachten in Europa te verbeteren teneinde een stabieler en transparanter rechtskader tot stand te brengen. De onjuiste toepassing van de aanbestedingsregels is namelijk een van de meest voorkomende oorzaken van fouten bij uitkeringen uit de Europese structuurfondsen. Ik ondersteun de belangrijkste punten uit dit initiatiefverslag: een oproep tot een betere coördinatie van de procedures voor overheidsopdrachten binnen de verschillende diensten van de Europese Commissie en de constatering dat de doelstellingen van de herziening in 2004 van de richtlijnen inzake het plaatsen van overheidsopdrachten (interpretatie van de voorschriften en meer wettelijke zekerheid) nog niet volledig zijn verwezenlijkt. Ik juich tevens het standpunt van het verslag toe dat met name kleine en middelgrote ondernemingen lijden onder de complexiteit van deze procedures, die hen soms beletten deel te nemen aan een openbare aanbesteding bij gebrek aan juridische ondersteuning. Ik heb derhalve voor dit verslag gestemd en zal de correcte toepassing van de reeds in werking zijnde richtlijnen inzake het plaatsen van overheidsopdrachten nauwlettend volgen, in onze lidstaten en met name in Frankrijk.</p>
    </intervention>
    <intervention id="2-898" speaker_id="96680" name="Zigmantas Balčytis" is_mep="True" mode="written">
      <p sl="lt">Ik heb dit verslag gesteund omdat een goed werkend en transparant systeem van openbare aanbestedingen bijzonder belangrijk is voor de interne markt, namelijk om grensoverschrijdende concurrentie en innovatie te bevorderen en optimale resultaten te behalen voor overheidsinstellingen. De doelstellingen van de herziening van de openbare-aanbestedingsrichtlijnen in 2004 zijn nog niet verwezenlijkt, vooral waar het de vereenvoudiging van de aanbestedingsregels en het creëren van meer rechtszekerheid betreft. Het Europees Hof van Justitie heeft een onevenredig groot aantal zaken met betrekking tot inbreuken op het gebied van openbare aanbestedingen onderzocht, wat erop duidt dat veel lidstaten worstelen met de naleving van de openbare-aanbestedingsrichtlijnen. Het Verdrag van Lissabon heeft voor het eerst het recht op regionaal en zelfbestuur in het primaire recht van de Europese Unie geïncorporeerd en heeft het concept van subsidiariteit geconsolideerd. Aangezien de wetgeving inzake openbare aanbestedingen ervoor moet zorgen dat overheidsmiddelen goed en efficiënt worden beheerd en geïnteresseerde bedrijven de kans krijgen om in een omgeving van eerlijke concurrentie overheidsopdrachten binnen te halen, vraag ik de Commissie om de procedures voor openbare aanbestedingen te vereenvoudigen, zodat lokale overheden en bedrijven niet heel veel tijd en geld hoeven te besteden aan zuiver bureaucratische werkzaamheden, de toegang van kleine en middelgrote bedrijven tot dergelijke opdrachten wordt vergemakkelijkt en ze op voet van gelijkheid kunnen deelnemen aan eerlijkere openbare aanbestedingen.</p>
    </intervention>
    <intervention id="2-311" speaker_id="96681" name="Vilija Blinkevičiūtė" is_mep="True" mode="written">
      <p sl="lt">Een belangrijk deel van de begrotingen van de lidstaten wordt uitgegeven na openbare aanbestedingen. Daarom ben ik het eens met de opvatting van de rapporteur dat de besteding van overheidsmiddelen op een transparante wijze moet plaatsvinden en dat er publieke controle op moet zijn. Overheidsopdrachten moeten worden gegund onder transparante omstandigheden, waarbij alle belanghebbende partijen gelijk worden behandeld en de relatie tussen de prijs en de projectprestaties het ultieme criterium moet zijn, zodat de opdrachten naar de beste aan de aanbesteding deelnemende partij gaan en niet zonder meer naar de goedkoopste. Om de transparantie van openbare aanbestedingen te vergroten moeten de procedures voor openbare aanbestedingen worden vereenvoudigd, zodat lokale overheden en bedrijven niet heel veel tijd en geld hoeven te besteden aan zuiver bureaucratische werkzaamheden. Vereenvoudiging van deze procedures zal er ook voor zorgen dat kleine en middelgrote bedrijven gemakkelijker toegang krijgen tot dergelijke opdrachten en op voet van gelijkheid kunnen deelnemen aan eerlijkere openbare aanbestedingen. Door de globalisering is het voor de Commissie van groot belang om de aandacht te richten op procedures voor de toepassing van maatschappelijke criteria. Daarom is het van essentieel belang dat overheidsinstanties en andere overheidsorganen richtsnoeren of andere praktische bijstand ontvangen in verband met houdbare aanbestedingen.</p>
    </intervention>
    <intervention id="2-897" speaker_id="96867" name="Maria Da Graça Carvalho" is_mep="True" mode="written">
      <p sl="pt">Ik juich deze resolutie toe. Het is een poging om de regels voor openbare aanbestedingen te vereenvoudigen, wat tegelijk meer rechtszekerheid biedt. Voor Europese initiatieven op het gebied van openbare aanbestedingen is coördinatie op Europees niveau vereist teneinde inconsistenties en juridische problemen te voorkomen. Het is ook belangrijk om vanuit juridisch oogpunt de situaties te verduidelijken waarin de wetgeving inzake overheidsopdrachten van toepassing is op geïnstitutionaliseerde publiek-private samenwerking. Ik doe een oproep aan de Commissie om de procedures te vereenvoudigen zodat zowel de lokale autoriteiten als de ondernemingen veel minder tijd en minder geld hoeven te spenderen aan pure bureaucratie. Daarnaast zal het door de vereenvoudiging van de procedures ook gemakkelijker worden voor kleine en middelgrote ondernemingen om toegang te krijgen tot openbare aanbestedingen en mee te dingen onder meer gelijke en eerlijke voorwaarden. Overheden moeten worden aangemoedigd om ecologische, sociale of andere criteria te hanteren bij openbare aanbestedingen. Ik zou de Commissie willen oproepen om na te gaan of groene openbare aanbestedingen kunnen worden gebruikt als instrument voor de bevordering van duurzame ontwikkeling.</p>
    </intervention>
    <intervention id="2-312" speaker_id="96977" name="Diogo Feio" is_mep="True" mode="written">
      <p sl="pt">In 2004 heeft de Commissie de richtlijnen inzake openbare aanbestedingen herzien met de bedoeling de procedures te vereenvoudigen en openbare aanbestedingen transparanter, efficiënter, flexibeler en minder bureaucratisch te maken.</p>
      <p sl="pt">De rapporteur zegt het zelf: “het hoofddoel van openbare aanbestedingen is het realiseren van een economische en goedkope aanschaf van goederen en diensten ter vervulling van een openbare taak. De overheid is echter niet op een lijn te stellen met andere marktdeelnemers, aangezien de overheid publieke gelden beheert en derhalve een bijzondere verantwoordelijkheid draagt.”</p>
      <p sl="pt">Ik moet er nogmaals op wijzen dat de belangen van de partijen niet het best gediend zijn met complexe wetgeving. In het geval van openbare aanbestedingen is het tegendeel waar. Hoe complexer, hoe minder transparant, hoe omslachtiger de procedures, hoe meer kans op fraude, en uiteindelijk ook op corruptie. Daarom is het van het grootste belang dat we bij de herziening van de huidige richtlijnen inzake openbare aanbestedingen streven naar eenvoudigere en efficiëntere regels voor een sector die bijna 16 procent vertegenwoordigt van het bruto binnenlands product van de Europese Unie.</p>
    </intervention>
    <intervention id="2-896" speaker_id="96899" name="José Manuel Fernandes" is_mep="True" mode="written">
      <p sl="pt">De totale jaarlijkse uitgaven betreffende openbare aanbestedingen voor de levering van goederen en diensten in de Europese Unie bedragen ruim 16 procent van het bruto binnenlands product van de EU, met andere woorden 1 500 miljard euro. In tijden van economische crisis, zoals nu, mogen de richtlijnen inzake openbare aanbestedingen de aanbestedingsprocedures niet vertragen of duurder maken. De inschrijvers, vooral kleine en middelgrote bedrijven, eisen rechtszekerheid en snelle procedures. Ik ben van mening dat de Commissie en de lidstaten, in samenwerking met de regionale en lokale autoriteiten, de verschillende regels voor openbare aanbestedingen zouden moeten herzien om ze te harmoniseren en het hele rechtskader voor openbare aanbestedingen te vereenvoudigen, teneinde het risico op fouten te verkleinen en de middelen uit de structuurfondsen efficiënter aan te wenden. Opgemerkt dient te worden dat een groot deel van de onregelmatigheden bij de uitvoering van Europese projecten, die gecofinancierd worden door de structuurfondsen of het Cohesiefonds, het gevolg zijn van een onjuiste omzetting van de Europese regels voor openbare aanbestedingen. Ik vind dat de Commissie moet nagaan of het mogelijk is om, ook na 2010, gebruik te blijven maken van versnelde procedures in het kader van de structuurfondsen, zodat de lidstaten deze middelen niet verspillen.</p>
    </intervention>
    <intervention id="2-313" speaker_id="2025" name="Françoise Grossetête" is_mep="True" mode="written">
      <p sl="fr">Hoewel ik de doelstelling van het verslag ondersteun om de Commissie op te roepen de procedures voor overheidsopdrachten te vereenvoudigen zodat plaatselijke overheden en ondernemingen niet onevenredig veel tijd en geld hoeven te besteden aan louter bureaucratische zaken, betreur ik de formulering van het tweede deel van paragraaf 9.</p>
      <p sl="fr">Ik vind dat deze interpretatie van een arrest van het Europese Hof van Justitie dat plaatselijke autoriteiten kunnen samenwerken zonder ooit een beroep te doen op de markt, afwijkt van het neutraliteitsbeginsel. Dit kan nadelig zijn voor (particuliere of publieke) ondernemingen, die op deze wijze beroofd worden van mogelijkheden om mee te dingen naar overeenkomsten inzake de levering van openbare diensten met een economisch karakter.</p>
    </intervention>
    <intervention id="2-895" speaker_id="96952" name="Sylvie Guillaume" is_mep="True" mode="written">
      <p sl="fr">Dit verslag werpt enig licht op de sociale en ecologische standaarden die geïntegreerd moeten kunnen worden in aanbestedingen; bovendien worden aanbevelingen gedaan om overheidsopdrachten toegankelijker te maken voor KMO's. Het verslag vertoont echter een grote lacune omdat niet expliciet wordt verwezen naar de noodzakelijke aanneming van een juridisch instrument waarmee de definitie en de status van concessieovereenkomsten voor diensten wordt verduidelijkt in het kader van de herschikking van de richtlijnen inzake overheidsopdrachten. Wij kunnen geen genoegen nemen met de bestaande jurisprudentie van het Hof van Justitie inzake concessieovereenkomsten voor openbare diensten; de noodzaak van een kaderrichtlijn inzake diensten van algemeen belang doet zich sterk gevoelen. Een juridische interpretatie is van cruciaal belang, voor iedereen. Daarom heb ik mij van stemming onthouden bij de eindstemming over dit verslag.</p>
    </intervention>
    <intervention id="2-894" speaker_id="28275" name="Małgorzata Handzlik" is_mep="True" mode="written">
      <p sl="pl">Overheidsopdrachten op de Europese interne markt zijn goed voor ongeveer 15 procent van het bbp. De openstelling van de markt voor overheidsopdrachten is voordelig voor de aanbestedende instellingen: grotere markten geven immers meer keuze, en daardoor ook lagere kosten en betere kwaliteit. Dit is van groot belang bij de besteding van overheidsgeld, zeker nu de economie na de crisis gestimuleerd dient te worden en de lidstaten begrotingsproblemen hebben. De rapporteur merkte terecht op dat de huidige voorschriften tamelijk ingewikkeld zijn. Dit vormt vooral een uitdaging voor de plaatselijke en regionale autoriteiten en voor kleine en middelgrote ondernemingen. Daarnaast moeten bepaalde kwesties zoals publiek-private partnerschappen, stedenbouw en concessieovereenkomsten voor diensten verder verduidelijkt worden.</p>
      <p sl="pl">Daarom ben ik het ook eens met de hoofdpunten van het verslag van rapporteur Rühle, dat wijst op de nood aan grotere juridische transparantie op het gebied van overheidsopdrachten. Het verslag vraagt niet om een wijziging van de geldende richtlijnen, maar roept de diensten van de Europese Commissie op tot een grondige analyse van de bestaande moeilijkheden.</p>
    </intervention>
    <intervention id="2-314" speaker_id="96823" name="Petru Constantin Luhan" is_mep="True" mode="written">
      <p sl="ro">Een aanzienlijk deel van het bbp van de Europese Unie vloeit voort uit openbare aanbestedingen. Het doel hiervan is om goederen en diensten tegen de beste prijs/kwaliteitsverhouding te kopen. De Europese richtlijnen betreffende openbare aanbestedingen vertragen de toekenning van contracten, maken dit proces kostbaarder en perken de manoeuvreerruimte van de openbare aanbesteder in. Helaas wordt een almaar toenemend aantal lidstaten met dit probleem geconfronteerd. Om die reden heb ik vóór het verslag gestemd. Ik ben een krachtig voorstander van maatregelen ter vereenvoudiging en aanpassing van de procedures. Vereenvoudigde en uniforme wetgeving is voor alle lidstaten vereist. Dit zal ons in staat stellen een einde te maken aan de huidige verschillen tussen de regelingen die de lidstaten toepassen en tegelijkertijd aan de fouten, alsmede efficiënter gebruik te maken van publieke middelen.</p>
    </intervention>
    <intervention id="2-893" speaker_id="96978" name="Nuno Melo" is_mep="True" mode="written">
      <p sl="pt">Openbare aanbestedingen zijn een zeer delicate kwestie, die met de nodige ernst moet worden behandeld. Het gaat immers om overheidsmiddelen. Daarom moeten ze transparant zijn en volledig openstaan voor publieke controle om te voorkomen dat het verloop ervan tot allerlei verdenkingen zou leiden. Dus moeten openbare aanbestedingen in alle transparantie plaatsvinden en moeten alle geïnteresseerden gelijk worden behandeld. Daarbij is het voornaamste criterium de beste verhouding tussen de prijs en de projectprestatie, zodat het voorstel dat over het geheel genomen het beste is, wint en niet het voorstel dat misschien wel het goedkoopste is. Tot zover mijn stemverklaring.</p>
    </intervention>
    <intervention id="2-315" speaker_id="97197" name="Alfredo Pallone" is_mep="True" mode="written">
      <p sl="it">Ongeveer 18 procent van het bruto binnenlands product in de Europese Unie komt voort uit openbare aanbestedingen en daarmee spelen ze een cruciale rol bij het herstel van de economie en werkgelegenheid. Aanbestedingen hebben ook een belangrijke invloed op kleine en middelgrote ondernemingen, die vaak als onderaannemers optreden.</p>
      <p sl="it">In de huidige context, waarbij de interactie tussen de interne markt en internationale markten steeds duidelijkere vormen aanneemt, lopen Europese bedrijven het serieuze risico op oneerlijke concurrentie met bedrijven in derde landen (bijvoorbeeld China) die staatssteun genieten, waar Europese bedrijven geen recht op hebben, en die aanzienlijk lagere kosten en kortere levertijden kunnen bieden dankzij het feit dat ze de Europese normen voor veiligheid en werknemersrechten niet naleven.</p>
      <p sl="it">We hebben op Europees niveau een gecoördineerd optreden nodig om dit verschijnsel tegen te gaan. Tot slot wijs ik u op het belang van de eerbiediging van het beginsel van wederkerigheid en evenredigheid. Chinese ondernemingen hebben bijvoorbeeld toegang tot de Europese markt, maar Europese ondernemingen mogen niet deelnemen aan aanbestedingen in China. Ik prijs de rapporteur voor haar werk en ik stem vóór.</p>
    </intervention>
    <intervention id="2-316" speaker_id="28409" name="Raül Romeva i Rueda" is_mep="True" mode="written">
      <p sl="en">Ik ben erg blij dat het amendement dat is voorgesteld door de Fractie van Socialisten en Democraten is verworpen, want daardoor kon onze fractie, Verts/ALE, voor het verslag van mevrouw Rühle stemmen.</p>
    </intervention>
    <intervention id="2-317" speaker_id="28177" name="Bernadette Vergnaud" is_mep="True" mode="written">
      <p sl="fr">Ik veroordeel de struisvogelpolitiek van degenen die vinden dat de bestaande jurisprudentie van het Hof van Justitie inzake concessieovereenkomsten voor diensten toereikend is en dat het absoluut niet nodig is wetgeving op te stellen. De socialisten hebben jarenlang gevochten en campagne gevoerd voor kaderrichtlijnen die diensten van algemeen belang beschermen, en wij mogen die verplichting niet laten varen. De enige langetermijngarantie voor openbare diensten is echte Europese wetgeving, geen gerechtelijke beslissingen, hoe goed gemotiveerd ze ook mogen zijn. We zien bij de problemen met de omzetting van de dienstenrichtlijn ten aanzien van sociale diensten dat alleen een specifiek kader de rechtszekerheid en de kwaliteit van de dienstverlening kan waarborgen. Kleine en middelgrote ondernemingen en lokale en regionale overheden verwachten duidelijkheid en rechtszekerheid bij het plaatsen van overheidsopdrachten, zoals overheidsopdrachten voor sociale woningbouw. Wij wilden echter ook niet tegen dit verslag stemmen, dat belangrijke aspecten bevat, met name ten aanzien van sociale en ecologische standaarden, die geïntegreerd moeten kunnen worden in aanbestedingsprocedures, aanbevelingen om de toegang voor KMO's te vergemakkelijken en een duidelijke oproep tot waakzaamheid bij publiek-private partnerschapsovereenkomsten.</p>
    </intervention>
    <intervention id="2-892" speaker_id="96862" name="Sophie Auconie" is_mep="True" mode="written">
      <p sl="fr">Het is van cruciaal belang om samenhang tot stand te brengen in het Europese ontwikkelingsbeleid. Het verslag van mevrouw Keller is echter qua formulering soms excessief of vaag. Ik zeg klip en klaar “Ja” tegen het tot stand brengen van samenhang in het EU-beleid, maar “Nee” tegen het in twijfel trekken van de verplichtingen die de Europese Unie (en Frankrijk) op zich hebben genomen in het kader van de Wereldhandelsorganisatie. Onze landbouw moet zich geleidelijk ontwikkelen en de problemen van onze landbouwers aanpakken, die sleutelfiguren zijn, niet alleen in onze plattelandsgebieden, maar ook in onze steden. Ik heb derhalve tegen dit verslag gestemd.</p>
    </intervention>
    <intervention id="2-319" speaker_id="39722" name="Sebastian Valentin Bodu" is_mep="True" mode="written">
      <p sl="ro">De Europese Unie is de grootste hulpverlener ter wereld. Naar verwachting zal de hoeveelheid ontwikkelingshulp aan niet-EU-staten dit jaar 69 miljard euro bedragen, een toename van 20 procent vergeleken met 2008. De Europese Unie heeft zichzelf consistent getoond ten aanzien van haar verplichtingen jegens de internationale instellingen. Het conflict tussen het Europese ontwikkelings- en handelsbeleid is een feit. De Europese Unie heeft echter toegezegd dat bij al het EU-beleid dat gevolgen heeft voor ontwikkelingslanden, rekening zal worden gehouden met de aangenomen ontwikkelingsdoelstellingen.</p>
      <p sl="ro">In tegenstelling tot wat aanvankelijk was voorspeld treft de economische crisis vooral arme landen, in vele waarvan sprake is van ontwikkelingsprojecten die zijn gefinancierd met Europees geld. Aan de andere kant hebben het uitvoer- en landbouwbeleid dat door de EU in deze landen wordt gevoerd een negatief effect op hun ontwikkeling. Wij worden dus geconfronteerd met een ongewenste nawerking: wat de EU op macroniveau opbouwt, ondermijnt ze op microniveau. Onder deze omstandigheden krijgen de gisteren vastgestelde doelstellingen in de resolutie die het Europees Parlement in de plenaire vergadering heeft aangenomen, een enorm belang en moeten zij door alle EU-instellingen worden aanvaard.</p>
    </intervention>
    <intervention id="2-320" speaker_id="1892" name="Carlos Coelho" is_mep="True" mode="written">
      <p sl="pt">In het licht van de economische en humanitaire crisis die de wereld vandaag doormaakt, is het meer dan ooit dringend dat de beleidslijnen van de Europese Unie op het gebied van ontwikkelingshulp onderling samenhangend en eensluidend zijn, en volledig stroken met de andere beleidslijnen van de Unie op het gebied van handel, milieu, enz. We stellen vandaag vast dat, ondanks de verbintenis van de EU op het gebied van ontwikkelingsbeleid en het feit dat de EU de grootste donor is van ontwikkelingshulp in de wereld, de wisselwerking tussen haar beleidslijnen niet altijd efficiënt is, wat in bepaalde gevallen de verwezenlijking van de millenniumontwikkelingsdoelstellingen ondermijnt.</p>
      <p sl="pt">Het is goed dat we deze status quo willen veranderen. We moeten officiële ontwikkelingshulp zien als iets van de lange termijn, van het benutten van synergieën tussen alle lidstaten en van samenhang tussen de beleidslijnen. Deze samenhang is nodig omdat we mede daardoor kunnen voldoen aan de ontwikkelingsbehoeften van degenen die de hulp nodig hebben. Over het geheel genomen steun ik dit verslag van het Europees Parlement. Ik vind het essentieel dat de EU alle mogelijke inspanningen levert om de obstakels voor ontwikkeling weg te nemen, de millenniumontwikkelingsdoelstellingen te verwezenlijken, armoede te bestrijden en ervoor te zorgen dat de mensen in de ontwikkelingslanden hun sociale, economische, milieu- en mensenrechten daadwerkelijk kunnen uitoefenen.</p>
    </intervention>
    <intervention id="2-891" speaker_id="photo_generic" name="Anna Maria Corazza Bildt, Christofer Fjellner, Gunnar Hökmark en Anna Ibrisagic" is_mep="True" mode="written">
      <p sl="sv">De delegatie van de Zweedse conservatieven stemde gisteren (18 mei 2010) tegen verslag A7-0140/2010 inzake de samenhang van het EU-ontwikkelingsbeleid en het concept "officiële ontwikkelingshulp plus" (2009/2218(INI)). Dat deden we in de eerste plaats omdat we het voorstel betreffende de invoering van een internationale belasting op financiële transacties niet steunen. Het invoeren van een Tobintaks zou alleen maar nadelig zijn voor de ontwikkelingslanden en de armoede doen toenemen. Wij willen echter beklemtonen dat het verslag elementen bevat waar wij ons wél in kunnen vinden, bijvoorbeeld dat de subsidies van de Unie op de export van Europese landbouwproducten rampzalige gevolgen hebben gehad voor de voedselveiligheid en de ontwikkeling van een levensvatbare landbouwsector in de ontwikkelingslanden.</p>
    </intervention>
    <intervention id="2-890" speaker_id="4335" name="Marielle De Sarnez" is_mep="True" mode="written">
      <p sl="fr">Een miljard vierhonderd miljoen mensen op deze wereld leven van minder dan één euro per dag. Het is de plicht van de Europese Unie iets te doen aan deze situatie. Dit vereist een doeltreffender en efficiënter beleid op het gebied van ontwikkelingssamenwerking en ontwikkelingshulp. De toezeggingen op het gebied van de officiële ontwikkelingshulp (ODA) worden nog steeds niet voldoende nagekomen. Om de ontwikkelingsnood aan te pakken, verzoeken wij de Commissie om spoedig aanvullende innovatieve financieringsbronnen voor ontwikkeling te vinden, zoals een belasting op internationale financiële transacties om aanvullende middelen te genereren teneinde de ernstigste gevolgen van de crisis te boven te komen. In dezelfde geest moeten de lidstaten hun verplichting opnieuw bevestigen die zij zijn aangegaan op de Millenniumtop, om in het volgende decennium 0,7 procent van het bbp te besteden aan ODA, rekening houdend met het absorptievermogen en het goede bestuur van de ontvangende landen. Tot slot moet het Europese ontwikkelingshulpbeleid worden gekoppeld aan een flexibele regelgeving inzake het verkeer van personen, goederen en kapitaal met ontwikkelingslanden.</p>
    </intervention>
    <intervention id="2-889" speaker_id="photo_generic" name="Lena Ek, Marit Paulsen, Olle Schmidt en Cecilia Wikström" is_mep="True" mode="written">
      <p sl="sv">Wij steunen het doel van dit verslag, namelijk dat het EU-beleid moet sporen met de ambitie van de Unie om de ontwikkeling in landen met lage en gemiddelde inkomsten te steunen. In het verslag van mevrouw Keller worden liberalisering van diensten en duidelijke mededingingsregels echter genoemd als voorbeelden van hinderpalen voor de verwezenlijking van de millenniumontwikkelingsdoelstellingen. Bijgevolg kunnen wij het verslag in zijn geheel niet steunen. Zonder duidelijke spelregels kan een markteconomie niet naar behoren werken en de handel in diensten is een belangrijk element voor de ontwikkeling van nationale economieën.</p>
    </intervention>
    <intervention id="2-321" speaker_id="96977" name="Diogo Feio" is_mep="True" mode="written">
      <p sl="pt">De Europese Unie wordt vaak geconfronteerd met de paradoxen die ze zelf in het leven heeft geroepen en met de inconsistenties die haar beleid met zich brengt voor de lidstaten en hun burgers, maar ook voor derde landen en volkeren. Als grootste donor van ontwikkelingshulp in de wereld moeten de Europese Unie en haar lidstaten ervoor ijveren dat haar ontwikkelingsbeleid niet alleen efficiënt, maar ook consequent en coherent is, wat niet altijd het geval is geweest. Alle inspanningen om deze samenhang te bevorderen en om rekening te houden met de talrijke behoeften van de volkeren voor wie de hulp bestemd is, zijn lovenswaardig. Het handelsbeleid mag hiervoor niet immuun blijven.</p>
    </intervention>
    <intervention id="2-322" speaker_id="96706" name="João Ferreira" is_mep="True" mode="written">
      <p sl="pt">Het onderwerp van dit verslag is zeer relevant. We weten immers dat het beleid en de acties van de EU op verschillende domeinen vaak niet sporen met de verklaarde doelstellingen op het gebied van ontwikkelingshulp. Het verslag bevat verschillende belangrijke en positieve elementen, zoals: aandacht vragen voor het blijvende drama van de honger in de wereld; wijzen op het gebrek aan samenhang en efficiëntie van de partnerschapsovereenkomsten in de visserijsector ten aanzien van de verklaarde doelstellingen op het gebied van samenwerking en ontwikkeling; de gevolgen aan de kaak stellen van de exportsubsidies van de Europese Unie; kritiek leveren op de vrijmaking van diensten, de invoering van de mededingingsnormen, de belastingparadijzen, de vlucht van het kapitaal uit de ontwikkelingslanden naar de EU ten gevolge van onsamenhangende beleidslijnen en de verminderde steun voor de landbouw; en de oprichting van een octrooipool voor geneesmiddelen tegen HIV/aids. Jammer genoeg is de rapporteur uiteindelijk zelf ook niet consequent, meer bepaald wanneer ze pleit voor de verdere ontwikkeling van instrumenten zoals vrijhandelsovereenkomsten en zogenaamde partnerschapsovereenkomsten. Ze gaat namelijk volledig voorbij aan het feit dat deze akkoorden een bedreiging vormen voor de belangen van de ontwikkelingslanden op verschillende terreinen, zoals overduidelijk is gebleken toen vele van die landen zich verzetten tegen de ondertekening ervan en, in bepaalde gevallen, enkel konden worden overtuigd door onaanvaardbare druk en chantage van de EU.</p>
    </intervention>
    <intervention id="2-323" speaker_id="28572" name="Georgios Papastamkos" is_mep="True" mode="written">
      <p sl="el">Ik erken volledig het belang van het ontwikkelingsbeleid van de EU en de hulp aan de ontwikkelingslanden. Ik heb echter tegen het verslag-Keller gestemd omwille van het daarin verwoorde standpunt over de gevolgen van de EU-landbouwexportsubsidies voor de landbouwsector van ontwikkelingslanden. Dat standpunt is volstrekt onjuist.</p>
      <p sl="el">De EU is trouwens een bijzonder open markt voor wat betreft de invoer van producten uit ontwikkelingslanden als gevolg van, onder meer, het initiatief "Alles behalve wapens" en andere preferentiële overeenkomsten. In verband met de verbintenis van de lidstaten van de WTO in het kader van de ministerstop in Hongkong (2005) dient te worden vermeld dat het gaat om het parallel afschaffen van de uitvoersubsidies en het opleggen van discipline aan alle uitvoermaatregelen met gelijke uitwerking op de concurrentie.</p>
    </intervention>
    <intervention id="2-324" speaker_id="96998" name="Evelyn Regner" is_mep="True" mode="written">
      <p sl="de">Ik heb voor dit verslag gestemd, omdat het een van mijn persoonlijke aandachtspunten is dat internationale vrijhandelsovereenkomsten wettelijk bindende sociale en milieunormen bevatten. Het is naar mijn mening zeer belangrijk dat de Europese Unie het beginsel van de sociale markteconomie niet alleen binnen de EU toepast, maar ook naar buiten toe uitdraagt. Onze partners bij vrijhandelsovereenkomsten moeten zich aan bepaalde normen houden; zo niet, dan moeten onderhandelingen met landen die niet voldoen aan deze normen mijns inziens worden stopgezet.</p>
    </intervention>
    <intervention id="2-325" speaker_id="28409" name="Raül Romeva i Rueda" is_mep="True" mode="written">
      <p sl="en">Ik heb enthousiast voor het verslag van Franziska Keller over samenhang van het ontwikkelingsbeleid gestemd en ik ben erg blij dat het bij meerderheid van stemmen is aangenomen. Ik betreur de tegenstem van de PPE- en ECR-Fracties.</p>
    </intervention>
    <intervention id="2-326" speaker_id="96678" name="Alf Svensson" is_mep="True" mode="written">
      <p sl="sv">Bij de stemming van het Europees Parlement stemde ik tegen het verslag inzake de samenhang van het EU-ontwikkelingsbeleid en het concept "officiële ontwikkelingshulp plus". Het voeren van een verantwoord en effectief ontwikkelingsbeleid zou één van de belangrijkste aandachtspunten van het Europees Parlement moeten zijn. Het is iets waar ik me samen met veel anderen dagelijks voor inzet in de Commissie ontwikkelingssamenwerking. Dat de EU met de ene hand neemt – bijvoorbeeld door de landbouwsubsidies die nefast zijn voor de mededingingsmogelijkheden van de ontwikkelingslanden – en dan met de andere hand hulp geeft om “de schade te herstellen”, is natuurlijk volkomen absurd en allesbehalve verantwoord. Het debat over de samenhang van het EU-ontwikkelingsbeleid is belangrijk en nuttig.</p>
      <p sl="sv">Het onderhavige verslag bevat echter elementen die ik niet kan steunen, zoals de paragraaf over de invoering van een internationale belasting op financiële transacties en het gebruik van de vaag gedefinieerde term "milieurechten". Grote delen van het verslag – dat door de plenaire vergadering goedgekeurd werd – zijn echter uitstekend en mijn tegenstem mag niet worden geïnterpreteerd als een uiting van onwil om mee te werken aan samenhang van het EU-ontwikkelingsbeleid. Er is mij integendeel veel gelegen aan dat proces en aan het feit dat het op de best mogelijke manier moet verlopen.</p>
    </intervention>
    <intervention id="2-327" speaker_id="29579" name="Marc Tarabella" is_mep="True" mode="written">
      <p sl="fr">Ik ben zeer tevreden over de aanneming van het uitstekende verslag inzake de samenhang van het EU-ontwikkelingsbeleid en het concept “officiële ontwikkelingshulp plus”, omdat het gericht is op meer respect voor ontwikkelingslanden. Ik juich met name toe dat paragraaf 70 is aangenomen, zij het met een nipte meerderheid. Hierin wordt de Commissie verzocht om systematisch juridisch afdwingbare sociale en milieuvoorschriften op te nemen in de door de Europese Unie gesloten handelsovereenkomsten. Dit is een belangrijke stap op weg naar een eerlijkere handel. De Europese Unie moet op dit gebied het goede voorbeeld geven.</p>
    </intervention>
    <intervention id="2-328" speaker_id="96974" name="Nuno Teixeira" is_mep="True" mode="written">
      <p sl="pt">Dit verslag is bijzonder belangrijk in het licht van de huidige economische conjunctuur wereldwijd. Het is een poging om de samenhang te vergroten van het beleid van de Europese Unie zodat ze de doelstellingen kan verwezenlijken die ze zelf heeft gesteld, zoals de millenniumontwikkelingsdoelstellingen. De Europese Unie is de grootste donor van ontwikkelingshulp ter wereld (de laatste cijfers wijzen op 49 miljard euro) en in haar optreden heeft zij zowel aandacht voor het land als voor de burgers van dat land. Het beleid van de Europese Unie is dan ook een omvattend beleid met oog voor sociale, milieu- en handelskwesties.</p>
      <p sl="pt">Er wordt hier benadrukt dat we de toegang van de uit die landen afkomstige producten tot de Europese markten moeten stimuleren. Zo wordt onder meer gesuggereerd dat de Europese Unie instrumenten zou ontwikkelen om de douanetarieven te verlagen. Toch zou ik mijn bezorgdheid willen uiten over een aantal van die suggesties. Het dient namelijk gezegd dat deze instrumenten gevolgen zouden kunnen hebben voor de Europese producenten, meer bepaald voor de producenten die afkomstig zijn van geografische gebieden die onze bijzondere aandacht verdienen. Ontwikkelingshulp en uitroeiing van armoede zijn prioriteiten van de hoogste orde en verdienen mijn totale steun. Toch vind ik dat we geen verbintenissen mogen aangaan waarvan de uitvoering de belangen kan schaden van onze medeburgers. We mogen hen niet vergeten, zij zijn niet van ondergeschikt belang: we hebben speciale verplichtingen tegenover hen.</p>
    </intervention>
    <intervention id="2-888" speaker_id="96862" name="Sophie Auconie" is_mep="True" mode="written">
      <p sl="fr">Ik heb voor dit initiatiefverslag van het Europees Parlement gestemd, waarmee wordt gereageerd op de analyse van de Europese Commissie van de sancties voor ernstige inbreuken op de sociale voorschriften voor het wegvervoer. Er bestaan momenteel verschillen tussen de Europese landen, waardoor de eerlijke werking van de interne markt en de verkeersveiligheid worden gehinderd. De Commissie vervoer en toerisme van het Europees Parlement doet enkele voorstellen voor oplossingen. In het verslag wordt met name een harmonisatie van de sancties voorgesteld door een gemeenschappelijke classificatie van de boetes. Er wordt gepleit voor de oprichting van een coördinatie-instantie die verantwoordelijk is voor de verbetering van de samenwerking tussen de lidstaten bij de handhaving van sociale voorschriften en voor de oprichting van inspectie-instanties. Tot slot wordt in het verslag de noodzaak onderstreept om aan de wegvervoerders en de chauffeurs voldoende informatie te verstrekken betreffende de relevante sociale voorschriften en de sancties voor inbreuken door gebruik te maken van drukwerk, informatietechnologieën en intelligente vervoerssystemen. Aangezien ik deze voorstellen volledig ondersteun, heb ik voor dit verslag gestemd.</p>
    </intervention>
    <intervention id="2-887" speaker_id="96680" name="Zigmantas Balčytis" is_mep="True" mode="written">
      <p sl="lt">De sanctiesystemen in de lidstaten van de Europese Unie laten grote verschillen zien, en daarom is het voor ondernemingen en chauffeurs bijzonder moeilijk om hun rechtspositie met betrekking tot internationale vervoersactiviteiten te begrijpen. De momenteel geldende verordeningen c.q. richtlijn inzake sociale voorschriften in het wegvervoer geven de lidstaten veel ruimte voor interpretatie, waardoor er geen uniforme omzetting in de nationale wetgeving van de lidstaten plaatsvindt. Het Verdrag van Lissabon voorziet in de mogelijkheid om de bepalingen van het strafrecht en andere wetgeving van de lidstaten te laten convergeren. Ik ben van mening dat de Commissie deze mogelijkheid moet gebruiken om geharmoniseerde controles te bevorderen en regelgevende actie te ondernemen om belemmeringen voor de interne markt weg te nemen en de verkeersveiligheid te verbeteren. Om op een zo doelmatig mogelijk wijze te bereiken dat de sociale voorschriften in het wegvervoer worden uitgevoerd, moet de Europese Commissie met een uniforme en bindende uitleg van de verordening rij- en rusttijden komen, die de nationale inspectieorganen in aanmerking moeten nemen.</p>
    </intervention>
    <intervention id="2-330" speaker_id="28214" name="Jean-Luc Bennahmias" is_mep="True" mode="written">
      <p sl="fr">Sinds 2006 worden alle wegvervoerders die in Europa actief zijn, door een Europese verordening gedwongen dezelfde dagelijkse maximale rijtijd en rustperioden in acht te nemen teneinde de veiligheid op de Europese wegen te waarborgen. Helaas worden deze maatregelen bij lange na niet optimaal toegepast: de sancties in de lidstaten voor een overtreding lopen zeer sterk uiteen.</p>
      <p sl="fr">De boete voor een chauffeur die de dagelijkse maximale rijtijd met meer dan twee uur overschrijdt, is bijvoorbeeld in Spanje tien keer hoger dan in Griekenland. Voor een ernstige inbreuk wordt in sommige lidstaten een gevangenisstraf opgelegd, terwijl in andere alleen het rijbewijs wordt ingetrokken. Dit gebrek aan harmonisatie doet afbreuk aan de efficiëntie van de verordening en zorgt voor veel rechtsonzekerheid bij de wegvervoerders.</p>
      <p sl="fr">Ik heb voor het verslag van mevrouw Ranner gestemd, waarin de Commissie wordt verzocht om voor inbreuken minimum- en maximumniveaus voor te stellen die in alle lidstaten moeten worden geharmoniseerd. Tevens wordt verzocht om een eenvoudige en toegankelijke brochure waarmee vrachtwagenchauffeurs worden geïnformeerd over de risico's die zij lopen in geval van een inbreuk.</p>
    </intervention>
    <intervention id="2-331" speaker_id="39722" name="Sebastian Valentin Bodu" is_mep="True" mode="written">
      <p sl="ro">De zorg van de Europese Unie over de afwezigheid van uniforme regelgeving inzake verkeersboetes in lidstaten is gerechtvaardigd. Het opleggen van zulke boetes, of in ieder geval de niet-financiële, aan alle automobilisten zou leiden tot minder verwarring dan de transporteurs of individuele automobilisten nu ervaren vanwege de verschillen in wetgeving tussen het land van herkomst en een derde EU-lidstaat waar zij doorheen rijden.</p>
      <p sl="ro">Anderzijds hebben de Europese Commissie en specialistische parlementaire commissies gelijk wanneer zij zeggen dat het voor ons te vroeg is om zelfs maar te overwegen financiële verkeersboetes te standaardiseren. De economische omstandigheden van bedrijven en de bevolking van de Europese Unie vertonen aanzienlijke verschillen, wat betekent dat boetes voor dezelfde verkeersovertreding niet in alle lidstaten even hoog mogen zijn. Toch zou het standaardiseren van de regelgeving ten aanzien van passagiersvervoer een grotere verantwoordelijkheid leggen bij transportbedrijven.</p>
      <p sl="ro">Een harmonisatie van de regelgeving in alle lidstaten, ondersteund door strikte handhaving, zonder het aan elke afzonderlijke lidstaat over te laten of de Europese aanbevelingen worden overgenomen, zou ook de veiligheid op de Europese wegen ten goede komen.</p>
    </intervention>
    <intervention id="2-332" speaker_id="96977" name="Diogo Feio" is_mep="True" mode="written">
      <p sl="pt">De inbreuken in het wegvervoer zijn een ernstig probleem dat belangrijke vragen doet rijzen van grensoverschrijdende aard. Daarom is het belangrijk dat de Commissie aandacht heeft voor de realiteiten van de verschillende lidstaten, voor de overtredingen die zijn opgenomen in de verschillende nationale wetgevingen en voor de respectieve sancties en boetes. Daartoe benadrukt de rapporteur dat “een doeltreffend en evenwichtig systeem van sancties met een afschrikkende werking alleen kan zijn gebaseerd op duidelijke, transparante en vergelijkbare sancties” en “roept de lidstaten op naar wetgevende en praktische oplossingen te zoeken teneinde de soms zeer grote verschillen in aard en hoogte van de sancties te reduceren”.</p>
      <p sl="pt">Ik kan me op zich goed vinden in de gedachte dat een efficiënt en evenwichtig systeem van sancties belangrijk is en dat de lidstaten moeten samenwerken om de verschillen in de aanpak van de inbreuken in het wegvervoer te reduceren. Ik heb echter meer problemen met het idee dat de nationale wetgever niet langer bevoegd zou zijn voor strafzaken ten gunste van een harmonisering van de aard van de sancties en het bedrag van de boetes op het niveau van de Europese Unie.</p>
    </intervention>
    <intervention id="2-886" speaker_id="96706" name="João Ferreira" is_mep="True" mode="written">
      <p sl="pt">Het verslag van de Europese Commissie is een samenvatting van de verschillende sancties in de lidstaten en laat de verschillen zien tussen de systemen van de lidstaten. Daaruit concludeert de Commissie dat de situatie niet tot tevredenheid stemt. Daarom nodigt ze de lidstaten uit om de sociale voorschriften voor het wegvervoer op een geharmoniseerde manier toe te passen. De rapporteur van het Europees Parlement stelt voor om meer inspanningen te leveren om dit gebied te harmoniseren, meer bepaald wat betreft “de interpretatie van de handhaving van de sociale wetgeving” en de sancties via “de indeling in categorieën”, “ter verwezenlijking van een interne vervoersmarkt en ter vergroting van de rechtszekerheid”.</p>
      <p sl="pt">Veiligheid op de weg is ongetwijfeld een belangrijke materie, net zo belangrijk als de verbetering van de arbeidsomstandigheden in de sector van het wegvervoer, meer bepaald wat betreft de rust- en rijtijden. We herhalen dat we deze doelstellingen niet noodzakelijkerwijs zullen verwezenlijken door middel van een algemene harmonisatie. Harmonisatie já, maar naar boven en niet naar beneden, zoals gebruikelijk is als het om “de verwezenlijking van de interne markt” gaat. We hebben nood aan meer preventie in het wegvervoer en aan betere arbeidsomstandigheden in de vervoerssector voor een betere verkeersveiligheid in alle lidstaten.</p>
    </intervention>
    <intervention id="2-885" speaker_id="96978" name="Nuno Melo" is_mep="True" mode="written">
      <p sl="pt">De veiligheid van het wegvervoer is altijd een punt van zorg geweest van de EU. De goedkeuring van deze resolutie is een volgende stap om een einde te maken aan de ernstige inbreuken op de sociale voorschriften voor het wegvervoer. De lidstaten moeten meer samenwerken om een communicatienetwerk op te richten dat iedereen die beroepshalve aan het verkeer deelneemt gemakkelijk kan raadplegen wanneer hij of zij aan het werk is in een andere lidstaat dan zijn of haar eigen lidstaat. Er moeten ook financiële inspanningen worden geleverd zodat het Europese wegennet over aangepaste infrastructuren beschikt, waaronder voldoende tankstations en veilige parkeerplaatsen, zodat de chauffeurs de verplichte rij- en rusttijden daadwerkelijk in acht kunnen nemen. Tot zover mijn stemverklaring.</p>
    </intervention>
    <intervention id="2-333" speaker_id="28255" name="Andreas Mölzer" is_mep="True" mode="written">
      <p sl="de">Statistieken hebben aangetoond dat met name zware bedrijfswagens betrokken zijn bij een groot deel van de verkeersongevallen. Het is daarom des te belangrijker dat voertuigen perfect in orde zijn. De oplettendheid van de bestuurder vermindert bij oververmoeidheid bijna evenveel als onder invloed van alcohol. Bijgevolg moeten we er met het oog op de algemene veiligheid voor zorgen dat deze voorschriften in acht worden genomen. Het is belangrijk dat voor werknemers in dit verband dezelfde voorwaarden gelden als voor zelfstandigen, zodat niet alsmaar meer mensen worden gedwongen tot zogenaamde zelfstandigheid en vervolgens tot aan of zelfs boven de grenzen van hun belastbaarheid worden uitgebuit.</p>
      <p sl="de">Geldboetes echter zijn vaak niet geschikt om naleving van de rusttijden te waarborgen; dat is alleen mogelijk als een voertuig wordt stilgelegd. Aangezien er geen uitbreiding van deze verkeersveiligheidsmaatregelen is voorzien, heb ik tegen gestemd.</p>
    </intervention>
    <intervention id="2-334" speaker_id="97197" name="Alfredo Pallone" is_mep="True" mode="written">
      <p sl="it">Het verslag van mevrouw Ranner, aan wie ik mijn complimenten overbreng voor het verrichte werk, brengt niet alleen de verschillen in boetes in de verschillende lidstaten aan het licht, maar ook de verschillende soorten sancties, waarbij de onbevredigende situatie voor zowel de bestuurders als de vervoersondernemingen wordt benadrukt.</p>
      <p sl="it">Ik ben het eens met de strekking van het parlementair verslag, waarin het belang voor de interne markt wordt onderstreept van een volledige uitvoering van de sociale voorschriften, indien noodzakelijk door frequentere controles, de totstandbrenging van een Europees coördinatie-instrument en het harmoniseren van inbreuken en de daaraan verbonden sancties. Alleen een eenduidige regeling kan leiden tot een snelle inning van de bedragen die verschuldigd zijn wegens inbreuken. Ik heb daarom voor het verslag gestemd.</p>
    </intervention>
    <intervention id="2-335" speaker_id="96974" name="Nuno Teixeira" is_mep="True" mode="written">
      <p sl="pt">Dit verslag van mijn collega van de Commissie vervoer en toerisme is een uitstekend initiatief om een aantal bestaande problemen op te lossen die verband houden met de sancties voor ernstige inbreuken in het wegvervoer. Er zijn aanzienlijke verschillen tussen de regels voor ernstige inbreuken op de sociale voorschriften wat betreft het bedrag van de boetes en de aard en de categorie van de sancties. Daarom is er nood aan meer harmonisatie.</p>
      <p sl="pt">Ik verwelkom de oplossingen voor deze verschillen die in het document worden voorgesteld, meer bepaald de noodzakelijke harmonisatie van de indeling in categorieën van ernstige inbreuken en de uitvoering van een controlesysteem, dat op Europees niveau gecoördineerd zou worden door een instantie die daarvoor de juiste kenmerken heeft. Die instantie zou als taak hebben de samenwerking te verbeteren bij de uitvoering van de sociale voorschriften en de opleiding te verzorgen van de inspecteurs die zorg moeten dragen voor de toepassing van deze voorschriften.</p>
      <p sl="pt">Ik zou ook willen benadrukken dat het belangrijk is om andere initiatieven te ontplooien om goede informatie te verstrekken over de sociale voorschriften, en om te zorgen voor geschikte infrastructuren en parkeerplaatsen teneinde te garanderen dat de voorschriften worden nageleefd. Om bovengenoemde redenen heb ik voor het verslag gestemd dat vandaag in de plenaire vergadering is voorgelegd.</p>
    </intervention>
  </section>
  <section id="creitem29" title="10. Rectificaties stemgedrag/voorgenomen stemgedrag: zie notulen"/>
  <section id="creitem30" title="11. Goedkeuring van de notulen van de vorige vergadering: zie notulen"/>
  <section id="creitem31" title="12. Kwaliteits- en veiligheidsnormen voor menselijke organen, bestemd voor transplantatie – Actieplan inzake orgaandonatie en transplantatie (2009-2015) (debat)">
    <intervention id="2-341" speaker_id="28241" name="De Voorzitter" is_mep="True" mode="spoken">
      <p sl="nl">Aan de orde is de gecombineerde behandeling van:</p>
      <p sl="nl">het verslag van Miroslav Mikolášik, namens de Commissie milieubeheer, volksgezondheid en voedselveiligheid, over het voorstel voor een richtlijn van het Europees Parlement en de Raad inzake kwaliteits- en veiligheidsnormen voor menselijke organen, bestemd voor transplantatie [COM(2008)0818 – C6-0480/2008 - 2008/0238(COD) ] (A7-0106/2010), en</p>
      <p sl="nl">verslag van Andres Perello Rodriguez, namens de Commissie milieubeheer, volksgezondheid en voedselveiligheid, over de mededeling van de Commissie “Actieplan inzake orgaandonatie en -transplantatie (2009-2015): hechtere samenwerking tussen de lidstaten” [COM(2008)0819 – 2009/2104(INI) ] (A7-0103/2010).</p>
    </intervention>
    <intervention id="2-342" speaker_id="28178" name="Miroslav Mikolášik" is_mep="True" mode="spoken" role="rapporteur">
      <p sl="sk">Ik ben buitengewoon ingenomen met de unieke gelegenheid om hier vandaag tot u te spreken en u enige woorden te kunnen zeggen over de vooruitgang die we ten aanzien van een dergelijk belangrijk onderwerp, te weten orgaandonatie en -transplantatie, hebben weten te boeken bij de onderhandelingen in het Parlement en de daaropvolgende trialoog.</p>
      <p sl="sk">Zowel als hoofdrapporteur als in de hoedanigheid van arts vind ik dit wetsvoorstel persoonlijk van uitermate grote importantie. Ik heb er het volste vertrouwen in dat we met deze nieuwe richtlijn de grootste uitdaging waar we momenteel op het gebied van orgaandonatie en -transplantatie voor staan, namelijk het tekort aan organen voor patiënten op de wachtlijsten, zullen weten aan te pakken.</p>
      <p sl="sk">Het is ons doel om met het oog op een zo groot mogelijke bescherming van de volksgezondheid in de Europese Unie te zorgen voor hoogkwalitatieve en veilige menselijke organen voor transplantatie.</p>
      <p sl="sk">De Commissie milieubeheer, volksgezondheid en voedselveiligheid heeft op 16 maart jongstleden gestemd over het ontwerpverslag, waarbij het op aanraden van de rapporteur met een duidelijke meerderheid werd goedgekeurd. Daarna hebben we driemaal een intensieve interinstitutionele trialoog gevoerd tussen het Parlement, de Commissie en Raad, onder leiding van het Spaanse voorzitterschap.</p>
      <p sl="sk">Ik zou nu graag stil willen staan bij een aantal voor ons debat cruciale aspecten.</p>
      <p sl="sk">Allereerst: de achterliggende beginselen voor orgaandonatie.</p>
      <p sl="sk">Het fundamentele beginsel voor orgaandonatie is vrijwilligheid en kosteloosheid. Hier kan en mag onder geen enkel beding van worden afgeweken. Het altruïstische karakter van orgaandonatie dient te worden gehandhaafd om te voorkomen dat er ook maar enig commercieel element in het geheel sluipt of dat potentiële donors zich laten leiden door financiële beweegredenen. Bij dit alles moet worden gezorgd voor een zo groot mogelijke bescherming van levende donors. In dit verband wil ik graag stilstaan bij het vele stof dat het onderwerp van orgaandonatie door levende donors heeft doen opwaaien. Aan de ene kant blijft dit slechts een aanvullende oplossing voor organen afkomstig van overleden donors, maar aan de andere kant heeft dit alternatief wel degelijk een groot potentieel.</p>
      <p sl="sk">Het is uiteraard niet onze bedoeling om de vooruitgang op dit gebied in de weg te staan, maar tegelijkertijd dienen we er nadrukkelijk voor te zorgen dat orgaandonatie door levende donors die geen genetische band of familieband hebben met de ontvanger, hoe dan ook vrijwillig moet zijn en volledig kosteloos. Dit laatste betekent echter niet dat de levende donor geen compensatie zou kunnen krijgen voor zijn uitgaven in verband met de donatie. De lidstaten dienen echter duidelijk te definiëren onder welke voorwaarden een dergelijke compensatie mag worden verstrekt, om te garanderen dat er op geen enkele manier financiële beweegredenen voor orgaandonatie ontstaan kunnen.</p>
      <p sl="sk">Wat de basisbeginselen betreft zijn er nog andere belangrijke kwesties, zoals bijvoorbeeld de toewijzingscriteria. Die zijn er om ervoor te zorgen dat organen niet eerder uit de overleden persoon verwijderd worden dan dat deze wettelijk doodverklaard is en houden tevens een volledig geïnformeerde toestemming van donors in. We zijn erin geslaagd deze twee kwesties in de inleidende bepalingen, de zogeheten overwegingen, overeind te houden.</p>
      <p sl="sk">Dat brengt mij bij het tweede basisbeginsel, namelijk traceerbaarheid, bescherming van persoonsgegevens en vertrouwelijkheid. De lidstaten dienen ervoor te zorgen dat alle op hun grondgebied uitgenomen, toegewezen en getransplanteerde organen getraceerd kunnen worden van donor naar ontvanger en weer terug. Dit concept is in de plaats gekomen van het oorspronkelijke voorstel tot volledige anonimiteit, dat strijdig was met de vereiste het gehele proces veilig te maken. Persoonsgegevens dienen echter te allen tijde vertrouwelijk te blijven.</p>
      <p sl="sk">Het derde beginsel is dat we beschikken over een kader voor kwaliteit en veiligheid. We hebben onze duidelijke instemming betuigd met het voorstel de lidstaten een nationaal kader te laten creëren voor de organisatie van alle fases van het proces – van donatie tot transplantatie. De lidstaten dienen drie jaar na inwerkingtreding van deze richtlijn verslag uit te brengen aan de Commissie over de activiteiten en de resultaten in verband met de tenuitvoerlegging van dit geheel. We verwachten dan grote vooruitgang te kunnen zien, met name in die lidstaten waar het proces momenteel onderontwikkeld is en waar dankzij de invoering van de benodigde processen en regels het aantal transplantaties significant omhoog zou kunnen gaan.</p>
      <p sl="sk">Ik zou in het bijzonder stil willen staan bij de rol van de transplantatiecoördinatoren of -coördinatieteams, waarvan het belang als een paal boven water staat. In talrijke landen met een goed werkend orgaandonatiesysteem hebben zij hun nut dubbel en dwars bewezen.</p>
      <p sl="sk">Dan tot slot zou ik graag nog even stil willen staan bij een aantal andere aspecten zoals de organisatie en uitvoering van de orgaanuitname, de vaststelling van de precieze rol van de desbetreffend bevoegde autoriteiten, de betrokkenheid van derde landen, de uitwisseling van organen met derde landen en de veiligheid van het gehele proces. We hebben de zogeheten gedelegeerde handelingen goedgekeurd uit hoofde van op het Verdrag van Lissabon gebaseerde bepalingen (ik rond af, Voorzitter).</p>
      <p sl="sk">Tot slot zou ik nog het eminente belang willen benadrukken van een betere geïnformeerdheid van het algemeen publiek. Ik zou de Commissie dan ook willen oproepen alle lidstaten aan te sporen orgaandonatie te bevorderen via speciale voorlichtingscampagnes. Helemaal tot slot zou ik graag eenieder die aan dit vruchtbare debat heeft bijgedragen daarvoor hartelijk willen bedanken en in het bijzonder mijn grote waardering willen uitspreken voor de doeltreffende, constructieve aanpak van het Spaanse voorzitterschap.</p>
    </intervention>
    <intervention id="2-343" speaker_id="96989" name="Andres Perello Rodriguez" is_mep="True" mode="spoken" role="rapporteur">
      <p sl="es">Mevrouw de Voorzitter, mevrouw Jiménez García-Herrera, mijnheer de commissaris, “Jesus, dit kan werk”, zei dr. Christiaan Barnard toen hij vol ongeloof naar het kloppende hart keek dat hij kort daarvoor had geïmplanteerd. Het is vandaag 43 jaar geleden dat hij die woorden sprak en sindsdien is het transplanteren van een bruikbaar orgaan van iemand die het niet meer nodig heeft naar iemand die zonder dat orgaan niet kan overleven, dagelijkse praktijk geworden.</p>
      <p sl="es">Maar dat orgaantransplantaties dagelijkse praktijk zijn geworden, heeft niet kunnen verhinderen dat op dit moment nog steeds 56 000 Europeanen op een wachtlijst staan, en dat aan het einde van dit debat 12 van hen zullen zijn gestorven omdat het voor hen levensnoodzakelijke orgaan niet beschikbaar is. Dit is precies waar de uitdaging van het Europees Parlement ligt, dat vandaag in deze plenaire vergadering zowel de richtlijn, die uitstekend is toegelicht door dr. Mikolášik, als het actieplan moet goedkeuren.</p>
      <p sl="es">Waar het zonder twijfel om gaat, is dat de Europeanen ruime, duidelijke en doeltreffende kanalen worden geboden waarlangs ze door middel van orgaandonaties uiting kunnen geven aan hun solidariteit, zodat geen enkele burger van de Unie meer hoeft te sterven omdat door gebreken in het transplantatiesysteem een tekort aan organen bestaat.</p>
      <p sl="es">De verlenging van de levensverwachting van Europeanen, de vermindering van het aantal verkeersongevallen en de vooruitgang in de medische wetenschappen zijn zonder twijfel ontwikkelingen waar we blij mee moeten zijn. Aan de andere kant neemt door die ontwikkelingen ook de behoefte aan donororganen toe.</p>
      <p sl="es">De vraag of men bereid is om via orgaandonatie het leven van een medeburger te redden, wordt door een zeer groot aantal Europeanen positief beantwoord. Wanneer deze bereidheid vaak niet rechtstreeks tot uitdrukking komt in het aantal transplantaties dat in de afzonderlijke landen wordt uitgevoerd, dan komt dat zonder twijfel vooral omdat essentiële aspecten van onze donatie- en transplantatiesystemen verbetering behoeven, zoals coördinatie, informatieverstrekking, beroepsopleiding en voorlichting aan het publiek.</p>
      <p sl="es">In enkele landen zien we dat het aantal transplantaties per miljoen inwoners inderdaad toeneemt wanneer coördinatie en opleiding optimaal functioneren. Laat ik als voorbeeld Spanje noemen, waar een model wordt toegepast dat als benchmark zou moeten worden gebruikt.</p>
      <p sl="es">Aan de kwaliteits- en veiligheidsgaranties voor transplantatieorganen en het aanvullende, kosteloze en vrijwillige karakter van transplantaties tussen levenden die in de richtlijn zijn geregeld, worden de aanbevelingen van het actieplan toegevoegd. In het actieplan wordt gewezen op de noodzaak van bij- en nascholing van beroepsbeoefenaren en van de informatieverstrekking aan en voorlichting van het publiek op dit terrein. Zonder die extra maatregelen zal het moeilijk werken zijn.</p>
      <p sl="es">Hiermee wordt de basis gelegd voor de optimalisering van wat we een geharmoniseerd Europees transplantatiesysteem zouden kunnen noemen, dat door alle lidstaten wordt gebruikt voor het bereiken van onze gezamenlijke doelstelling, en die is op dit moment geen andere dan dat we toewerken naar de dag dat geen enkele Europeaan meer sterft omdat door een niet optimaal functionerend systeem het voor hem levensnoodzakelijke orgaan niet beschikbaar is.</p>
      <p sl="es">Het is onbestaanbaar dat in het Europa van de 21e eeuw door een gebrek aan coördinatie of door niet-geoptimaliseerde systemen een orgaan verloren gaat waarmee een andere Europeaan geholpen had kunnen worden. Indien deze richtlijn en dit actieplan, dat het resultaat is van hard werken, worden goedgekeurd, zal dat uiteindelijk niet meer gebeuren.</p>
      <p sl="es">Ik wil van deze gelegenheid gebruik maken om te wijzen op de geweldige instelling en goede samenwerking die zowel de rapporteurs – in dit geval de heer Mikolášik – als de schaduwrapporteurs steeds aan den dag hebben gelegd, alsook op de krachtige impulsen die het Spaanse voorzitterschap – vertegenwoordigd door de Spaanse minister van Volksgezondheid en dr. Matesanz, directeur van de Organización Nacional de Trasplantes (de nationale transplantatievereniging van Spanje) – aan deze richtlijn en aan het actieplan hebben gegeven, omdat we steeds op hen konden rekenen.</p>
      <p sl="es">Het werk dat zij hebben verricht, verdient onze dank en ik verzoek de geachte afgevaardigden dat werk te belonen door de richtlijn en het actieplan unaniem goed te keuren. Zelf spreek ik mijn dank als afgevaardigde en als Europeaan uit. Als afgevaardigde doe ik dat voor het geleverde werk en als Europeaan voor het feit dat nu deze stap wordt gezet die voor iedere burger van de Unie op een bepaald moment van zijn leven van levensbelang kan blijken.</p>
    </intervention>
    <intervention id="2-344" speaker_id="photo_generic" name="Trinidad Jiménez García-Herrera" is_mep="True" mode="spoken">
      <p sl="es">fungerend voorzitter van de Raad . − Mevrouw de Voorzitter, mijnheer de commissaris, geachte afgevaardigden, het is met veel genoegen dat ik vandaag aan het gecombineerde debat van de voltallige vergadering over orgaandonaties en -transplantaties deelneem.</p>
      <p sl="es">Dit is zonder twijfel een belangrijk debat. Aan de ene kant omdat het een directe weerslag heeft op het leven van iedereen en de gezondheid van duizenden Europese burgers. In dit opzicht wil ik in herinnering brengen dat ondanks de constante stijging van het aantal donaties en transplantaties in de afgelopen jaren, op dit moment in de Europese Unie nog steeds naar schatting 56 000 mensen op een wachtlijst staan voor een transplantatieorgaan en dat velen van hen het geschikte orgaan niet op tijd zullen ontvangen en zullen sterven.</p>
      <p sl="es">Aan de andere kant is het een belangrijk debat omdat het ons in staat stelt de gulheid en solidariteit van onze samenleving te benadrukken. Een voorbeeld: De Europese Unie telt momenteel achttien donoren per miljoen inwoners. Wanneer we dit cijfer zouden kunnen verhogen tot dat van de best presterende landen, zoals Spanje met 34 en Portugal met meer dan 30 donoren per miljoen inwoners, zouden jaarlijks in Europa 20 000 mensenlevens meer worden gered.</p>
      <p sl="es">Op dezelfde manier zou het bevorderen van nierdonaties door levende donoren totdat in alle lidstaten de cijfers van de Scandinavische landen, het Verenigd Koninkrijk en Nederland zijn bereikt, jaarlijks 2 000 mensen van het dialyseapparaat verlossen. We mogen nooit vergeten, dames en heren, dat er zonder donoren ook geen transplantaties zijn.</p>
      <p sl="es">Het debat van vanmiddag zal ons in staat stellen een beslissende impuls te geven aan een gemeenschappelijke EU-strategie voor het creëren van de beste structuur ter wereld voor de donatie en transplantatie van organen. Bovendien biedt artikel 168 van het recentelijk in werking getreden Verdrag van Lissabon ons de mogelijkheid tot het creëren van een gemeenschappelijk veiligheids- en kwaliteitskader voor het hele proces van donatie tot transplantatie.</p>
      <p sl="es">Daarvoor beschikken we vandaag over twee belangrijke initiatieven van de Commissie, die in 2008 zijn ingediend en waaraan de Raad, samen met het Europees Parlement, de laatste maanden zeer intensief en genereus heeft gewerkt.</p>
      <p sl="es">Het eerste initiatief is het voorstel voor een richtlijn waarin de kwaliteits- en veiligheidsaspecten van transplantatieorganen worden geregeld. Dit is zoals gezegd een richtlijn waarmee een juridisch kader wordt gecreëerd dat ons in staat moet stellen bepaalde risico’s die in alle fasen van het donatie- en transplantatieproces aan het therapeutisch gebruik van menselijke organen zijn verbonden, tot een minimum te beperken, waarmee niet alleen de kwaliteit en veiligheid van orgaantransplantaties wordt gegarandeerd, maar door de aanwijzing van bevoegde autoriteiten ook donoren en ontvangers worden beschermd.</p>
      <p sl="es">Het tweede initiatief is een actieplan dat bijdraagt aan het versterken van de samenwerking tussen de lidstaten, met een drieledige doelstelling: op de eerste plaats, het vergroten van de beschikbaarheid van organen, op de tweede plaats, het vergroten van de efficiëntie en toegankelijkheid van het transplantatiesysteem, en op de derde plaats, het vergroten van de kwaliteit en veiligheid.</p>
      <p sl="es">Dames en heren, met deze twee initiatieven komen we tot een gemeenschappelijk Europees kader waarin niet alleen de beste gemeenschappelijke elementen zijn opgenomen, maar ook de beste praktijken op het gebied van organisatie en welzijn die de verschillende lidstaten op dit terrein hebben ontwikkeld, met andere woorden: een kader gebaseerd op kwaliteit, veiligheid en innovatie.</p>
      <p sl="es">Dat doen we door het vaststellen van een Europees donatie- en transplantatiemodel rondom waarden en beginselen die we allemaal delen – solidariteit, rechtvaardigheid en cohesie, de onderscheidende kenmerken van de Europese Unie – waarmee we bijdragen aan het bereiken van zelfvoorziening op het gebied van transplantatieorganen en zo ook transplantatietoerisme helpen bestrijden.</p>
      <p sl="es">U zult het met mij eens zijn dat de inwerkingtreding van deze richtlijn en de steun van het Europees Parlement voor het actieplan op zichzelf al een impuls zijn voor de uitwisseling van organen tussen de EU-lidstaten en ook een stimulans voor donatie.</p>
      <p sl="es">We creëren een gemeenschappelijk kader waarmee enerzijds wordt bevorderd dat de burgers van Europa gelijkelijk toegang hebben tot gezondheidszorg in het algemeen en transplantaties in het bijzonder, en dat anderzijds door zijn grotere efficiëntie met name die patiënten rechtstreeks ten goede komt die anders minder kans zouden maken een geschikt transplantatieorgaan te vinden. Bijgevolg gaan ook minder organen verloren omdat zich in een bepaald geografisch gebied geen geschikte ontvanger bevindt.</p>
      <p sl="es">Geachte afgevaardigden, voordat ik afsluit wil ik namens het Spaanse voorzitterschap het Tsjechische en Zweedse voorzitterschap danken voor het voorbereidende werk dat ze hebben verricht. Met de onderhandelingen die zij in de loop van 2009 startten, werden door de samenwerking van de lidstaten en de Commissie belangrijke vorderingen in de hand gewerkt.</p>
      <p sl="es">Het Spaanse voorzitterschap wil ook het Europees Parlement bedanken voor zijn intensieve werk en met name ook de rapporteurs, de heren Mikolášik en Perello, voor hun inspanningen voor het bevorderen van een akkoord en het bereiken van de noodzakelijke consensus.</p>
      <p sl="es">Door de gezamenlijke inspanningen van alle communautaire instellingen moeten we een akkoord zien te bereiken dat ons in staat stelt een Europese dienst op gang te brengen die enerzijds een half miljard personen de beste kwaliteits- en veiligheidsgaranties biedt en anderzijds bevordert dat iedereen gelijkelijk toegang heeft tot medische behandelingen waarvan elk jaar zo veel mensenlevens afhangen en die ook de solidariteit in onze samenleving bevordert. Laten we uitdrukking geven aan de beginselen waar de Europese Unie vandaag voor staat.</p>
    </intervention>
    <intervention id="2-345" speaker_id="photo_generic" name="John Dalli" is_mep="True" mode="spoken">
      <p sl="en">lid van de Commissie . − Mijnheer de Voorzitter, er wachten in Europa 56 000 Europeanen op een orgaantransplantatie; voor velen van hen is een geslaagde transplantatie een zaak van leven of dood. Daarom zijn we vandaag hier: om te zorgen voor kwalitatief hoogwaardige en veilige orgaantransplantatie in heel Europa. Dit is waar het om draait in het door de Commissie opgestelde voorstel voor een richtlijn en in het actieplan. Ik wil de rapporteur, dr. Mikolášik, en de schaduwrapporteurs bedanken voor hun uitstekende werk met betrekking tot de voorgestelde richtlijn inzake de kwaliteit en veiligheid van organen. Verder wil ik de heer Perello Rodriguez bedanken voor zijn positieve initiatiefverslag over het Actieplan inzake orgaandonatie en -transplantatie.</p>
      <p sl="en">Ik wil u eraan herinneren dat de voornaamste doelstellingen van deze twee initiatieven zijn om de kwaliteit en veiligheid van voor transplantatie bestemde menselijke organen te verbeteren, om de beschikbaarheid van organen te vergroten en om transplantatiesystemen doeltreffender en toegankelijker te maken. Het voorstel voor een richtlijn schept het rechtskader voor de kwaliteits- en veiligheidseisen, terwijl het actieplan is gericht op vergroting van de beschikbaarheid van organen en de doelmatigheid van vervoerssystemen.</p>
      <p sl="en">In het zes jaar lopende actieplan zijn tien prioritaire maatregelen vastgesteld om de samenwerking tussen de lidstaten te versterken door middel van gezamenlijke optredens en het uitwisselen van beste praktijken. Ik heb kennis genomen van de wensen van het Parlement om in het actieplan activiteiten op te nemen die op grond van artikel 168 van het Verdrag niet tot wettelijke verplichtingen kunnen leiden, in het bijzonder met betrekking tot criteria voor de toewijzing van organen, de registratie van de wensen van potentiële donors en zaken in verband met medische praktijken. De Commissie is bereid de lidstaten te ondersteunen bij de aanpak van deze zaken, waaraan het Parlement belang hecht.</p>
      <p sl="en">Met betrekking tot de richtlijn ben ik zeer tevreden dat we nu, na een snelle en constructieve dialoog tussen het Parlement, de Commissie en de Raad, op het punt staan hierover in eerste lezing overeenstemming te bereiken. Ik geloof dat dit de eerste keer is sinds de inwerkingtreding van het Verdrag van Lissabon dat er in eerste lezing overeenstemming wordt bereikt.</p>
      <p sl="en">Ik ben ervan overtuigd dat de tekst met de voorgestelde amendementen tegemoetkomt aan de belangrijkste zorgen van het Parlement, zoals die zijn verwoord in het verslag van dr. Mikolášik. Staat u mij toe enkele opmerkingen te maken over een paar specifieke onderwerpen.</p>
      <p sl="en">Ik sta volledig achter versterking van de beginselen van vrijwillige en onbetaalde donatie, aangezien die essentieel zijn om de kwaliteit en veiligheid van organen te waarborgen. Ik kan mij ook vinden in de verduidelijking dat het beginsel van niet-betaling niet belet dat levende donoren een vergoeding ontvangen, mits deze strikt beperkt blijft tot het vergoeden van de gemaakte kosten en de gederfde inkomsten die met de donatie verband houden. Ik deel de bezorgdheid van het Parlement ten aanzien van de bestrijding van de illegale handel in organen. De werkingssfeer van het voorstel beperkt zich echter tot kwaliteit en veiligheid, zoals is bepaald in het Verdragsartikel over volksgezondheid. Ik verheug mij er in dit verband over dat in de tekst staat dat de richtlijn indirect bijdraagt tot de bestrijding van de illegale handel in organen, bijvoorbeeld door de autorisatie van transplantatiecentra, het opstellen van voorwaarden voor verkrijging en het opzetten van systemen voor het traceren van organen.</p>
      <p sl="en">Ook heb ik begrip voor de bezorgdheid van het Parlement ten aanzien van transparante, niet-discriminerende en wetenschappelijke criteria voor de toewijzing van organen. Hoewel dit onderwerp niet behoort tot de verantwoordelijkheid van de EU, kan ik ermee instemmen dat dit beginsel in een overweging wordt vastgelegd. Verder verheugt het mij dat in de voorgestelde tekst wordt onderkend dat in de meeste lidstaten donatie tijdens het leven bestaat naast donatie na overlijden. Donatie tijdens het leven vergroot het aantal beschikbare organen en ik ben blij dat de tekst de inspanningen om levende donoren te beschermen versterkt teneinde de kwaliteit en veiligheid van voor transplantatie bestemde organen te waarborgen.</p>
      <p sl="en">Dan komen we bij de bepalingen betreffende toestemmingssystemen en overlijdenscertificaten: dit zijn onderwerpen die onder het nationaal recht vallen. Niettemin kan de Commissie, met het oog op het bereiken van een compromis, instemmen met de aanvullende verduidelijkingen zoals die zijn voorgesteld. Verder neem ik kennis van de wens van het Parlement om in het actieplan activiteiten onder te brengen die niet onder de richtlijn kunnen vallen, in het bijzonder met betrekking tot criteria voor de toewijzing van organen, de registratie van de wensen van potentiële donors en zaken die verband houden met medische praktijken. De Commissie is bereid de lidstaten te ondersteunen bij het aanpakken van deze zaken.</p>
      <p sl="en">Ik wil ook nog een andere kwestie aan de orde stellen: het aannemen van wetgeving is een eerste stap. Waar het echt op aankomt is dat die wetgeving straks ten uitvoer wordt gelegd. Daarom staat de Commissie erop dat de lidstaten rapporteren over de wijze waarop zij de richtlijnen omzetten in nationale wetgeving: de zogenaamde tabellen ter weergave van het verband tussen de nationale bepalingen en de richtlijn. Het Parlement heeft dit altijd ondersteund. Ik vind het jammer dat het Parlement nu voor de allereerste keer geen steun geeft aan het opnemen van de verplichting in de richtlijn om de lidstaten te laten rapporteren over de omzetting.</p>
      <p sl="en">Tot slot zijn er diverse amendementen die de voorstellen in overeenstemming brengen met de comitologiebepalingen uit het Verdrag van Lissabon. Ik ben blij met de mogelijkheid die aan de Commissie wordt gegeven om in dit verband, in duidelijk omschreven gevallen, gedelegeerde handelingen vast te stellen krachtens de spoedprocedure. Ik verklaar hierbij dat de Europese Commissie toezegt dat zij het Europees Parlement en de Raad volledig op de hoogte zal houden over de mogelijkheid dat een gedelegeerde handeling krachtens de spoedprocedure zal worden vastgesteld. Op het moment dat de diensten van de Commissie voorzien dat er een gedelegeerde handeling zou kunnen worden vastgesteld krachtens de spoedprocedure, zullen zij de secretariaten van het Europees Parlement en de Raad langs informele weg waarschuwen.</p>
      <p sl="en">Daarnaast verklaar ik namens de Commissie dat de bepalingen in deze richtlijn gelden behoudens een toekomstig standpunt van de instellingen inzake de tenuitvoerlegging van artikel 290 van het Verdrag betreffende de werking van de Europese Unie, of afzonderlijke wetgevingshandelingen die dergelijke bepalingen bevatten.</p>
      <p sl="en">Tot besluit wil ik graag zeggen dat de Commissie bereid is steun te geven aan het compromispakket.</p>
    </intervention>
    <intervention id="2-346" speaker_id="96677" name="Cecilia Wikström" is_mep="True" mode="spoken">
      <p sl="sv">rapporteur voor advies van de Commissie juridische zaken . − Mevrouw de Voorzitter, om te beginnen wil ik de heer Mikolášik bedanken voor de uitstekende en zeer constructieve samenwerking met betrekking tot dit belangrijke verslag.</p>
      <p sl="sv">De uitdagingen op het gebied van donatie en transplantatie van menselijke organen zijn legio. We hebben de verantwoordelijkheid en de plicht om te voldoen aan de verwachtingen die ontzettend veel mensen koesteren die van dag tot dag in ongewisse verwachting leven, in het verlangen naar het nieuwe leven dat een nieuw orgaan kan betekenen. Duidelijker wordt het verschil tussen leven en dood nooit.</p>
      <p sl="sv">Het is ook de taak van het Europees Parlement om vastberaden te strijden tegen de verfoeilijke handel in menselijke organen. Dat doen we ook. Door duidelijke ethische en veiligheidsregels vast te leggen, kunnen we het vanzelfsprekende recht van mensen om over hun eigen lichaam te beslissen, hun recht op privacy en op zelfbeschikking beter garanderen. Het doet me plezier dat de standpunten die de Commissie juridische zaken heeft bepleit, in aanmerking zijn genomen.</p>
      <p sl="sv">Het is moeilijk een mooier beeld te schetsen van ons gemeenschappelijke doel dan dat van het beschermen van het leven van mensen in onze verschillende lidstaten. Door dit verslag krijgt dat beeld vorm.</p>
    </intervention>
    <intervention id="2-347" speaker_id="28253" name="Eva Lichtenberger" is_mep="True" mode="spoken">
      <p sl="de">rapporteur voor advies van de Commissie juridische zaken . – Mevrouw de Voorzitter, dames en heren, inderdaad, het gaat om een vraag van leven of dood. Daarom heeft het debat ook zo’n buitengewoon emotionele lading.</p>
      <p sl="de">In de lidstaten van de EU bestaan totaal verschillende systemen voor orgaantransplantatie en regels voor het kenbaar maken van toestemming of bezwaar aangaande het gebruik van de eigen organen, respectievelijk die van een partner of familielid, voor een transplantatie. De landen met zeer restrictieve systemen doen er goed aan voortaan op basis van dit verslag het voorbeeld van andere landen onder de loep te nemen en ook oog te hebben voor de positieve gevolgen. Want als er zoveel mensen op een transplantatie wachten, moet dat ook een signaal zijn om niet alleen meer mogelijkheden te scheppen en drempels te verlagen, maar ook om kwaliteit, veiligheid en toegankelijkheid te garanderen. Dat zou een belangrijk wapen zijn tegen de werkelijk beschamende orgaanhandel en een betere regeling voor levend doneren mogelijk maken, dat echt zonder betaling tot stand hoort te komen.</p>
    </intervention>
    <intervention id="2-348" speaker_id="1927" name="Peter Liese" is_mep="True" mode="spoken">
      <p sl="de">namens de PPE-Fractie . – Mevrouw de Voorzitter, mevrouw de Raadsvoorzitter, mijnheer de commissaris, geachte collega’s, dat Spanje Europees kampioen voetbal is, weten de meeste mensen. Dat is mooi, maar minder belangrijk dan een ander wapenfeit: Spanje is ook Europees kampioen in orgaantransplantaties.</p>
      <p sl="de">Laat er geen misverstand over bestaan dat de sleutel tot het Spaanse model gelegen is in de organisatie binnen de ziekenhuizen. In andere Europese landen gaan helaas organen verloren, niet omdat familieleden geen toestemming voor transplantatie zouden willen geven, of omdat de betrokkenen geen donorcodicil heeft of zelfs bezwaar tegen transplantatie heeft gemaakt – nee, de meeste organen gaan in Europa domweg daardoor verloren dat artsen niet genoeg tijd hebben om zich met het onderwerp bezig te houden.</p>
      <p sl="de">Dat heeft Spanje door middel van transplantatiecoördinatoren veel beter geregeld. Overal waar men op dit systeem overstapt, kunnen meer mensenlevens gered worden, kunnen meer mensen een gezond leven leiden, los van dialyse en andere belemmeringen. Daarom moeten we dit onderdeel uit het verslag-Perello ten zeerste aanbevelen in de lidstaten.</p>
      <p sl="de">In de richtlijn gaat het vooral om kwaliteit en veiligheid, maar ook dat heeft gevolgen voor de mensen die op een orgaan wachten, want tegenwoordig wordt soms een orgaan in een lidstaat niet gebruikt, omdat men niet zo snel een geschikte ontvanger kan vinden. Als we gemeenschappelijke kwaliteits- en veiligheidsnormen hebben, kunnen we de mensen ook helpen door de grensoverschrijdende orgaanuitwisseling te verbeteren. Daarom is ook dat een belangrijk punt.</p>
      <p sl="de">Een cruciaal punt in de richtlijn is het bestrijden van de orgaanhandel. Dat is een thema waarvoor we niet de ogen mogen sluiten. Daarom heb ik samen met enkele collega’s morgen ook een deskundige uitgenodigd die de orgaanhandel en het gerichte doden van mensen omwille van hun organen in China onderzocht heeft. Ik roep alle collega’s op aandacht aan dit thema te schenken.</p>
      <p sl="de">Met de richtlijn en het actieplan hebben we een duidelijk signaal gegeven. De vrijwillige donatie zonder vergoeding is juridisch bindend vastgelegd en ik dank allen die ertoe bijgedragen hebben dit doel te bereiken.</p>
    </intervention>
    <intervention id="2-349" speaker_id="97014" name="Karin Kadenbach" is_mep="True" mode="spoken">
      <p sl="de">namens de S&amp;D-Fractie . – Mevrouw de Voorzitter, mevrouw de Raadsvoorzitter, mijnheer de commissaris, geachte collega’s, ook ik sluit me bij voorgaande sprekers aan en ik zou mijn bijdrage willen beginnen met de zin “Het leven is mooi!” Dat is een uitspraak die ik telkens van een voormalig collega hoor, van deelstaatminister Ernst Höger, die door een tekenbeet een ernstige hartziekte opliep en in december 2004 het geluk had dat er een geschikt donorhart beschikbaar kwam. Ernst Höger doet nog altijd zijn werk, hij is nog onder ons, vol levensvreugde, vol kracht en hij houdt ons voor: “Het leven is mooi.”</p>
      <p sl="de">We hebben vandaag de cijfers gehoord: 55 000 tot 60 000 Europeanen wachten erop dat ze net als Ernst Höger in de toekomst kunnen zeggen: “Het leven is mooi.” Elke dag ontvallen ons twaalf van hen, doordat onze systemen simpelweg nog niet ver genoeg ontwikkeld zijn om de mensen die organen nodig hebben op tijd te voorzien van een exemplaar dat ergens anders wel beschikbaar is. Daarom is het onze taak dat alsnog te regelen. Ik vind dat dit actieplan heel belangrijk is, dat we voor veiligheid bij orgaandonatie en -transplantatie moeten zorgen, maar dat we ook de levende donoren, die we net zo hard nodig hebben – denkt u alleen maar aan de vele dialysepatiënten – de zekerheid moeten geven dat ze de allerbeste medische zorg krijgen. En ik vind dat we de orgaanhandel te vuur en te zwaard moeten bestrijden en dus de vrijwillige donatie zonder vergoeding tot de kern van ons beleid moeten maken.</p>
      <p sl="de">We dienen te waarborgen dat aan donatie toestemming voorafgaat. We dienen de systemen in Europa zo te ontwikkelen, dat we de enorme verschillen (één donatie op een miljoen inwoners in sommige lidstaten tegen bijna veertig bij Europees kampioen Spanje) ongedaan kunnen maken. We dienen er samen met de zorgstelsels in de lidstaten naar te streven om de actieplannen die we hebben zo snel mogelijk uit te voeren, om tot de strengste kwaliteitsnormen te komen, opdat de 55 000 wachtenden ook kunnen zeggen: “Het leven is mooi.”</p>
    </intervention>
    <intervention id="2-350" speaker_id="4253" name="Frédérique Ries" is_mep="True" mode="spoken">
      <p sl="fr">namens de ALDE-Fractie. – Mevrouw de Voorzitter, wij verwachten dat morgen de richtlijn over orgaandonatie en -transplantatie wordt aangenomen. Dit is essentiële wetgeving waar zo’n 60 000 patiënten in Europa, die een hart, long, lever of nier nodig hebben, al jaren op wachten. Elke dag overlijden er twaalf van hen omdat ze te lang moesten wachten.</p>
      <p sl="fr">Net als de vorige sprekers wil ik benadrukken dat we een uitstekend resultaat hebben geboekt, wat niet was gelukt zonder de samenwerking tussen onze rapporteurs, de heer Perello Rodriguez en de heer Mikolášik, de schaduwrapporteurs waaronder ikzelf, en het Spaanse voorzitterschap. Ik maak van de gelegenheid gebruik om dr. Matesanz die tijdens ons bezoek aan Madrid als onze excellente gids fungeerde, lof toe te zwaaien.</p>
      <p sl="fr">Ons doel moge duidelijk zijn. De allerhoogste prioriteit is het tekort aan organen op het Europese grondgebied verminderen. Daarbij moeten we de Europese burger bewust maken van het belang van donatie. De verschillen zijn namelijk groot, zelfs bijzonder groot: 34 overleden donoren per miljoen inwoners in Spanje, 27 in mijn eigen land, België, en slechts één in Roemenië. Educatie is dus belangrijk en potentiële donoren moeten toegang krijgen tot de relevante informatie. Verder is het essentieel dat de administratieve belemmeringen worden weggenomen. Tevens moet in de 27 lidstaten een nationale instantie in het leven worden geroepen die controle uitoefent op de kwaliteit en de veiligheid van de organen, vanaf de verwijdering van de organen bij de donoren tot de transplantatie. Zoals reeds gezegd, is het ten slotte zaak zich te laten inspireren door de beste organisatievoorbeelden. Hierbij moeten we opnieuw Spanje noemen, waar vooruitgang wordt geboekt dankzij een soort systeem voor vroegtijdige waarschuwing, een permanente waarschuwing binnen de gehele keten, vanaf het overlijden van de donor tot de transplantatie.</p>
      <p sl="fr">Onze compromisrichtlijn, ons fameuze amendement 106 waarin al onze werkzaamheden worden samengevat, geeft het juiste signaal af aan de patiënten, een boodschap van hoop. In uiterste noodgevallen mag gebruik worden gemaakt van een niet-optimaal orgaan, uiteraard alleen wanneer dat mogelijk is. Over dit punt is zeer grondig gediscussieerd. Het gaat dan voornamelijk om de broodnodige donatie van nieren of lever, die sterk in ontwikkeling is, aangemoedigd door artsen en specialisten. De donatie van nieren en lever maakt momenteel gemiddeld slechts 5 procent van alle donaties uit.</p>
      <p sl="fr">Meer doen en beter samenwerken is het motto van het actieplan van de heer Perello Rodriguez. Een voorbeeld: mijn voorstel om on-lineregistratie in een nationaal of Europees donorregister mogelijk te maken, waarbij op het identiteitsbewijs of het rijbewijs aangegeven wordt dat de houder donor is, zodat in geval van nood sneller kan worden gehandeld.</p>
      <p sl="fr">Kort samengevat: wij hebben prima werk geleverd en de ethiek van de hoop verkozen boven de ethiek van het verbod.</p>
    </intervention>
    <intervention id="2-351" speaker_id="28321" name="Satu Hassi" is_mep="True" mode="spoken">
      <p sl="fi">namens de Verts/ALE-Fractie. – Mevrouw de Voorzitter, dames en heren, ik wil de rapporteurs, de heer Mikolášik en de heer Perello Rodriguez, hartelijk bedanken voor hun uitstekende werk. De lastigste kwestie in de onderhandelingen betrof levende donoren. Enerzijds zijn er lange wachtlijsten voor niertransplantaties en anderzijds is het noodzakelijk levende donoren te beschermen en illegale orgaanhandel en het daarmee samenhangende extreme misbruik van arme mensen tegen te gaan.</p>
      <p sl="fi">Wij hebben niet helemaal zo’n goed resultaat bereikt als wij in de Fractie De Groenen/Vrije Europese Alliantie hadden gewild. Wat de mensenrechten van donoren betreft zou het de veiligste oplossing zijn van de lidstaten een strikt nationaal systeem te eisen om illegale orgaanhandel te voorkomen, wanneer ook andere donaties van levenden worden toegestaan dan die tussen gezinsleden en naasten. Ook al is de onderhandelde wettekst wat minder ambitieus, ik hoop dat alle EU-landen strenge maatregelen gaan nemen ter bestrijding van illegale orgaanhandel. Volgens de Raad van Europa is 5 à 10 procent van de getransplanteerde nieren afkomstig van de illegale orgaanhandel en dat betekent duizenden slachtoffers per jaar. Vrijwillige, kosteloze donatie is ook voor de ontvangers van organen het veiligst.</p>
      <p sl="fi">Criminele orgaanhandel kan niet bestaan als er geen vraag naar is en er geen bemiddelaars zijn. Het is schokkend berichten te lezen over de wijze waarop organen worden gekocht in arme landen in regio’s als Afrika, Azië en zelfs Oost-Europa. Het schokkendst zijn de berichten over het gewoonweg vermoorden van mensen. Bijvoorbeeld Australische transplantatiechirurgen hebben de praktijk in China veroordeeld waarbij gevangenen om hun organen worden gedood. Wij in Europa moeten er alles aan doen om geen markt te vormen voor deze vorm van criminaliteit.</p>
    </intervention>
    <intervention id="2-352" speaker_id="96820" name="Marisa Matias" is_mep="True" mode="spoken">
      <p sl="pt">namens de GUE/NGL-Fractie . – Mevrouw de Voorzitter, mevrouw Jiménez, commissaris, het gebrek aan organen bestemd voor transplantatie is een groot probleem. Het is hier al vaak gezegd en het is een groot probleem dat vragen doet rijzen over volkgezondheid en daarmee verwante onderwerpen, zoals de versterking van de grijze markt en de toename van de organenhandel, wat allerminst een goede zaak is voor onze gezondheidszorgsystemen of onze burgers. Daarom moeten we deze misdaad bestrijden en haar bestrijden met wetgeving en voorstellen zoals die welke we hier vandaag bespreken lijkt mij meer dan belangrijk en meer dan relevant. Daarom wil ik me concentreren op de belangrijkste aspecten die in deze twee voorstellen aan bod komen.</p>
      <p sl="pt">Het systeem dat we nu kennen is een systeem van enorme ongelijkheden, omdat het ontbreekt aan wat in deze twee verslagen wordt voorgesteld. Ongelijkheden tussen de lidstaten, ongelijkheden tussen de bestaande systemen, ongelijkheden op het gebied van de toegang tot organen, ongelijkheden tussen burgers: ik vind dat we dat niet mogen toestaan. Daarom is het belangrijk om deze ongelijkheden te reduceren. En dat is precies wat deze voorstellen beogen. Ik denk dat een Europees systeem, dat nog een aantal kenmerken behoudt van een aantal landen zodat ze niet verplicht zijn om strengere systemen te hebben, het antwoord is op dit probleem. De rapporteurs, Mikolášik en Perello Rodriguez, hebben bijzonder belangrijk werk geleverd dat een bijdrage is aan de oplossing van het probleem waarmee we geconfronteerd worden.</p>
      <p sl="pt">Volgens mij zijn we op de goede weg als we het over voorstellen hebben die gebaseerd en gestoeld zijn op vrijwillige en kosteloze donatie, vertrouwelijkheid, gegevensbescherming, opspoorbaarheid, verantwoordelijkheid – en in dezen denk ik dat het standpunt van het Parlement belangrijk is om de patiënt te helpen tot na zijn herstel en niet alleen bij de donatie – en samenwerking tussen de lidstaten.</p>
      <p sl="pt">Maar wat betreft de donatie bij leven moet ik wel nog vermelden dat ik me verheug over de opname van deze uitbreiding met rechten. Uiteraard moeten alle rechten en alle voorwaarden worden vervuld, maar het is erg belangrijk dat men verder is gegaan dan de beperkte traditionele familiekring, omdat het anders zou leiden tot andere vormen van ongelijkheid. Donatie bevorderen als belangrijkste bron voor transplantaties en de bescherming van gegevens en de veiligheid van patiënten lijken me dan ook meer dan voldoende redenen om morgen een front te vormen en voor deze twee voorstellen te stemmen die bijzonder belangrijk zijn voor de Europese Unie.</p>
    </intervention>
    <intervention id="2-353" speaker_id="96664" name="Anna Rosbach" is_mep="True" mode="spoken">
      <p sl="da">namens de EFD-Fractie . – Mevrouw de Voorzitter, ik hoop dat geen van de hier aanwezigen ooit gebruik zal hoeven te maken van deze richtlijn. 27 EU-landen betekent 27 verschillende regelgevingen plus mensen die illegaal binnen zijn gekomen vanuit landen buiten de EU en die vanwege hun armoede bereid zijn om een nier te doneren voor heel weinig geld. Helaas hebben we in de afgelopen jaren een aantal voorbeelden van broddelwerk gezien met negatieve gevolgen voor zowel patiënten als donoren. Derhalve hebben we behoefte aan coördinatie op EU-niveau en natuurlijk moeten zowel ontvanger als donor op de best mogelijke manier worden beschermd. In een paar EU-landen wordt men als donor geboren, terwijl men in de meeste landen alleen donor kan worden door een actieve persoonlijke beslissing. Dit betekent dat we te maken hebben met 27 verschillende wetgevingen en verzekeringsstelsels, wat niet bepaald bevorderlijk is voor de mogelijkheden voor samenwerking.</p>
      <p sl="da">Het onderwerp waarover we spreken, is uiterst gecompliceerd, aangezien we zeker moeten stellen dat de organen van de hoogste kwaliteit zijn. Alleen al om gezondheidsredenen is het belangrijk om de kwestie van illegale donatie in behandeling te nemen, aangezien we de donor, en daarmee ook zijn of haar gezondheidstoestand, vaak niet kennen. Het zou immers zeer betreurenswaardig zijn, wanneer we nieren, harten, enz. blijken te krijgen die afkomstig zijn van donoren met besmettelijke ziekten, infectieziekten, leukemie en erger. Om deze reden is het noodzakelijk om de organen in kwestie te screenen, voordat ze worden gebruikt. We moeten de zekerheid hebben dat de ingrepen op een veilige manier worden uitgevoerd, dat wil zeggen dat de operatie wordt uitgevoerd door vakkundig gekwalificeerd personeel en dat de follow-up van het hoogste niveau is.</p>
    </intervention>
    <intervention id="2-354" speaker_id="4319" name="Pilar Ayuso" is_mep="True" mode="spoken">
      <p sl="es">Mevrouw de Voorzitter, mijnheer de commissaris, mevrouw Jiménez García-Herrera, om te beginnen wil ik de aandacht vestigen op het goede werk van de rapporteurs – de heren Mikolášik en Perello – en alle inspanningen die ze hebben gedaan voor het bereiken van het best mogelijke compromis ten gunste van een Europees transplantatiebeleid.</p>
      <p sl="es">Ook wil ik de bijdrage onderstrepen van het Spaanse voorzitterschap en van dr. Matesanz, directeur van de Organización Nacional de Trasplantes (de nationale transplantatievereniging van Spanje). Spanje heeft momenteel met 34,4 donoren per miljoen inwoners naar verhouding het hoogste aantal donoren ter wereld. Dat is uitsluitend te danken aan de constante verbetering van de organisatie en de maatregelen die zijn genomen om onder de bevolking de bewustwording over orgaandonatie te vergroten.</p>
      <p sl="es">Dat moeten we voor de Europese Unie als geheel zien te bereiken. Dat betekent dat het aantal donaties moet worden vergroot, wij ons ervan moeten verzekeren dat alle transplantaties volgens dezelfde kwaliteitsnormen worden uitgevoerd en dat de samenwerking tussen de lidstaten en de Unie moet worden bevorderd.</p>
      <p sl="es">Wij moeten ons er ook van verzekeren dat elke donatie gebeurt op basis van vrijwilligheid en donaties niet tegen betaling worden gedaan, behoudens de door commissaris Dalli genoemde uitzonderingen, teneinde de handel in menselijke organen te bestrijden, een handel die een rechtstreeks gevolg is van het tekort aan organen. Het actieplan kan daaraan bijdragen door te helpen het tekort te verminderen en de toegang tot transplantaties te verbeteren.</p>
      <p sl="es">Erg belangrijk is de oplossing die voor levende donoren is gevonden, aangezien we niet mogen vergeten dat donaties bij leven een belangrijke aanvulling vormen en zelfs in die gevallen effectief zijn gebleken waarin tussen donor en ontvanger geen genetische verwantschap bestaat.</p>
    </intervention>
    <intervention id="2-355" speaker_id="96948" name="Gilles Pargneaux" is_mep="True" mode="spoken">
      <p sl="fr">Mevrouw de Voorzitter, commissaris, ons doel is om orgaandonatie te stimuleren, te coördineren en in te kaderen. Daarom is het erg belangrijk dat wij hier bijeen zijn om de donatie en transplantatie van organen in Europa verder te ontwikkelen.</p>
      <p sl="fr">Momenteel wachten 60 000 Europeanen op een transplantatie en volgens onze schattingen overlijden elke dag twaalf mensen omdat ze geen orgaan van een donor hebben ontvangen. Van de Europeanen zegt weliswaar 81 procent dat ze positief tegenover de donorkaart staan, maar slechts 12 procent bezit zo’n kaart. Daarom moeten we eerst de praktijken in de 27 lidstaten harmoniseren en daarbij een voorbeeld nemen aan Spanje, de beste leerling uit de klas. Het percentage orgaandonaties verschilt aanzienlijk per land. Harmonisatie is dus geboden.</p>
      <p sl="fr">Tevens is het van belang een Europees netwerk van orgaandonoren op te zetten, zoals u zojuist hebt aangegeven, commissaris, waarmee beter in de behoeften van de Europese burgers kan worden voorzien.</p>
      <p sl="fr">Verder moet de samenwerking tussen alle lidstaten worden verbeterd. Er moeten nationale instanties komen die controle uitoefenen op de kwaliteit en de veiligheid van de organen, vanaf de verwijdering van de organen bij de donoren tot de transplantatie. Zo kan een inwoner van Frankrijk die op een niertransplantatie wacht, een geschikt orgaan uit Duitsland of Italië krijgen, in de wetenschap dat in heel Europa gemeenschappelijke minimumnormen gelden.</p>
      <p sl="fr">Bovendien is het zaak, zoals reeds aangegeven, nog eens te wijzen op het feit dat donatie geheel vrijwillig is en dat er geen geld voor wordt betaald. Het is een manier om de handel in organen en het transplantatietoerisme te bestrijden en te voorkomen dat rijke patiënten naar het buitenland, bijvoorbeeld China, gaan om een donororgaan te ontvangen.</p>
      <p sl="fr">Ten slotte ben ik ingenomen met het actieplan dat bedoeld is om transplantaties in Europa verder te ontwikkelen en waarover wij vandaag eveneens onze mening geven, en met de werkzaamheden van de rapporteurs en vooral met het verslag van Andres Perello Rodriguez.</p>
    </intervention>
    <intervention id="2-356" speaker_id="23705" name="Miroslav Ouzký" is_mep="True" mode="spoken">
      <p sl="cs">namens de ECR-Fractie . – Allereerst wil ik mijn verbazing uitspreken over het feit dat de vertegenwoordiger van mijn fractie tijdens de eerste ronde van bijdragen namens de fracties werd overgeslagen. Er is klaarblijkelijk ergens een foutje in geslopen.</p>
      <p sl="cs">Ik zou nu graag in mijn bijdrage stil willen staan bij de werkzaamheden van beide rapporteurs die ik zou willen bestempelen als buitengewoon nuttig. Als er op het gebied van de gezondheidszorg en de bescherming van de volksgezondheid één thema bestaat dat werkelijk Europees genoemd mag worden, dan is dat wel de transplantatie van organen. Deze norm is een logische en zeer welkome stap. Ook waardeer ik het ten zeerste dat de rapporteurs zich niet gebrand hebben aan de ethische dimensie van het geheel, een kwestie die uiteraard geheel en al onder de verantwoordelijkheid van de lidstaten blijft. Zoals reeds gezegd, hebben de lidstaten uiteenlopende uitgangspunten. Zo wordt in mijn land a priori uitgegaan van toestemming, terwijl andere lidstaten juist expliciete toestemming vereisen.</p>
      <p sl="cs">Ik beschouw dit als een hoeksteen voor uitbreiding en intensivering van de mogelijkheden van het huidige Intertransplant en het zou mij deugd doen indien deze richtlijn inderdaad, zoals iemand zei, het eerste stuk wetgeving sinds de goedkeuring van het Verdrag van Lissabon wordt dat in eerste lezing wordt goedgekeurd. Maar wat mij nog veel meer deugd doet, is dat we hier een daadwerkelijk Europees thema bij de horens hebben. Echt, dat doet mij buitengewoon deugd.</p>
    </intervention>
    <intervention id="2-357" speaker_id="28241" name="De Voorzitter" is_mep="True" mode="spoken">
      <p sl="nl">Wat de sprekerslijst betreft zijn we aan het uitzoeken wat de oorzaak is.</p>
    </intervention>
    <intervention id="2-358" speaker_id="97196" name="Oreste Rossi" is_mep="True" mode="spoken">
      <p sl="it">Mevrouw de Voorzitter, dames en heren, het vergroten van de beschikbaarheid van organen, het verbeteren van hun kwaliteit en toegankelijkheid en het ontvankelijk maken van de publieke opinie: dat is waar de Commissie milieubeheer, volksgezondheid en voedselveiligheid van het Europees Parlement om vraagt teneinde de wachtlijsten voor transplantaties te verkorten.</p>
      <p sl="it">Daarom moeten we biotechnologisch onderzoek en het verkeer van organen binnen de Europese Unie bevorderen, maar het is ook nodig om een Europees donorcodicil in te voeren, transplantatietoerisme te voorkomen en harder strijd te voeren tegen illegale orgaanhandel door de verantwoordelijken streng te straffen. Om illegale praktijken te voorkomen moet donatie bij leven alleen worden beschouwd als een uiterst redmiddel, als er geen andere uitwegen zijn, zoals postmortale donatie. De levende donor moet geen enkele vorm van beloning krijgen, maar alleen een vergoeding die de ongemakken ten gevolge van de operatie dekt. De hoogte daarvan zal worden vastgesteld door landelijke regels.</p>
      <p sl="it">De lidstaten zouden bovendien strikte wettelijke regels moeten goedkeuren of handhaven met betrekking tot transplantaties en levende donoren die geen bloedverwanten zijn, om het systeem transparant te maken en de mogelijkheid van illegale orgaanverkoop of gedwongen donatie uit te sluiten. Ook moeten de lidstaten levende donoren een vergoeding voor sociale kosten garanderen en hen beschermen tegen discriminatie, vooral door verzekeringsmaatschappijen.</p>
      <p sl="it">Het Parlement benadrukt echter dat donatie bij leven moet worden gezien als een aanvulling op donatie na overlijden. Er moet voor worden gezorgd dat orgaandonaties strikt niet-commercieel blijven, door maatregelen te steunen die erop zijn gericht donoren te beschermen en door te waarborgen dat orgaandonatie op vrijwillig basis plaatsvindt, om altruïstische redenen.</p>
    </intervention>
    <intervention id="2-359" speaker_id="28241" name="De Voorzitter" is_mep="True" mode="spoken">
      <p sl="nl">Mijnheer Ouzký, nogmaals hartelijk dank dat u ons op het probleem met de sprekerslijst attent hebt gemaakt. We hebben het onderzocht. Het was een probleem bij de toewijzing door het computersysteem. U zult dus in de notulen worden opgenomen als de spreker die voor uw fractie heeft gesproken. Ik hoop dat het probleem hiermee is opgelost. Dank u dat u hierop hebt gewezen.</p>
    </intervention>
    <intervention id="2-360" speaker_id="58758" name="Elisabetta Gardini" is_mep="True" mode="spoken">
      <p sl="it">Mevrouw de Voorzitter, dames en heren, commissaris, we zijn vandaag bijeengekomen om te praten over orgaandonatie, dat vast en zeker een van de meest positieve aspecten van de vooruitgang in de gezondheidszorg is, maar dat met betrekking tot de rechten van de donor en de patiënt ook een reeks problemen opwerpt, die moeten worden aangepakt op ethisch, sociaal, juridisch en economisch niveau.</p>
      <p sl="it">Het gaat om het in werking stellen van een deugdelijk traject dat het ernstige gebrek aan evenwicht tussen de vraag naar en het aanbod van beschikbare organen aanpakt, zonder het principe van vrije en vrijwillige donatie te schenden. Het doel moet zijn om iedere vorm van commercialisering en illegale handel te verhinderen en de kwaliteit en de veiligheid van organen die bestemd zijn voor transplantatie te waarborgen, met maatregelen die vertrouwelijkheid weten te combineren met traceerbaarheid. Het spreekt voor zich dat in een context van grensoverschrijdende uitwisselingen en van aanzienlijke verschillen tussen de in de diverse lidstaten gebruikte transplantatiesystemen deze doelen alleen kunnen worden bereikt door het bevorderen van coördinatie en coöperatie.</p>
      <p sl="it">Wat dat betreft denk ik dat het erg belangrijk is om een Europese databank op te zetten en om gemeenschappelijke kwaliteits- en veiligheidsnormen aan te nemen. We moeten er echter op letten dat we geen zinloze, onbuigzame regels invoeren of nog meer bureaucratische lasten scheppen die een proces schaden dat nu correct en effectief is. Dat zou niet alleen tegengesteld zijn aan onze doelen …</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="2-361" speaker_id="34232" name="Kristian Vigenin" is_mep="True" mode="spoken">
      <p sl="bg">Geachte mevrouw de Voorzitter, geachte commissaris, geachte collega’s, we bespreken een onderwerp dat op zichzelf – in vergelijking met andere problemen op het gebied van de gezondheidszorg in de Europese Unie – slechts een beperkt aantal mensen direct raakt. Er zijn echter twee belangrijke redenen waarom het steeds meer in de belangstelling komt te staan. De eerste is dat transplantaties worden ervaren als het toppunt van hedendaags medisch kunnen, en de tweede dat in de praktijk iedere burger een potentiële donor is, en dat roept veel vragen op van verschillende aard.</p>
      <p sl="bg">Graag wil ik hier vooral benadrukken dat een mensenleven geen prijs kent en dat elke inspanning die mogelijk is om een leven te kunnen redden ook dient te worden verricht. Uit de statistieken blijkt dat de situatie per lidstaat sterk verschilt. Er zijn landen waar langs de gehele zorgketen een goede organisatie is opgezet, terwijl in andere landen het systeem van gezondheidszorg grote problemen ondervindt en transplantaties ongeveer tot de categorie ‘exotische geneeskunde’ behoren. Wie in een dergelijk land een transplantatie nodig heeft, is genoodzaakt zijn toevlucht te nemen tot transplantatietoerisme, in het duidelijke besef dat daaraan grote risico’s zijn verbonden en dat hij de wet overtreedt en de regels van de ethiek schendt omdat zijn eigen leven maar al te vaak wordt gered ten koste van het vernietigde of voorgoed getekende leven van een ander.</p>
      <p sl="bg">Het is van groot belang dat commercialisering van transplantaties wordt voorkomen en dat kan worden gewaarborgd dat orgaandonatie door levende donoren zonder enige vergoeding geschiedt, zoals er uiteraard ook garanties dienen te komen voor alle noodzakelijke zorg en voor een vergoeding wegens gederfde inkomsten. Verder is het uitermate belangrijk dat er binnen het raamwerk van de Europese Unie een transparant volgsysteem voor organen wordt opgezet – ook na transplantatie.</p>
      <p sl="bg">Ik ben van mening dat de Europese burgers met de voorgestelde richtlijn een betere toegang tot een donororgaan zullen krijgen, dat het vertrouwen in het systeem voor donorschap daardoor zal toenemen en dat er een betere uitwisseling tot stand komt van goede praktijken, die hopelijk ook op nationaal niveau zullen worden toegepast.</p>
    </intervention>
    <intervention id="2-362" speaker_id="96944" name="Marina Yannakoudakis" is_mep="True" mode="spoken">
      <p sl="en">Mevrouw de Voorzitter, we zijn allemaal vóór richtlijnen die levens helpen redden, en ik wil de rapporteur graag feliciteren met zijn werk en met een verslag dat in beginsel eenvoudig lijkt maar in feite ingewikkeld is als het op de details aankomt.</p>
      <p sl="en">Rondom postmortale donatie spelen gevoelige kwesties die in aanmerking moeten worden genomen, zoals ethiek, de positie van de familieleden van de overledene, de vraag of donorcodicils verplicht moeten worden en uiteraard ook of er een Europees donorcodicil moet komen. Al deze kwesties moeten met respect worden behandeld aangezien er geen goede of foute benadering bestaat.</p>
      <p sl="en">Het terrein van donatie bij leven was het meest uitdagend. Er is sprake van een belangrijke rode lijn die niet overschreden mag worden en deze lijn waarborgt dat donatie bij leven vrijwillig en zonder financieel gewin kan plaatsvinden.</p>
      <p sl="en">We zijn er in geslaagd in de richtlijn een evenwicht te vinden tussen het waarborgen van kwalitatief hoogwaardige postmortale donatie en het erkennen van de noodzaak van donatie bij leven. De kracht van de richtlijn schuilt in de erkenning dat postmortale donatie alleen onvoldoende is om het benodigde aanbod aan organen te bereiken. Daarom zijn controles en richtsnoeren ontworpen om te waarborgen dat als donatie bij leven plaatsvindt dit op een correcte manier gebeurt, met bescherming van zowel de donor als de ontvanger en de garantie dat donatie onbetaald en op vrijwillige basis gebeurt.</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="2-363" speaker_id="1930" name="Horst Schnellhardt" is_mep="True" mode="spoken">
      <p sl="de">Mevrouw de Voorzitter, mijnheer de commissaris, dames en heren, ik heb zelf een medewerker die op een orgaantransplantatie aangewezen was. Ik heb meegemaakt hoe blij hij was toen hij de ingreep mocht ondergaan. Maar ik heb ook meegemaakt hoe hij moest wachten en hoe zijn kwaliteit van leven daar onder leed. Daarom is het zo belangrijk dat we dit wetsontwerp vandaag aannemen. De feiten zijn nog altijd zo dat er, ook in een land als Duitsland, jaarlijks duizend patiënten sterven omdat er geen orgaan beschikbaar is. Het is dus zaak om het tekort weg te werken en de kwaliteit te waarborgen. Dat is van een groot maatschappelijk belang.</p>
      <p sl="de">Eigenlijk biedt Europa ons met zijn interne markt en zijn Europese instellingen de beste voorwaarden om een aanzienlijke verbetering te realiseren. Laten we die kans aangrijpen! Het stemt mij zeer tevreden dat we in de richtlijn vastgelegd hebben dat donatie vrijwillig en onbetaald hoort plaats te vinden. Dat is ook wat het respect voor de menselijke waardigheid ons gebiedt.</p>
      <p sl="de">Wat het teruglopende aantal donoren betreft, zou ik de Commissie willen vragen om – zoals zij al vaker gedaan heeft – een discussie- en informatieklimaat in Europa te scheppen, waardoor de acceptatie van het donorschap onder de Europese burgers vergroot wordt. Ik zie er niets in om de verschillende systemen te harmoniseren. Waar het hier om gaat is coördinatie en het lijkt mij dat het aanstellen van transplantatiecoördinatoren in ziekenhuizen een belangrijke stap in die richting is.</p>
      <a text="(Spreker wordt door de Voorzitter onderbroken)"/>
    </intervention>
    <intervention id="2-364" speaker_id="96975" name="António Fernando Correia De Campos" is_mep="True" mode="spoken">
      <p sl="pt">Mevrouw de Voorzitter, mevrouw Jiménez, commissaris, de mogelijkheid om aangetaste menselijke organen te vervangen door de organen van iemand anders, en afstoting te voorkomen, is een van de grote succesverhalen van de hedendaagse geneeskunde. De Europese benchmarking laat verschillen zien, laat zien dat middelgrote landen, zoals Portugal, het in dergelijke vergelijkingen heel goed doen en dat grotere landen, zoals Spanje, vandaag erkend worden als voortrekkers op het gebied van organisatie en goede praktijken.</p>
      <p sl="pt">Er zijn een aantal beginselen en praktijken die we moeten waarborgen. Ten eerste: de versterking van de wetenschappelijke kennis en informatie. Die leidt ertoe dat steeds meer donoren kiezen voor donatie bij leven en tot een veralgemening van de postmortale donaties. Ten tweede: het verbod op de commercialisering van donatie, niet alleen in de lidstaten maar ook daarbuiten, wat transplantatietoerisme verhindert en organenhandel bestrijdt. Ten derde: het proactief promoten van donatie in ziekenhuizen als een manier om het tekort te aan te vullen.</p>
      <p sl="pt">Tot slot, mevrouw de Voorzitter: ervoor zorgen dat iedereen die nood heeft aan transplantatie en die voldoet aan de geharmoniseerde klinische criteria gelijke toegang heeft tot transplantatie, met eerbied voor het beginsel van de universele gezondheidszorg: een voorbeeld van het sociaal Europa waar we trots op zijn. Mijn felicitaties aan de rapporteurs voor hun werk.</p>
    </intervention>
    <intervention id="2-365" speaker_id="1318" name="James Nicholson" is_mep="True" mode="spoken">
      <p sl="en">Mevrouw de Voorzitter, allereerst wil ik beide rapporteurs bedanken omdat zij heel hard aan deze verslagen hebben gewerkt en met zijn tweeën uitstekend werk hebben verricht. En dat bovendien in het kader van een echt plan voor orgaandonatie en -transplantatie in heel Europa.</p>
      <p sl="en">We kennen allemaal de cijfers – ieder jaar moeten duizenden mensen in heel Europa een orgaantransplantatie ondergaan. Tegen die achtergrond ben ik blij dat we gezamenlijke pogingen gaan ondernemen om het aantal registers voor orgaandonors een impuls te geven door verschillende typen registratiemethoden te stimuleren en onze grensoverschrijdende samenwerking te versterken om ervoor te zorgen de beste matches tussen donors en ontvangers kunnen worden gemaakt. Mijns inziens is de voornaamste kwestie dat het bewustzijn wordt vergroot en ik denk dat deze verslagen daaraan een bijdrage zullen leveren.</p>
      <p sl="en">Daarnaast wilde ik nog zeggen dat ik ingenomen ben met het feit dat we in deze verslagen de nadruk hebben gelegd op de basisbeginselen dat orgaandonatie altijd altruïstisch, vrijwillig en onbetaald moet zijn. Dit is belangrijk als we mensen willen aanmoedigen te doneren en de kwaliteit en veiligheid van het systeem als geheel willen waarborgen. Er zijn vele mensenlevens gered. Dat kunnen er nog veel meer worden. Ik vraag uw steun voor dit verslag.</p>
    </intervention>
    <intervention id="2-366" speaker_id="97018" name="Theodoros Skylakakis" is_mep="True" mode="spoken">
      <p sl="el">Mevrouw de Voorzitter, de richtlijn die we vandaag bespreken, zal de komende jaren voor steeds meer mensen van belang zijn naarmate de medische technologie en de genetica vooruitgang zullen boeken. Op hoeveel transplantaties deze richtlijn van toepassing zal zijn, kunnen we vandaag nog niet voorzien, en mogelijk zal de richtlijn belangrijker worden dan we nu vermoeden.</p>
      <p sl="el">Om die reden is het een zeer goede zaak dat de tekst die we klaar hebben op stevige grondbeginselen rust, gebaseerd op altruïsme en vrije wil, en dat hij de lidstaten verplicht zeer strenge procedures op te stellen voor het hele traject. Het is daarentegen een nadeel dat het compromis waarover we moeten stemmen, in vergelijking tot de tekst waarover we oorspronkelijk hebben gestemd, de controle laat verwateren, met de verklaring dat er ofwel een controle ofwel een “audit” zal worden gehouden, daar waar de oorspronkelijke tekst voorzag in zowel een controle als een evaluatie van de instellingen die de transplantaties in kwestie zullen uitvoeren en de organen zullen leveren. Dat is een tekortkoming, maar ik hoop en ik ben van oordeel dat die niet essentieel is, maar toch wel vermeldenswaardig want transparantie is de sleutel in aangelegenheden van transplantaties.</p>
    </intervention>
    <intervention id="2-367" speaker_id="96803" name="Zbigniew Ziobro" is_mep="True" mode="spoken">
      <p sl="pl">Mevrouw de Voorzitter, wij dienen actieve steun te verlenen aan transplantatie en transplantologie. In dit verband moet in de eerste plaats voor een betere organisatie en coördinatie in het kader van de gezondheidszorg worden gezorgd. Het is echter ook uiterst belangrijk om het vertrouwen van de samenleving in deze tak van de geneeskunde te vergroten, voornamelijk omdat de publieke opinie in Europa van tijd tot tijd geconfronteerd wordt met berichtgeving over tal van onregelmatigheden, zoals de illegale handel in organen waarvan de herkomst onbekend is.</p>
      <p sl="pl">In mijn hoedanigheid van procureur-generaal heb ik in Polen een onderzoek geleid waarin een groot aantal onregelmatigheden aan het licht is gekomen met betrekking tot het verkrijgen van organen. Een voorbeeld hiervan waren illegale betalingen aan artsen die er op deze manier toe werden aangezet om informatie te verzamelen over donoren van wie men vermoedde dat ze hersendood waren. Door informatie over een enkele donor door te spelen, konden deze artsen in Polen een bedrag verdienen dat hoger was dan hun maandloon.</p>
      <p sl="pl">Wat transplantaties betreft, moet de samenleving er zeker van kunnen zijn dat alles volgens de geldende wetgeving, op transparante wijze en zonder verborgen belangen gebeurt. Daarnaast is het van belang dat deze nobele medische procedure niet wordt gebruikt als dekmantel voor andere beweegredenen dan het redden van mensenlevens. Vertrouwen is in deze context van onschatbare waarde.</p>
    </intervention>
    <intervention id="2-368" speaker_id="2025" name="Françoise Grossetête" is_mep="True" mode="spoken">
      <p sl="fr">Mevrouw de Voorzitter, minister, commissaris, het debat van vandaag laat duidelijk zien hoe alarmerend de situatie is. Om deze uitdaging op te pakken, moet de grensoverschrijdende uitwisseling van organen worden versterkt zodat donoren en ontvangers aan elkaar worden gekoppeld. Gebeurt dat niet, dan is gezien de lange wachtlijsten de kans erg klein dat patiënten de organen krijgen die ze nodig hebben.</p>
      <p sl="fr">Om deze grensoverschrijdende uitwisseling te verbeteren en het aantal donaties te vergroten, is het onontbeerlijk dat er dwingende gemeenschappelijke normen worden opgesteld voor de kwaliteit en veiligheid van donaties in de 27 lidstaten. Dat is in een notendop het belang van een Europees kader op dit punt.</p>
      <p sl="fr">Natuurlijk moeten wij uiterst waakzaam zijn wat betreft de illegale handel in organen. Alle beschikbare middelen moeten worden ingezet om de maffianetwerken en het transplantatietoerisme te bestrijden. Maar we moeten geen obstakels opwerpen voor donaties door levende personen, die daar in vrijheid en bewust voor kiezen. Het beginsel dat er geen geld wordt betaald, dient onaangetast te blijven en er mag geen enkele druk op een potentiële donor worden uitgeoefend.</p>
      <p sl="fr">Patiënten die dat willen, moeten dus worden aangemoedigd hun organen in vrijheid af te staan om levens te redden. Het risico van afstoting is in dat geval namelijk veel kleiner dan bij organen van overleden personen.</p>
      <p sl="fr">Tevens wil ik degenen waarschuwen die om ethische redenen de donatie van organen door levende personen in Europa willen beperken met als argument dat het risico bestaat dat zulke organen zullen worden verhandeld. Donaties van levende personen moeten vooral strak worden ingekaderd. Dat is de enige oplossing.</p>
    </intervention>
    <intervention id="2-369" speaker_id="28122" name="David Casa" is_mep="True" mode="spoken">
      <p sl="mt">Mevrouw de Voorzitter, zoals de commissaris zei, wachten er in de Europese Unie ongeveer 56 000 mensen op een orgaantransplantatie. Zoals gezegd gaat het in veel gevallen om een zaak van leven en dood en daarom ben ik van mening dat dit belangrijke ontwikkelingen zijn die de moeite van het bespreken waard zijn. De maatregelen zullen er niet direct toe leiden dat er meer organen beschikbaar komen voor transplantatie, maar de invoering van gemeenschappelijke praktijken in de lidstaten zal als het goed is wel meer vertrouwen en zekerheid tussen deze landen tot gevolg hebben, hetgeen vervolgens zal leiden tot meer orgaandonaties binnen en tussen landen.</p>
      <p sl="mt">Sommige van de problemen die in het verslag worden aangekaart, zoals dat van de illegale orgaanhandel, kunnen niet direct worden aangepakt, maar ik waardeer wat de rapporteur heeft gedaan om op dit punt meer bewustzijn te creëren brengen en hoop dat deze elementen op niet-bindende wijze zullen worden opgenomen in een bijlage bij het definitieve document. Ten slotte wil ik commissaris Dalli en de rapporteurs feliciteren met hun goede werk inzake dit gevoelige onderwerp.</p>
    </intervention>
    <intervention id="2-370" speaker_id="33989" name="Daciana Octavia Sârbu" is_mep="True" mode="spoken">
      <p sl="ro">Transplantaties en orgaandonaties redden en verlengen jaarlijks de levens van duizenden Europese burgers. Het is triest dat duizenden andere patiënten in afwachting van een transplantatie overlijden, ook al zijn er elders in de Europese Unie geschikte donoren beschikbaar. Dit is een lastige en controversiële kwestie die belangrijke vragen opwerpt. Het Parlement bevestigt met dit verslag een gemeenschappelijk standpunt, namelijk dat elk commercieel element in het proces, alles wat kan leiden tot de aan- en verkoop van organen, illegaal is.</p>
      <p sl="ro">Het is van het grootste belang om zo snel mogelijk een effectieve regeling vast te stellen en te implementeren, niet alleen omdat we daarmee levens van patiënten redden, maar ook omdat zo’n regeling de vraag naar organen zal doen afnemen, die anders illegaal en met winstoogmerk verkregen worden, zelfs tegen de wil van de donor.</p>
    </intervention>
    <intervention id="2-371" speaker_id="96922" name="Izaskun Bilbao Barandica" is_mep="True" mode="spoken">
      <p sl="es">Mevrouw de Voorzitter, ik wil iedereen gelukwensen met dit initiatief, omdat daarmee de levensverwachting van tal van mensen wordt vergroot en ‘solidariteit’ en ‘broederschap’ in concrete actie worden vertaald.</p>
      <p sl="es">Het Baskenland – Euskadi – heeft het wereldrecord in orgaandonaties: 38,5 donaties per miljoen inwoners in 2009. Hierdoor kunnen we jaarlijks per miljoen inwoners 60 nier- en 30 levertransplantaties uitvoeren. In de Verenigde Staten zijn die cijfers respectievelijk 54,7 en 21,4; in Europa 35,1 en 13,4; en in Spanje 48,8 en 24,6.</p>
      <p sl="es">Ons succes is te danken aan het protocol dat Baskische ziekenhuizen toepassen voor het verkrijgen van donororganen en aan een proces van organisatie en bewustmaking – de twee aspecten die prioriteit moeten hebben – alsook aan het werk waarmee al in 1986 is begonnen, toen een regionaal coördinatiesysteem voor transplantaties werd opgezet: een ander voorbeeld van de wijze waarop de regio’s aan Europa kunnen bijdragen.</p>
    </intervention>
    <intervention id="2-372" speaker_id="28463" name="Frieda Brepoels" is_mep="True" mode="spoken">
      <p sl="nl">Ongeveer twee jaar geleden keurde het Europees Parlement met een overweldigende meerderheid het verslag-Adamou goed, waarin voor het eerst de beleidsacties op EU-vlak op het gebied van orgaandonatie en -transplantatie werden besproken. Als een van de schaduwrapporteurs heb ik daar ook met heel veel plezier aan meegewerkt.</p>
      <p sl="nl">Vandaag stel ik met veel voldoening vast dat de rapporteur Mikolášik met zijn schaduwrapporteurs schitterend werk heeft geleverd en zelfs op deze korte termijn erin is geslaagd om een akkoord in eerste lezing met de Raad te bereiken. De belangrijkste punten van het verslag van twee jaar geleden zijn grotendeels overgenomen en verder uitgewerkt. Ik hoop dan ook dat deze richtlijn en het actieplan ertoe zullen leiden dat het aantal orgaandonoren in de Europese Unie zal toenemen, waardoor patiënten niet langer op wachtlijsten terecht hoeven te komen.</p>
    </intervention>
    <intervention id="2-373" speaker_id="96661" name="Krisztina Morvai" is_mep="True" mode="spoken">
      <p sl="en">Mevrouw de Voorzitter, ik zou graag enige toelichting krijgen van de rapporteur op twee kwesties. De eerste betreft het onderwerp van het systeem waarin toestemming wordt aangenomen tegenover het systeem waarin het ontbreken van toestemming wordt aangenomen. Naar ik begrijp, bestaan deze systemen in de lidstaten nog naast elkaar. In het ene systeem wordt aangenomen dat de overleden donor toestemming zou hebben verleend voor de transplantatie. Het lijkt me logisch dat dit systeem veel doeltreffender is vanuit het oogpunt van het aantal transplantatieorganen dat beschikbaar komt. Zou niet aan alle lidstaten moeten worden aanbevolen om gebruik te maken van het systeem van aangenomen toestemming?</p>
      <p sl="en">De andere kwestie betreft anonimiteit tegenover traceerbaarheid. De twee lijken enigszins in tegenspraak. Welke kwesties spelen er op dit punt? Wat is anonimiteit en wat is traceerbaarheid?</p>
    </intervention>
    <intervention id="2-374" speaker_id="96678" name="Alf Svensson" is_mep="True" mode="spoken">
      <p sl="sv">Mevrouw de Voorzitter, ongeveer 95 procent van ons wil een orgaan getransplanteerd krijgen wanneer dat ons leven verlengt. Niet meer dan ongeveer de helft van ons is echter bereid om organen af te staan. Daarom moeten we de publieke opinie op dit gebied beïnvloeden.</p>
      <p sl="sv">Kan de coördinatie worden verbeterd? Ja, zonder twijfel. Een hart dat operatief wordt verwijderd uit het lichaam van een persoon die is overleden, is slechts gedurende vier uur bruikbaar. Dat was zo in het verleden. Als we echter beslissen om moderne geneeskundige transplantatietechnieken toe te passen, is dat hart momenteel echter gedurende 24 uur bruikbaar.</p>
      <p sl="sv">We beschikken nu ook over geneeskundige kennis om, eenvoudig gezegd, longen te “wassen” of opnieuw in de gewenste toestand te brengen zodat ze kunnen worden gebruikt voor transplantatie op manieren die in het verleden onvoorstelbaar waren. Zoals bekend, blijven longen nog twee uur leven na het intreden van de dood.</p>
      <p sl="sv">Laten we ervoor zorgen dat feitelijke kennis in de praktijk wordt toegepast. Dat is volgens mij een basisvoorwaarde om van de coördinatie een feit te maken en niet slechts iets waar we over praten.</p>
    </intervention>
    <intervention id="2-375" speaker_id="96784" name="Janusz Władysław Zemke" is_mep="True" mode="spoken">
      <p sl="pl">Ik wil u graag van harte bedanken omdat u mij de gelegenheid geeft om hier het woord te voeren. Ik zou willen terugkomen op een – naar mijn mening – fundamentele kwestie.</p>
      <p sl="pl">Er bestaan erg grote verschillen tussen de systemen voor de identificatie van potentiële donoren die in de verschillende lidstaten van de Europese Unie worden gebruikt. In sommige landen is de schriftelijke toestemming van een potentiële donor vereist, terwijl men er in andere landen van uitgaat dat de organen van een donor mogen worden gebruikt indien deze hiertegen geen bezwaar heeft gemaakt. Deze maatregelen hebben uiteraard een beslissende invloed op het aantal donoren. Met het oog hierop zou ik de vertegenwoordiger van de Europese Commissie willen vragen of de Commissie niet op actievere wijze steun zou moeten verlenen aan deze tweede oplossing waarbij geen schriftelijke toestemming noodzakelijk is. Een situatie waarin de organen kunnen worden gebruikt van iedereen die hiertegen geen bezwaar heeft gemaakt, zou volstaan om het aantal donoren sterk te doen toenemen.</p>
    </intervention>
    <intervention id="2-376" speaker_id="97016" name="Angelika Werthmann" is_mep="True" mode="spoken">
      <p sl="de">Mevrouw de Voorzitter, geachte collega’s, meer dan 55 000 patiënten staan op de wachtlijst voor een orgaantransplantatie. Dagelijks sterven er bijna tien mensen gedurende deze wachttijd.</p>
      <p sl="de">Natuurlijk is orgaantransplantatie goed, maar alleen op basis van vrijwilligheid, met een schriftelijke toestemming en zonder vergoeding, om zo de orgaanhandel te kunnen bestrijden en natuurlijk met het oogmerk om de betrokkenen de hoogste kwaliteit en zekerheid te bieden.</p>
    </intervention>
    <intervention id="2-377" speaker_id="96791" name="Elżbieta Katarzyna Łukacijewska" is_mep="True" mode="spoken">
      <p sl="pl">Ik ben blij dat het Spaanse voorzitterschap het vraagstuk van orgaandonatie en -transplantatie als een van zijn prioriteiten beschouwt. Het is immers een kwestie van leven of dood. Ondanks het feit dat het aantal transplantaten jaar na jaar toeneemt, vermindert het aantal patiënten op de wachtlijsten voor transplantatie niet.</p>
      <p sl="pl">Ondanks de toenemende maatschappelijke bewustwording stellen we enorme ongelijkheden vast tussen de lidstaten op het gebied van orgaandonatie en transplantologie. Het is derhalve niet alleen erg belangrijk om een Europees model voor orgaandonatie en -transplantatie uit te werken waarbij gebruik zal worden gemaakt van de beste praktijken en oplossingen, maar ook om het sociale bewustzijn en de maatschappelijke aanvaarding te vergroten. Ik ben bijgevolg ingenomen met het feit dat de voorgestelde oplossingen gebaseerd zijn op het voorbeeld van Spanje, het land dat tot dusver de beste resultaten heeft behaald, zowel wat het aantal donoren als het aantal uitgevoerde transplantaties betreft. Ook de maatschappelijke steun voor het idee van orgaantransplantatie en -donatie is in dit land bijzonder groot.</p>
    </intervention>
    <intervention id="2-378" speaker_id="96987" name="Ricardo Cortés Lastra" is_mep="True" mode="spoken">
      <p sl="es">Mevrouw de Voorzitter, mevrouw Jiménez García-Herrera, ik kom uit Cantabrië, een kleine Spaanse autonome regio met 61 donaties per miljoen inwoners. Dat is niet alleen het hoogste donatiecijfer in Spanje, maar in heel Europa. Ik wil de heren Perello en Mikolášik complimenteren met hun verslag en met de steun die ze daarin uitspreken voor dit voorstel voor een richtlijn dat voortkomt uit de noodzaak om iets te doen aan het tekort aan organen in de Europese Unie.</p>
      <p sl="es">Het Spaanse succesmodel kan ook voor de rest van de Europese Unie van nut zijn. Dat geldt met name voor elementen als bevoegde nationale autoriteiten, de traceerbaarheid van organen en donaties bij leven.</p>
      <p sl="es">Ik wil ook het Spaanse voorzitterschap complimenteren, voor de vastberaden steun die het aan dit thema geeft door het tot een van zijn prioriteiten te maken.</p>
      <p sl="es">Dames en heren, u weet dat momenteel bijna 56 000 patiënten op een wachtlijst staan. De donatiecijfers en beschikbaarheid van organen variëren aanzienlijk tussen de landen in Europa. Het tekort aan organen is voor transplantatieprogramma’s een cruciale factor. De goede praktijken die kunnen worden ingevoerd, leveren in sommige lidstaten veel meer baten op dan in andere. Om die reden – en daarmee sluit ik af – is de aanneming van dit verslag van essentieel belang voor het verhogen van de donatiecijfers in alle lidstaten.</p>
    </intervention>
    <intervention id="2-379" speaker_id="96818" name="Salvatore Iacolino" is_mep="True" mode="spoken">
      <p sl="it">Mevrouw de Voorzitter, mevrouw Jiménez García-Herrera, commissaris, geachte collega’s, transplantatie is nu vaak een recht dat patiënten wordt ontzegd. Het ontzeggen van dit recht is misschien wel de meest problematische welzijnskwestie, ook vanwege de psychologische aspecten, en toch blijft er een chronische discrepantie bestaan tussen het aantal mensen op een wachtlijst en het aantal patiënten dat een transplantatie ondergaat. De donatieprocedure ligt bovendien erg gevoelig als het gaat om juridische en gezondheidszorgkwesties en is vaak verzwakt door procedures die over het algemeen omslachtig en traag zijn, terwijl we de kant van de zorgverlening juist zouden moeten versterken.</p>
      <p sl="it">De Europese Unie moet zich daarom inzetten voor het waarborgen van daadwerkelijke solidariteit en vrijwillige actie die de procedures niet minder nauwgezet maakt, door de professionaliteit en de donatiecultuur te verbeteren. Het aanvaarden van gemeenschappelijke kwaliteitsstandaarden is dus beslist een stap vooruit, die als onderdeel van een doel waaraan de Wereldgezondheidsorganisatie een verdere bijdrage kan leveren, onze instemming verdient.</p>
    </intervention>
    <intervention id="2-380" speaker_id="97014" name="Karin Kadenbach" is_mep="True" mode="spoken">
      <p sl="de">Mevrouw de Voorzitter, ik heb de discussie op de voet gevolgd. Woorden roepen bepaalde beelden op in de hoofden van de mensen. Vandaag was er telkens weer sprake van illegale orgaanhandel, van iets illegaals en van handel. Mij dunkt dat deze richtlijn duidelijk genoeg maakt dat de handel met organen uit de aard der zaak al illegaal is. We moeten niet de indruk wekken dat orgaanhandel in bepaalde gevallen legaal zou kunnen zijn.</p>
      <p sl="de">Ik zou de collega’s willen verzoeken om ook ten overstaan van de media te benadrukken dat we voorstander van orgaandonatie zijn, dus van iets waar aan de kant van de gever niets anders voor terugkomt dan dankbaarheid en aan de andere kant de wil bestaat om een leven te verlengen. Illegale orgaanhandel is dus onbestaanbaar, omdat orgaanhandel uit den boze is – organen worden alleen gedoneerd.</p>
    </intervention>
    <intervention id="2-381" speaker_id="photo_generic" name="Trinidad Jiménez García-Herrera" is_mep="True" mode="spoken">
      <p sl="es">fungerend voorzitter van de Raad . − Mevrouw de Voorzitter, mijnheer de commissaris, dames en heren, ik wil alle fracties en iedereen die een bijdrage aan dit debat heeft geleverd, danken voor hun steun en constructieve inbreng en mijn tevredenheid betuigen over het feit dat wij met het akkoord dat we hier vandaag bereiken, een proces tot een goed einde brengen.</p>
      <p sl="es">Meer nog dan met de moeilijkheden die zijn verbonden aan het in wetgeving vastleggen van technische aspecten die als gevolg van technische ontwikkelingen voortdurend onderhevig zijn aan verandering, hebben we dit semester te maken gehad met praktische moeilijkheden in verband met de toepassing van het Verdrag van Lissabon. Het Spaanse voorzitterschap wil daarom alle Europese instellingen – het Parlement, de Commissie en de Raad – alsook alle lidstaten oprecht danken dat ze mee hebben gedaan aan deze exercitie in flexibiliteit en aanpassing aan de ene en verantwoordelijkheidsgevoel en consensusbereidheid, zoals die vanmiddag tot uitdrukking is gekomen, aan de andere kant.</p>
      <p sl="es">Dames en heren, wij zijn erin geslaagd de Unie voor haar burgers effectiever en relevanter te maken. Daar mogen we onszelf mee complimenteren. Maar u weet ook dat er meer nodig is dan de goedkeuring van deze richtlijn. Ons werk is nog maar net begonnen. We moeten er nu voor zorgen dat de essentie van wat we met deze richtlijn hebben nagestreefd en uiteindelijk hebben bereikt – de bescherming van de gezondheid van onze burgers – bij de omzetting ervan niet verloren gaat.</p>
      <p sl="es">We moeten blijven werken aan het creëren van meer solidariteit en het handhaven van de maatschappelijke waarde van de richtlijn die door ieder van ons die aan de totstandkoming en lancering ervan heeft meegewerkt, is nagestreefd. Ook rond het actieplan is nog veel werk te verrichten. Het biedt ons een unieke kans om voortdurend bij te leren en constant aanpassingen en verbeteringen door te voeren.</p>
      <p sl="es">Nogmaals dank aan alle fracties voor hun steun en constructieve houding. Samen zullen we ons doel bereiken. We hebben het al bereikt!</p>
    </intervention>
    <intervention id="2-382" speaker_id="photo_generic" name="John Dalli" is_mep="True" mode="spoken">
      <p sl="en">lid van de Commissie . − Mevrouw de Voorzitter, na de bijzonder goede samenwerking tussen de Commissie, het Parlement en de Raad ben ik ervan overtuigd dat we nu overeenstemming hebben bereikt over alle belangrijke onderwerpen. Ik wil dr. Mikolášik en de heer Perello Rodriguez nogmaals feliciteren met en bedanken voor hun bijdragen.</p>
      <p sl="en">Ik ben van mening dat de voorgestelde richtlijn groot voordeel zal opleveren voor patiënten in Europa door hoge kwaliteits- en veiligheidsnormen voor menselijke organen te waarborgen. De richtlijn zal ervoor zorgen dat er binnen de gehele Unie een vergelijkbare veiligheidsnorm ontstaat en dat het vertrouwen in de transplantatiesystemen toeneemt. Ik ben ervan overtuigd dat in de voorgestelde richtlijn het juiste evenwicht is gevonden tussen de gegevensbescherming van burgers en de traceerbaarheid van organen, waarmee de richtlijn indirect een bijdrage levert aan de bestrijding van de handel in organen.</p>
      <p sl="en">Deze richtlijn biedt geen oplossing voor alle problemen die spelen op het terrein van orgaantransplantatie; deze richtlijn schept slechts het kader, verduidelijkt de afbakening van verantwoordelijkheden en stelt een aantal normen vast. Toch moet er meer worden gedaan op het gebied van de organisatie van onze ziekenhuizen, de verzameling en verspreiding van informatie, een goede karakterisatie van organen en maatregelen tegen illegale handel. Traceerbaarheid zal een positieve bijdrage leveren aan dat laatste punt, maar dat is dan wel afhankelijk van de handhaving in de lidstaten.</p>
      <p sl="en">De lidstaten krijgen veel flexibiliteit, en we hopen dat alle lidstaten het belang zullen toekennen aan dit onderwerp dat het verdient. De bevoegde autoriteiten die zij dienen op te richten moeten voldoende zijn toegerust en over voldoende middelen beschikken om te zorgen voor adequate gegevensverzameling en controle, traceerbaarheid, gecontroleerde normen, karakterisatie van organen en transplantatie en voor de uitoefening van doeltreffend toezicht om ongewenste voorvallen en bijwerkingen te rapporteren. Op die manier kunnen zij ons allemaal helpen om het risico in de toekomst te verkleinen.</p>
      <p sl="en">Voorzitter, fungerend voorzitter van de Raad, geachte afgevaardigden, uit de bijdragen van de leden van het Parlement tijdens dit debat blijkt duidelijk dat de compromistekst die vandaag voorligt tegemoetkomt aan ieders zorgen. Bedankt voor uw inbreng, uw samenwerking en uw steun.</p>
      <p sl="en">Analytisch overzicht van de amendementen over het voorstel voor een richtlijn van het Europees Parlement en de Raad inzake kwaliteits- en veiligheidsnormen voor menselijke organen, bestemd voor transplantatie</p>
      <a text="(COM(2008)0818 – C6-0480/2008 – 2008/0238(COD))"/>
      <p sl="en">Rapporteur: Miroslav Mikolášik (PPE)</p>
      <p sl="en">Amendementen:</p>
      <p sl="en">Direct aanvaardbaar : amendement 106 (Tekst in zijn geheel, blok nr. 1, compromisamendement) . De Commissie is het eens met de aanneming van de compromistekst door de medewetgevers.</p>
    </intervention>
    <intervention id="2-383" speaker_id="28178" name="Miroslav Mikolášik" is_mep="True" mode="spoken" role="rapporteur">
      <p sl="sk">Ik dank u allen hartelijk voor uw bijdragen aan dit debat. Het is mijn diepste overtuiging – en op basis van het debat weet ik wel zeker dat iedereen die met mij deelt – dat deze richtlijn alle politieke controverses te boven gaat, eenvoudigweg omdat het hier om mensen gaat, om patiënten en om het redden van mensenlevens.</p>
      <p sl="sk">Met meer organen en meer succesvol genezen patiënten kunnen we meer mensen opnieuw een volwaardig leven bieden, kunnen meer mensen terugkeren naar hun gezin en naar een nieuwe of wellicht hun oude plaats in het arbeidsproces en kan de levenskwaliteit fundamenteel worden verbeterd.</p>
      <p sl="sk">Openheid, toegankelijkheid, veiligheid, kwaliteit, beschikbaarheid, altruïsme, meer levende donors, kosteloosheid en vrijwilligheid, dit zijn alle beginselen tezamen die we in deze richtlijn hebben opgenomen.</p>
      <p sl="sk">Ik heb er vertrouwen in dat er met deze richtlijn dankzij een versterkte samenwerking en uitwisseling tussen de lidstaten meer organen ter beschikking komen en dat dit de EU-lidstaten weer een belangrijk stapje dichter bij elkaar brengt.</p>
      <p sl="sk">Ook heb ik er het volste vertrouwen in dat deze richtlijn ook daadwerkelijk brengen zal wat we aan het begin voor ogen hadden, namelijk meer consensus, meer liefde en bovenal: meer gelukkige patiënten.</p>
    </intervention>
    <intervention id="2-384" speaker_id="96989" name="Andres Perello Rodriguez" is_mep="True" mode="spoken" role="rapporteur">
      <p sl="es">Mevrouw de Voorzitter, dat het Parlement in een voor Europa en de rest van de wereld moeilijke tijd, in een tijd van crisis, in staat is om de eerste richtlijn na de inwerkingtreding van het Verdrag van Lissabon in eerste lezing goed te keuren, zegt veel over de gevoeligheid van het Parlement, versterkt het vertrouwen in de democratische instellingen en laat zien dat de Europese afgevaardigden in hetzelfde tempo vooruit willen als de wetenschap en ook met dezelfde bereidheid tot en mate van solidariteit als de Europese samenleving.</p>
      <p sl="es">Ik weet niet of we alles even goed hebben gedaan of dat we misschien nog iets extra’s hadden kunnen doen. Maar ik wil wel de twijfels wegnemen die mogelijk zijn ontstaan. Waar ik absoluut zeker van ben, is dat we, wanneer we alles wat we in het Parlement gaan goedkeuren ook daadwerkelijk nakomen, levens zullen redden en de handel in menselijke organen in de Unie onmogelijk zullen maken, een misdrijf dat elders op aarde wel kan worden gepleegd, maar absoluut niet in de Europese Unie.</p>
      <p sl="es">Dus als wie dan ook nog twijfels heeft als gevolg van iets wat er tijdens dit debat gezegd is – zoals sommige collega’s hebben aangegeven – dan wil ik die bij dezen wegnemen. Dat was niet onze opdracht. We hebben geprobeerd ieders geweten, ethiek en moraal te eerbiedigen, maar zonder het hoofddoel uit het oog te verliezen, namelijk dat geen enkele Europeaan hoeft te sterven omdat er onvoldoende transplantatieorganen zijn, omdat we kunnen zorgen voor meer organen en bijgevolg voor minder illegale handel.</p>
      <p sl="es">Ik sluit af: ik weet dus niet of we er met ons werk in zijn geslaagd iedereen een gerust geweten te geven. Wat ik wel weet, is dat we veel mensenlevens gaan redden. Dat was onze opdracht en die hebben we volbracht.</p>
    </intervention>
    <intervention id="2-385" speaker_id="28241" name="De Voorzitter" is_mep="True" mode="spoken">
      <p sl="nl">De gecombineerde behandeling is gesloten.</p>
      <p sl="nl">De stemming vindt woensdag 19 mei 2010 plaats.</p>
      <a text="(De vergadering wordt om 16.25 uur onderbroken en om 16.30 uur hervat)"/>
      <p sl="nl">Schriftelijke verklaringen (artikel 149)</p>
    </intervention>
    <intervention id="2-883" speaker_id="28117" name="Jim Higgins" is_mep="True" mode="written">
      <p sl="en">Ik ben ingenomen met de nieuwe wetgeving om de kwaliteits- en veiligheidsnormen inzake orgaandonatie in de EU te reguleren. Ik ben in het bijzonder tevreden over de invoering van praktische maatregelen om ervoor te helpen zorgen dat levensreddende organen niet worden verspild, zoals de opzet van een pan-Europese databank voor organen. De nieuwe wetgeving zal vele levens redden en de kwaliteit van gedoneerde organen optimaliseren doordat de lidstaten in staat worden gesteld organen uit te wisselen. Vóór de totstandkoming van deze wetgeving werd een orgaan niet gebruikt als er in een bepaalde lidstaat geen geschikte ontvanger was. Nu kan het orgaan worden toegewezen aan een van de 56 000 EU-burgers die wachten op een transplantatie. Deze richtlijn schept een belangrijk kader dat door de verschillende lidstaten verder moet worden ontwikkeld. Wat Ierland betreft: er moet een onafhankelijke instantie komen om toezicht te houden op de transplantatie en verkrijging van gedoneerde organen. Op dit moment zijn Ierland en Malta de enige twee landen in de EU die niet beschikken over een nationale transplantatieautoriteit die ervoor zorgt dat er optimaal gebruik wordt gemaakt van organen. Om een einde te maken aan de wachtlijst voor transplantatiepatiënten – een van de hoofddoelen van de resolutie – moeten we orgaandonatie bij EU-burgers onder de aandacht brengen. In Ierland zou dit kunnen gebeuren door de lancering van een bewustwordingscampagne die door de overheid wordt ondersteund.</p>
    </intervention>
  </section>
  <section id="creitem32" title="13. Institutionele aspecten van de toetreding van de Europese Unie tot het Europees Verdrag tot bescherming van de rechten van de mens en de fundamentele vrijheden – Herzieningsconferentie van het Statuut van Rome inzake het Internationaal Strafhof in Kampala (Uganda) (debat)">
    <intervention id="2-388" speaker_id="1941" name="De Voorzitter" is_mep="True" mode="spoken">
      <p sl="nl">Aan de orde is de gecombineerde behandeling van:</p>
      <p sl="nl">verslag van Ramón Jáuregui Atondo, namens de Commissie constitutionele zaken, over de institutionele aspecten van de toetreding van de Europese Unie tot het Europees Verdrag tot bescherming van de rechten van de mens en de fundamentele vrijheden [2009/2241(INI) ] (A7-0144/2010), en</p>
      <p sl="nl">de verklaringen van de Raad en de Commissie over de herzieningsconferentie van het Statuut van Rome inzake het Internationaal Strafhof in Kampala (Uganda).</p>
    </intervention>
    <intervention id="2-389" speaker_id="97078" name="Ramón Jáuregui Atondo" is_mep="True" mode="spoken" role="rapporteur">
      <p sl="es">Mevrouw de Voorzitter, mevrouw de commissaris, mijnheer López</p>
      <p sl="es">Garrido, dit is een belangrijke dag. Ik weet dat er in dit Huis veel belangrijke dagen zijn, maar ik geloof oprecht dat sinds op 1 december 2009 het Verdrag van Lissabon in werking is getreden, de aanneming van het mandaat voor de toetreding van de Europese Unie tot het Europees Verdrag tot bescherming van de rechten van de mens en de fundamentele vrijheden (EVRM) een van de grote gebeurtenissen is geweest in het proces van de integratie en bouw van Europa.</p>
      <p sl="es">Ik geloof dan ook dat we getuige zijn van de realisering van een lang gekoesterd ideaal dat deel uitmaakt van de Europese integratie, omdat de menselijke waardigheid, de mensenrechten, de democratie en de rechtsstaat, deel uitmaken van het DNA van wat voor een groot deel het historisch traject van de Europese integratie is geweest.</p>
      <p sl="es">Met de aanneming van het verslag morgen, wordt het mandaat dat de Europese Unie feitelijk al heeft sinds het Verdrag van Lissabon toetreding tot het EVRM voorschrijft, ook formeel werkelijkheid. Ik wil de inhoud van het verslag samenvatten aan de hand van drie grote ideeën.</p>
      <p sl="es">Op de eerste plaats wil ik erop wijzen dat niet alleen de lidstaten de mensenrechten verdedigen, maar nu ook de Europese Unie – vanwege de rechtspersoonlijkheid die zij vanaf de inwerkingtreding van het Verdrag van Lissabon heeft – en het Gemeenschapsrecht en de ontwikkeling van een communautaire staat door de lidstaten die zich onderwerpen aan de bepalingen van het EVRM en aan de rechtsmacht van een internationale rechtbank buiten de Europese Unie die steeds en op elke plaats de naleving van deze bepalingen garandeert.</p>
      <p sl="es">Op de tweede plaats, de uitbreiding van de rechten van Europese burgers met het recht om de Europese Unie of haar lidstaten voor deze nieuwe rechtbank te dagen om naleving te vorderen van de in het EVRM neergelegde rechten wanneer het gemeenschapsrecht daarmee in strijd is.</p>
      <p sl="es">Zelfs het externe beleid van de Europese Unie, de politie, de veiligheid buiten onze grenzen en de internationale samenwerking zijn onderworpen aan de bepalingen van het EVRM. Wat betekent dat? Dat betekent, naar mijn mening, historisch gezien een grote stap vooruit in het integratieproces, en in de realisering van het meest essentiële bestanddeel van de ‘Europese idee’, wat zoals gezegd beantwoordt aan de eisen van de Europese burgers, namelijk de menselijke waardigheid.</p>
      <p sl="es">Het betekent ook een versterking van het Europees systeem voor de bescherming van fundamentele rechten, omdat het EVRM samen met het Handvest van de grondrechten van de Europese Unie en het Verdrag van Lissabon een bijna perfect kader van rechtsbescherming gaat vormen, dat natuurlijk gelijk het meest geavanceerde ter wereld wordt. Het versterkt ook de geloofwaardigheid van de Unie tegenover derde landen, waarvan we zelf in het kader van onze bilaterale betrekkingen voortdurend naleving van de mensenrechten eisen.</p>
      <p sl="es">In dit verslag worden institutionele en juridische aspecten uitgewerkt waarop ik verder niet zal ingaan. Wel vind ik het belangrijk om te onderstrepen dat nu op deze plaats een proces begint. Tegelijk met dit verslag – dat in samenwerking met de Commissie burgerlijke vrijheden, justitie en binnenlandse zaken en de Commissie buitenlandse zaken is opgesteld – heeft de Commissie nu immers ook een richtsnoer, een onderhandelingskader, dat haar in staat zal stellen naar het Parlement terug te keren met het verzoek deze overeenkomst goed te keuren en dat de lidstaten in staat zal stellen de toetreding tot het EVRM te ratificeren. Dat zou toch geweldig zijn, dames en heren. Ik wil mevrouw Reding overigens danken voor de snelheid waarmee de Commissie het onderhandelingsmandaat heeft goedgekeurd, alsook de Raad, die dat binnenkort ook zal doen. En ik dank mevrouw Gál en mijnheer Preda voor hun medewerking vanuit de twee parlementaire commissies. Dames en heren, mijns inziens is dit voorpaginanieuws.</p>
    </intervention>
    <intervention id="2-390" speaker_id="photo_generic" name="Diego López Garrido" is_mep="True" mode="spoken">
      <p sl="es">fungerend voorzitter van de Raad . − Mevrouw de Voorzitter, zoals de heer Jáuregui terecht heeft opgemerkt, is het debat dat we zo meteen gaan voeren – net als het debat dat we zo-even hebben afgesloten – van buitengewoon belang. Ik geloof dat een historische stap in de geschiedenis van de mensheid wordt gezet wanneer de verdediging van mensenrechten niet meer alleen de bevoegdheid van afzonderlijke staten is – de traditionele politieke actoren, de traditionele politieke subjecten van de laatste eeuwen – maar wanneer de bevoegdheid daartoe de nationale grenzen van staten overschrijdt en er een reeks internationale mechanismen en institutionele garanties worden vastgesteld voor een betere verdediging van universele menselijke waarden.</p>
      <p sl="es">Het Europees Verdrag tot bescherming van de rechten van de mens en de fundamentele vrijheden (EVRM), dat tot de kroonjuwelen van Europa behoort, en het Internationaal Strafhof, waarvan de bevoegdheid verder reikt dan alleen Europa, vertegenwoordigen deze grote stap vooruit naar de globalisering van de mensenrechten die in dit tijdperk wordt gezet.</p>
      <p sl="es">Wat het EVRM betreft, valt maar weinig toe te voegen aan de woorden van de heer Jáuregui en aan het uitstekende verslag dat hij samen met de rapporteurs voor advies, de heer Preda en mevrouw Gál heeft opgesteld over de toetreding van de Europese Unie tot het EVRM.</p>
      <p sl="es">Veel van de dingen die de heer Jáuregui heeft gezegd, zou ik willen herhalen. Net als hij wil ik onderstrepen dat deze toetreding inderdaad een onderdeel is van de Europese integratie, en dus een versterking van de Europese Unie. Bovendien is er naast deze toetreding nog het geweldige novum van het Handvest van de grondrechten van de Europese Unie waarin het Verdrag van Lissabon voorziet, en die twee instrumenten zullen naast elkaar functioneren. Dat is niet alleen een politieke maar vooral ook een technische uitdaging voor het Hof voor de Rechten van de Mens in Straatsburg en het hof in Luxemburg, die beide hun volledige jurisdictie zullen behouden.</p>
      <p sl="es">De toetreding tot het EVRM waarin het Verdrag van Lissabon voorziet, vergroot ook de geloofwaardigheid van de Europese Unie wanneer zij de mensenrechten verdedigt, aangezien wij landen vragen – niet die van de Europese Unie maar de landen in de rest van Europa – bij te dragen aan versterking van het EVRM. Met andere woorden, we vragen hun te waarborgen dat de in het EVRM vastgelegde rechten worden gerespecteerd en beschermd en zo zal de Europese Unie zelf, en niet slechts haar lidstaten, onder de rechtsmacht van het hof in Straatsburg vallen. Dit verhoogt onze geloofwaardigheid, zoals de heer Jáuregui zeer terecht opmerkt in zijn verslag.</p>
      <p sl="es">Ook wat het Internationaal Strafhof betreft, geloof ik dat we voor een gebeurtenis staan die we later als ‘historisch’ zullen kwalificeren en als politiek van zeer groot belang, namelijk de Herzieningsconferentie van het Statuut van Rome die over een paar dagen wordt gehouden. Dat is de enige conferentie die in het geval van een herziening, in dit geval een herziening van het Statuut van Rome, verplicht bijeen moet komen, en die daarnaast de balans gaat opmaken van de zeer belangrijke stap vooruit die met de oprichting van het Internationaal Strafhof is gezet.</p>
      <p sl="es">Ook wat deze conferentie betreft, staan we dus voor een gebeurtenis van grote relevantie, die vandaag nog wordt behandeld in het Politiek en Veiligheidscomité, morgen in het Coreper en ten aanzien waarvan naar verwachting volgende week de resolutie van de Raad wordt aangenomen, zodat we ons kunnen aansluiten bij de zeer positieve beoordeling van het Internationaal Strafhof die reeds is gegeven door andere staten, waaronder de Latijns-Amerikaanse staten die deel uitmaken van de Unie van Zuid-Amerikaanse Naties (Unasur).</p>
      <p sl="es">Met dit Internationaal Strafhof wordt tegemoetgekomen aan de toezegging die mede door de Europese Unie en haar lidstaten is gedaan om de mensenrechten te verdedigen en dus misdaden tegen de menselijkheid wereldwijd te vervolgen. Ik herinner eraan dat er in 2003 een gemeenschappelijk standpunt was, in 2004 een actieplan en in 2006 van de kant van de Europese Unie ook een samenwerkingsakkoord met het Strafhof is gesloten, en dat alle EU-lidstaten nu het Statuut van Rome hebben ondertekend en daarom aan de jurisdictie van het Strafhof zijn onderworpen.</p>
      <p sl="es">Het lijkt me daarom buitengewoon belangrijk om de aandacht te vestigen op de rol die het Internationaal Strafhof in de wereld heeft en op de verbintenis van de Europese Unie om bij te dragen aan zijn versterking. Hoewel het Internationaal Strafhof op dit moment bijna uitsluitend op het Afrikaanse continent actief is, zegt de Conferentie van Kampala de Afrikaanse volkeren dat we niet tégen maar juist mét Afrika zijn.</p>
      <p sl="es">Ook daarom is deze herzieningsconferentie zo belangrijk, een conferentie die openstaat voor alle staten, alsook voor maatschappelijke en internationale en regionale organisaties, en die ons de mogelijkheid biedt de stand van zaken van de internationale rechtspraak te beoordelen op een moment waarop het Internationaal Strafhof het enige permanente internationale strafhof is.</p>
    </intervention>
    <intervention id="2-391" speaker_id="photo_generic" name="Viviane Reding" is_mep="True" mode="spoken">
      <p sl="en">vicevoorzitter van de Commissie . − Mevrouw de Voorzitter, ik ben het eens met alle voorgaande sprekers en met al die afgevaardigden die aan dit onderwerp hebben gewerkt. De toetreding van de EU tot de het Europees Verdrag tot bescherming van de rechten van de mens (EVRM) is een stap van constitutioneel belang. Zij vormt het sluitstuk van het systeem dat de bescherming van de grondrechten binnen de Unie waarborgt, en u weet net zo goed als ik dat toetreding in het Verdrag van Lissabon niet is opgenomen als optie maar als een doel op zich.</p>
      <p sl="en">Ik verheug mij er dan ook over dat het Parlement zo veel belangstelling toont voor dit dossier – en dat overigens ook al van begin af aan heeft gedaan – hetgeen blijkt uit de resolutie die het Parlement heeft ingediend.</p>
      <p sl="en">Ik wil met name de rapporteurs van de Commissie constitutionele zaken en de Commissie burgerlijke vrijheden, justitie en binnenlandse zaken bedanken voor hun uitstekende samenwerking bij dit dossier. Ik wil hen verder bedanken voor de door hen georganiseerde hoorzitting omdat die werkelijk bijzonder heeft geholpen en een nuttige bijdrage heeft geleverd aan het bereiken van voortgang met betrekking tot dit dossier.</p>
      <p sl="en">Het ontwerpverslag dat de heer Jáuregui Atondo heeft opgesteld komt in zeer hoge mate overeen met het standpunt van de Commissie. Ik wil slechts drie punten noemen die volgens mij zeer belangrijk zijn.</p>
      <p sl="en">Ten eerste deelt de Commissie de opvatting dat ook de toetreding van de EU tot de aanvullende protocollen bij het EVRM – die overigens niet door alle lidstaten zijn geratificeerd – zeer wenselijk is. Veel van deze protocollen kunnen immers relevant zijn voor de uitoefening van de bevoegdheden van de Unie, en bepaalde garanties die zijn vervat in deze protocollen zijn ook tot uitdrukking gebracht in het Handvest. Het onderhandelingsmandaat moet de Commissie dan ook machtigen om te onderhandelen over een bepaling die waarborgt dat de Unie kan toetreden tot één of meer aanvullende protocollen.</p>
      <p sl="en">Het besluit om daadwerkelijk tot bepaalde protocollen toe te treden wordt, net als het besluit om toe te treden tot het Verdrag zelf, met eenparigheid van stemmen genomen door de Raad na goedkeuring door het Parlement. De Commissie is van mening dat dergelijke besluiten bij voorkeur alle aanvullende protocollen moeten betreffen en tegelijkertijd moeten worden genomen met het eigenlijke besluit tot sluiting van het toetredingsverdrag.</p>
      <p sl="en">Ten tweede is het belangrijk om in te gaan op de specifieke situatie dat de Unie, een afzonderlijke rechtspersoon bekleed met autonome bevoegdheden, verdragsluitende partij zal worden bij een mechanisme dat oorspronkelijk uitsluitend bedoeld was voor staten. Daarom is gezien de specifieke aard van het Unierecht een aantal beperkte en technische procedurele aanpassingen van het EVRM noodzakelijk.</p>
      <p sl="en">Een daarvan is het zogenaamde “co-respondentmechanisme” dat dient om recht te doen aan de gedecentraliseerde tenuitvoerlegging van het Unierecht door de lidstaten. Via dat mechanisme krijgt de Unie het recht om als medeverweerder op te treden in procedures die zijn aangespannen tegen lidstaten en die het Unierecht betreffen. Het verheugt mij te kunnen constateren dat hiervoor ook in het verslag van het Parlement wordt gepleit.</p>
      <p sl="en">Ten derde onderschrijf ik het verslag volledig omdat het de aanbeveling bevat om vertegenwoordigers van de Unie op gelijke voet met de vertegenwoordigers van andere verdragsluitende partijen te laten deelnemen in de organen van het EVRM. Die deelname is immers van cruciaal belang voor de soepele integratie en opname van de Unie in het EVRM-systeem. U hebt dit nu opgevat in de betekenis dat er bij het hof in Straatsburg door elke verdragspartij één rechter wordt benoemd.</p>
      <p sl="en">De Commissie is er dan ook een sterk voorstander van dat er een permanente voltijdrechter voor de Unie wordt benoemd, die dezelfde positie bekleedt en dezelfde taken heeft als zijn collega’s. Een ad-hocrechter, die alleen zou optreden in zaken die worden aangespannen tegen de Unie of waarin Unierecht een rol speelt, zou naar onze mening onvoldoende zijn.</p>
      <p sl="en">Ten aanzien van de methode voor de benoeming van een rechter namens de Unie zou de normale procedure moeten gelden zoals die is voorzien in het EVRM.</p>
      <p sl="en">Dit betekent dat de Parlementaire Assemblee van de Raad van Europa een rechter kiest uit drie door de Europese Unie voorgedragen kandidaten. Ik ben het eens met het voorstel in het ontwerpverslag dat een gepast aantal leden van het Europees Parlement toestemming moet krijgen om deel te nemen aan die zittingen van de assemblee waarin de rechters van het Europees Hof voor de Rechten van de Mens worden benoemd.</p>
      <p sl="en">De procedure voor de opstelling van de lijst met drie kandidaten is geen zaak die in het toetredingsverdrag thuishoort: dat is onze zaak. We moeten dit doen op basis van onze interne rechtsregels, maar het idee dat het Parlement hierbij betrokken moet worden op een manier die ongeveer gelijk is aan de procedure voorzien in artikel 255 WEU betreffende de selectie van kandidaten voor het Hof van Justitie is zeer interessant en verdient nadere bestudering.</p>
      <p sl="en">Geachte afgevaardigden, het Spaanse voorzitterschap kent, zoals u weet, zeer veel prioriteit toe aan dit dossier, en het zou hierover graag vóór eind juni overeenstemming bereiken. Als de Raad tegen die tijd overeenstemming zou kunnen bereiken – wat ik hoop – dan zouden we na de zomer kunnen beginnen met de toetredingsonderhandelingen. Zoals ik twee weken geleden in Brussel al heb gezegd, zal ik ervoor zorgen dat de Commissie – als onderhandelaar namens de Unie – het Parlement volledig op de hoogte houdt tijdens het onderhandelingsproces.</p>
      <p sl="en">Dit alles houdt verband met Europese aangelegenheden, maar op de agenda staan ook nog de internationale mensenrechten. Zoals u weet, hebben 138 staten in 1998 een stap voorwaarts gezet door het Statuut van Rome vast te stellen en zo voor het eerst in de geschiedenis een permanent internationaal hof op te richten dat moet garanderen dat plegers van genocide, misdaden tegen de menselijkheid en oorlogsmisdaden zich dienen te verantwoorden. Het Internationaal Strafhof (ICC) is in 2003 met zijn werk begonnen en nu, zeven jaar later, vindt in Kampala de herzieningsconferentie plaats. Dit nodigt uit tot het maken van een eerste analyse van de activiteiten van het hof, van de uitdagingen die nog in het verschiet liggen en van de effectiviteit van de steun die de EU heeft verleend.</p>
      <p sl="en">Als het gaat om de activiteiten van het hof weten we dat het ICC weliswaar volledig functioneert, maar ook dat het nog in de kinderschoenen staat. Er zijn nog geen rechtszaken voltooid, maar het Internationaal Strafhof buigt zich over de situatie in vijf landen: er is één proces van start gegaan, op 5 juli zal er nog een beginnen en een derde zaak bevindt zich in de fase van vooronderzoek – alle zaken betreffen Darfur en de Democratische Republiek Congo.</p>
      <p sl="en">We mogen niet vergeten dat het hier gaat om een hof dat slechts fungeert als laatste redmiddel. De primaire verantwoordelijkheid berust dan ook bij de staten zelf. In het merendeel van de gevallen fungeert het hof als katalysator voor staten om zelf zaken te onderzoeken en voor nationale rechters te brengen. Tegelijkertijd is het hof, in zijn korte bestaan, uitgegroeid tot een krachtig afschrikmiddel voor toekomstige wreedheden omdat de daders nu weten dat het recht zal zegevieren. In dat opzicht zijn er echter nog uitdagingen voor het hof.</p>
      <p sl="en">Na de ratificatie door Bangladesh is het aantal verdragsluitende partijen bij het Statuut van Rome op 111 gekomen. Het is echter overduidelijk dat we moeten streven naar universele aanvaarding van het Statuut en van het hof. Het hof is afhankelijk van de deelname en samenwerking van alle verdragsluitende partijen en derde landen, alsmede van internationale en regionale organisaties. Het hof kan zijn functies niet vervullen als staten nalaten de mensen te arresteren tegen wie het ICC een arrestatiebevel heeft uitgevaardigd, of als getuigen niet kunnen worden beschermd, of als er geen gevangenissen zijn voor veroordeelden. Daarom heeft de EU het hof de afgelopen tien jaar ondersteund om deze problemen te helpen oplossen.</p>
      <p sl="en">Wij als EU zijn van meet af aan groot voorstander geweest van de oprichting van het hof als een cruciaal mechanisme binnen de nieuwe internationale orde. Het hof is bedoeld om een einde te maken aan de straffeloosheid die er, zoals u weet, toe heeft geleid dat miljoenen mensen in de recente geschiedenis het slachtoffer zijn geworden van misdaden terwijl slechts een handjevol verantwoordelijken hiervoor terecht heeft moeten staan.</p>
      <p sl="en">De EU is van mening dat een doeltreffend ICC een onmisbaar instrument is voor de internationale gemeenschap om deze straffeloosheid te bestrijden en het ontstaan van een op regels gebaseerde internationale orde te bevorderen. Daarom hebben we het hof ondersteund door gebruik te maken van de verschillende instrumenten die tot onze beschikking staan en die de minister al heeft genoemd. Ons gemeenschappelijk standpunt is vertaald in een actieplan. Wij waren in 2006 de eerste organisatie die met het hof een overeenkomst inzake samenwerking en bijstand heeft gesloten, en we geven het ICC volledige politieke en diplomatieke steun bij demarches, politieke dialogen en verklaringen. De opname van bepalingen inzake het ICC in internationale overeenkomsten is voor de Europese Unie inmiddels vaste praktijk geworden.</p>
      <p sl="en">Sinds 2000 is in het kader van het Europees initiatief – later omgedoopt tot het Europees instrument – voor democratie en mensenrechten 29 miljoen euro bijgedragen om het hof direct of indirect te ondersteunen, met name door middel van wereldwijde campagnes gericht op het maatschappelijk middenveld. Daarnaast heeft de EU diverse besluiten genomen op het terrein van justitie, vrijheid en veiligheid ter versterking van de samenwerking tussen de lidstaten om misdaden die onder het Statuut van Rome vallen op nationaal niveau te onderzoeken en vervolgen. We doen dus ons best om het systeem te ontwikkelen. Het systeem moet verder worden geperfectioneerd, maar daarvoor is het noodzakelijk dat alle landen ter wereld hun betrokkenheid tonen.</p>
    </intervention>
    <intervention id="2-392" speaker_id="96838" name="Cristian Dan Preda" is_mep="True" mode="spoken">
      <p sl="ro">rapporteur voor advies van de Commissie buitenlandse zaken. – Ik ga het hebben over het verslag van de heer Jáuregui Atondo. Om te beginnen wil ik hem feliciteren met het opstellen van dit uitstekende verslag, dat naar mijn mening een goed overzicht geeft van de voordelen en uitdagingen die voortvloeien uit de toetreding van de Europese Unie tot het Europees Verdrag tot bescherming van de rechten van de mens en de fundamentele vrijheden (EVRM).</p>
      <p sl="ro">Met het advies voor ogen dat ik namens de Commissie buitenlandse zaken opgesteld heb, zou ik het voornaamste voordeel van de toetreding van de EU tot het EVRM willen benadrukken. Tegenwoordig, in de post-Lissabon-periode, zou je deze stap voor volkomen vanzelfsprekend kunnen houden, maar toch is er de afgelopen dertig jaar met enige regelmaat voor gepleit. Het lijkt mij dat toetreding tot het EVRM de geloofwaardigheid van de EU in een mensenrechtendialoog met derde landen een stuk groter zal maken en opnieuw bevestigt dat de Europese Unie bij uitstek een gemeenschap is die op recht stoelt.</p>
      <p sl="ro">De instellingen van de EU, evenals die van de landen die in de Raad van Europa vertegenwoordigd zijn, onderwerpen zich hiermee aan het externe, onafhankelijke toezicht van het Europees Hof voor de Rechten van de Mens in Straatsburg, gebaseerd op de stelregel ‘slechts één norm voor de mensenrechten, slechts één Hof’. Wat die ene norm ten aanzien van de mensenrechten betreft, wil ik erop wijzen dat toetreding tot het EVRM de EU tevens de mogelijkheid biedt om ook tot andere verdragen van de Raad van Europa toe te treden. Daarmee doel ik natuurlijk op de aanvullende protocollen, het herziene Europees Sociaal Handvest dat, zoals u weet, deze bescherming uitbreidt en versterkt op een pan-Europees niveau. Ik ben ook van mening dat de steeds hechtere band tussen de Europese overheden en die organen van de Raad van Europa die zich toeleggen op de bescherming van de mensenrechten een logisch gevolg zijn van deze ene beschermingsnorm.</p>
      <p sl="ro">Een ander punt, dat ik ook aangesneden heb in het advies dat ik namens de Commissie buitenlandse zaken geschreven heb, is de noodzaak om een balans te vinden tussen behoud van de specifieke kenmerken van het Europese rechtsstelsel enerzijds en voortzetting van de rechtspleging in Straatsburg anderzijds, die haar effectiviteit in het beschermen van de mensenrechten op pan-Europees niveau bewezen heeft.</p>
    </intervention>
    <intervention id="2-393" speaker_id="28150" name="Kinga Gál" is_mep="True" mode="spoken">
      <p sl="hu">rapporteur voor advies van de Commissie burgerlijke vrijheden, justitie en binnenlandse zaken. – Dames en heren, ten eerste wil ik de persoon die het verslag van de Commissie constitutionele zaken heeft opgesteld, de heer Jáuregui Atondo, bedanken voor de samenwerking. Ik denk dat de nauwe samenwerking tussen de Commissie constitutionele zaken en de Commissie burgerlijke vrijheden, justitie en binnenlandse zaken, en met de Subcommissie mensenrechten die ons werk heeft aangevuld, de vraagstukken van onze toetreding tot het verdrag met succes heeft behandeld, en terecht heeft gewezen op de kwesties die zijn gerezen en nog moeten worden opgehelderd.</p>
      <p sl="hu">Zelf heb ik namens de Commissie burgerlijke vrijheden, justitie en binnenlandse zaken besloten me er in de eerste plaats op toe te leggen – en dit heeft ook de commissie uiteindelijk bevestigd – dat onze toetreding echt toegevoegde waarde oplevert voor de EU-onderdanen, en dat zij zich bewust zijn van deze waarden en mogelijkheden, terwijl we tegelijkertijd te hooggespannen verwachtingen moeten voorkomen.</p>
      <p sl="hu">Er zijn verscheidene cruciale kwesties die de komende periode moeten worden opgehelderd tijdens de onderhandelingen, zoals de verhouding tussen de rechtbanken in Straatsburg en Luxemburg, aangezien het huidige systeem van jurisdictie bij geen van beide rechtbanken zal veranderen. Ik vind het belangrijk te benadrukken dat de hervorming van het functioneren van de rechtbank van Straatsburg samenvalt met de toetreding, en dat is een wezenlijk aspect. Ook wil ik benadrukken dat de toetreding alleen succesvol zal zijn als daardoor de ook nu al functionerende instellingen daadwerkelijk worden versterkt, en daarvoor moeten de justitiële apparaten in de lidstaten de nodige stappen zetten. De toetreding van de EU tot het verdrag is een uniek experiment, maar het mag geen gevaar opleveren voor de ook nu al functionerende mechanismen op het gebied van de uitvoering van onze mensenrechten. Het is cruciaal dat we ons ervan bewust zijn dat de toetreding pas succesvol is als daarmee de bestaande instellingen worden versterkt en onze burgers echt toegevoegde waarde krijgen.</p>
    </intervention>
    <intervention id="2-394" speaker_id="28276" name="Laima Liucija Andrikienė" is_mep="True" mode="spoken">
      <p sl="en">namens de PPE-Fractie . – Mevrouw de Voorzitter, de herzieningsconferentie inzake het Internationaal Strafhof (ICC) is een langverwachte en belangrijke gebeurtenis in de ontwikkeling van het hof zelf en, in bredere zin, in het internationaal strafrecht.</p>
      <p sl="en">De herzieningsconferentie biedt een goede gelegenheid voor de belanghebbenden om stil te staan bij de bestaande tekortkomingen van het ICC en om mogelijke wijzigingen of hervormingsrichtingen voor te stellen. Ik wil een aantal kwesties noemen die op de agenda moeten staan van de EU-lidstaten, alsmede van de delegatie van het Europees Parlement.</p>
      <p sl="en">Een daarvan is zonder meer het standpunt van onze trans-Atlantische partners inzake het ICC. Ik wil erop wijzen dat het feit dat de Verenigde Staten niet deelnemen aan het ICC verreweg de belangrijkste factor is die afbreuk doet aan het belang en het gezag van het ICC. Het zou dan ook zeer nuttig zijn als onze Amerikaanse partners meer duidelijkheid zouden kunnen verschaffen over hun huidige standpunt en betrokkenheid ten aanzien van het ICC.</p>
      <p sl="en">Verder wil ik er bij de EU op aandringen dat zij erop staat artikel 124 van het Statuut van Rome te bespreken – en hopelijk te wijzigen. Dit artikel, dat ook bekendstaat als de overgangsbepaling, biedt staten de mogelijkheid ervoor te kiezen hun onderdanen voor een periode van zeven jaar vanaf de ratificatie van het Statuut te onttrekken aan de rechtsmacht van het ICC inzake oorlogsmisdaden. Dit is een betreurenswaardige maas in de wetgeving die uit het Statuut van Rome moet worden verwijderd.</p>
      <p sl="en">Tot slot, maar daarom niet minder belangrijk, wil ik erop wijzen dat de EU moet streven naar een zo breed mogelijke ratificatie en tenuitvoerlegging van het Statuut van Rome in haar betrekkingen met landen die daartoe nog niet zijn overgegaan. Dit moet een doelstelling van de EU zijn tijdens uitbreidingsonderhandelingen en in de toetredingsfasen voor nieuwe EU-lidstaten. Verder moet het onderwerp hoog op de agenda staan in onze betrekkingen met Rusland, waarbij vooral rekening moet worden gehouden met het feit dat we momenteel onderhandelingen voeren over de uitvoeringsbepalingen van de partnerschapsovereenkomst met onze Russische partners.</p>
    </intervention>
    <intervention id="2-395" speaker_id="96865" name="Debora Serracchiani" is_mep="True" mode="spoken">
      <p sl="it">namens de S&amp;D-Fractie. – Mevrouw de Voorzitter, dames en heren, ik dank de rapporteur voor het uitstekende werk dat hij heeft verricht inzake de toetreding van de Europese Unie tot het Europees Verdrag tot bescherming van de rechten van de mens. De Europese burgers hebben daar profijt van omdat er dankzij dit verdrag een nieuw gerechtshof zal komen, buiten de Europese Unie, om zeker te stellen dat de rechten van de Europese burgers altijd worden gerespecteerd door de Europese Unie en de lidstaten.</p>
      <p sl="it">Op grond van het beginsel van democratie moeten de Europese Unie en de lidstaten altijd het recht hebben om zich te kunnen verdedigen. Daarom denk ik dat het essentieel is dat elk land dat tot het Verdrag toetreedt een rechter moet hebben om de context van ieder appel uit te leggen, net zoals ik het belangrijk vind dat het Europees Parlement een informeel orgaan heeft dat de uitwisseling van informatie tussen het Parlement en de Parlementaire Vergadering van de Raad van Europa coördineert en dat het Parlement bovendien wordt geconsulteerd tijdens het onderhandelingsproces.</p>
      <p sl="it">Ik zou hier ook aan willen toevoegen dat de Europese burgers het recht hebben om de mechanismen van deze toetreding te begrijpen, net zoals ze het recht hebben om te weten wat hun rechten zijn. Daarom denk ik dat het essentieel is dat de Raad van Europa en de Europese Unie overwegen om richtlijnen op te stellen, met een duidelijke uitleg van alle effecten en implicaties die de toetreding met zich meebrengt.</p>
    </intervention>
    <intervention id="2-396" speaker_id="4514" name="Andrew Duff" is_mep="True" mode="spoken">
      <p sl="en">namens de ALDE-Fractie . – Mevrouw de Voorzitter, de toetreding van de EU tot het EVRM heeft lang op zich laten wachten. Het is een essentieel stukje van de puzzel die uiteindelijk moet resulteren in een beter rechtsregime, dat wordt bevorderd door het Europees Hof van Justitie en profiteert van het externe toezicht dat wordt uitgeoefend door het hof in Straatsburg.</p>
      <p sl="en">Het is een maatregel die noodzakelijkerwijs ingewikkeld is omdat het gaat om een tegenprestatie voor het bindend maken van het Handvest van de grondrechten. Het is een teken van een belangwekkende prille consensus tussen degenen die, net als de traditionele Britten, voorstander waren van de intergouvernementele benadering van de Raad van Europa, en federalisten, zoals ik, die meer zagen in de supranationale aanpak. Een dergelijke koppeling past buitengewoon goed in deze tijd waarin de Liberaal-Democraten en de Conservatieven in het Verenigd Koninkrijk samen een coalitiekabinet vormen.</p>
    </intervention>
    <intervention id="2-397" speaker_id="96728" name="Barbara Lochbihler" is_mep="True" mode="spoken">
      <p sl="de">namens de Verts/ALE-Fractie. Mevrouw de Voorzitter, het opstellen van het Statuut van Rome en de instelling van het Internationaal Strafhof zijn een succesverhaal. Daar zijn vele voorbeelden van te geven. Maar het belangrijkste eraan is dat het voor het eerst in de geschiedenis mogelijk is om hoge vertegenwoordigers van een staat – civiel of militair – ter verantwoording te roepen, als ze opdracht tot oorlogsmisdaden of misdaden tegen de menselijkheid gegeven hebben.</p>
      <p sl="de">De EU heeft aan de totstandkoming en het functioneren van het Internationaal Strafhof veel positiefs bijgedragen en dient dit strafhof ook in de toekomst te ondersteunen, diens positie te versterken en zijn onafhankelijkheid te beschermen. De op handen zijnde herzieningsconferentie in Kampala zal de balans opmaken en vaststellen wat succesvol was en wat verbetering behoeft. Nu al is duidelijk te merken dat de staten zich in moeten spannen om wetten uit te vaardigen of bestaande wetgeving consequent toe moeten passen om het strafhof te ondersteunen.</p>
      <p sl="de">Vele staten zijn nog huiverig als het erom gaat hooggeplaatste personen aan te houden tegen wie een arrestatiebevel is uitgevaardigd. Commissaris Reding heeft daarop gewezen. Vaak weegt de angst voor diplomatieke sancties zwaarder dan het inzicht dat het strafhof deze concrete hulp nodig heeft om effectief op te kunnen treden.</p>
      <p sl="de">De conferentie in Kampala dient zich over een definitie van het begrip aanvalsoorlog te buigen. Een speciaal daarvoor ingestelde werkgroep van de landen die het Statuut van Rome ondertekend hebben, heeft hiervoor het nodige voorwerk verricht en al een geschikte tekst ingediend, die ook in onze resolutie terug is te vinden. We roepen de Commissie en de lidstaten op om zich hard te maken voor opname van deze definitie in het statuut en daarmee in de bevoegdheid van het strafhof.</p>
      <p sl="de">Daarbij moet er terdege op gelet worden dat er niet aan de onafhankelijkheid van het strafhof gemorreld wordt. Tot slot wil ik nog het belang van de eis benadrukken dat de EU op deze conferentie op het allerhoogste niveau vertegenwoordigd is. Dat is een blijk van steun voor het strafhof, maar ook een goed voorbeeld voor andere regeringen.</p>
    </intervention>
    <intervention id="2-398" speaker_id="96957" name="Ashley Fox" is_mep="True" mode="spoken">
      <p sl="en">namens de ECR-Fractie . – Mevrouw de Voorzitter, mijn fractie zet zich in voor de bescherming van de mensenrechten, maar we zijn er niet van overtuigd dat het verstandig is om de EU toestemming te geven het Europees Verdrag tot bescherming van de rechten van de mens (EVRM) te ondertekenen. Het feit dat alle lidstaten reeds partij zijn bij het EVRM doet de vraag rijzen welk voordeel het oplevert als ook de EU dit verdrag nu nog ondertekent. Ik zou het heel fijn vinden als iemand in dit Parlement mij een praktisch voorbeeld zou kunnen geven van een geval waarin de mensenrechten van iemand uit mijn kiesdistrict beter zouden zijn beschermd ten gevolge van de ondertekening van het EVRM door de EU.</p>
      <p sl="en">Op dit moment zijn de lidstaten niet verplicht rechtstreekse werking toe te kennen aan het EVRM in hun nationaal recht. Ik wil de bevestiging dat hierin geen verandering komt als de EU het EVRM ondertekent. Ik wil niet dat de bevoegdheid van het Britse Parlement om te besluiten dat we de manier waarop we de mensenrechten beschermen gaan veranderen, wordt aangetast. Ik vermoed dat een van de motieven achter dit voorstel de wens is om de status van de EU te vergroten en te laten zien dat zij een speler is op het internationale toneel. Wat mij betreft is dat een zeer goede reden om de EU geen toestemming te verlenen het verdrag te ondertekenen.</p>
    </intervention>
    <intervention id="2-399" speaker_id="96646" name="Helmut Scholz" is_mep="True" mode="spoken">
      <p sl="de">namens de GUE/NGL-Fractie. – Mevrouw de Voorzitter, mijn fractie betuigt nadrukkelijk haar instemming met de toetreding van de Europese Unie tot het Europees Verdrag tot bescherming van de rechten van de mens. Dat is waarschijnlijk het belangrijkste mensenrechteninstrument in Europa en de betekenis van het Europees Hof voor de Rechten van de Mens blijkt wel – misschien ook voor collega Fox – uit het feit dat daar jaarlijks gemiddeld 30 000 klachten worden ingediend. In 2009 waren het er overigens 57 000, terwijl het hof in dat jaar 2 000 uitspraken deed, of, preciezer: moest doen.</p>
      <p sl="de">Nu beschikt de EU weliswaar over een Europees Hof van Justitie, maar anders dan het Europees Hof voor de Rechten van de Mens is dat niet uitsluitend met de bescherming van de grondrechten belast. Het is ook niet volledig bezijden de waarheid om hier vast te stellen dat het EhvJ in het verleden niet het voortouw heeft genomen om de Europese grondrechten meer gewicht te verschaffen.</p>
      <p sl="de">Zowel de Raad van Europa als de EU noemen de ophanden zijnde toetreding historisch en ik geloof dat de meerderheid van de plenaire vergadering het daarmee eens is. Hopelijk zal dit in eerste instantie vooral voor de Europese burgers historisch blijken, want er wordt hierdoor een gebied geschapen waarin niet alleen 47 regeringen aan de mensenrechten gehouden zijn, maar ook de instellingen van de Europese Unie. Daarmee geeft de EU haar burgers duidelijk te verstaan dat zij, wat de mensenrechten betreft, niet boven de wet staat en dat de burgers deze rechten langs gerechtelijke weg op kunnen eisen, mochten die door de instellingen van de Gemeenschap geschonden worden.</p>
      <p sl="de">De concrete invulling van het eigenlijke toetredingsproces zal ongetwijfeld met problemen gepaard gaan en daarom is het van belang dat we hier onbevooroordeeld en creatief, snel en constructief de beste oplossingen voor de uitermate lastige technische en juridische problemen zoeken.</p>
    </intervention>
    <intervention id="2-400" speaker_id="96663" name="Morten Messerschmidt" is_mep="True" mode="spoken">
      <p sl="da">namens de EFD-Fractie . – Mevrouw de Voorzitter, het is gemakkelijk om de voordelen te zien van de toetreding van de EU tot het Europees Verdrag tot bescherming van de rechten van de mens. De toetreding zou van nut zijn voor die mensen die bij de EU in dienst waren en ontslagen werden, omdat zij geen valse boekhoudingen wilden ondertekenen en als klokkenluiders hebben gefungeerd. Zij kunnen een dergelijke zaak voorleggen aan het Europees Hof voor de Rechten van de Mens op grond van artikel 6. De toetreding is ook een voordeel voor collega’s die hier in het Parlement worden veroordeeld tot torenhoge boetes wegens het vrij uiten van hun mening en die geen mogelijkheid hebben om bij een instantie in beroep te gaan. Dergelijke zaken kunnen aan het Europees Hof voor de Rechten van de Mens in Straatsburg worden voorgelegd op grond van artikel 10. Het is dus gemakkelijk om de voordelen te zien.</p>
      <p sl="da">Dat mijn fractie niettemin tegenstander is van de toetreding van de EU tot het Europees Verdrag tot bescherming van de rechten van de mens is te wijten aan het feit dat de nadelen de voordelen duidelijk overschaduwen. Er bestaat namelijk geen twijfel over dat met name het Europees Hof van Justitie in Luxemburg de toetreding zal gebruiken om de bevoegdheden van de EU opnieuw uit te breiden. Op steeds meer gebieden – sociale aangelegenheden, vreemdelingenbeleid en de fundamentele vrijheden – zullen we zien dat de toetreding tot het Verdrag tot bescherming van de rechten van de mens als nieuw argument kan worden gebruikt om de EU nog meer te laten bepalen en dit betekent dat de lidstaten minder te bepalen zullen hebben. Dit betekent dat de lidstaten niet zelf mogen beslissen over hun vreemdelingenbeleid, kwesties in verband met de burgerlijke vrijheden, de vrijheid van meningsuiting en alle andere zaken die in het verdrag geregeld zijn. Dit willen wij niet. Al deze zaken moeten nationale aangelegenheden blijven en derhalve moet de EU zich niet op deze weg begeven.</p>
    </intervention>
    <intervention id="2-401" speaker_id="96960" name="Nicole Sinclaire" is_mep="True" mode="spoken">
      <p sl="en">Mevrouw de Voorzitter, de rapporteur stelt in zijn verslag dat de toetreding tot het Europees Verdrag tot bescherming van de rechten van de mens (EVRM) burgers bescherming zal bieden tegenover het optreden van de Unie. Ik hecht veel meer belang aan de bescherming van de inwoners van mijn kiesdistrict, de West Midlands in het Verenigd Koninkrijk, tegen de werking van het EVRM.</p>
      <p sl="en">Uiteraard hebben we in 1998 in het Verenigd Koninkrijk nationale wetgeving aangenomen om gevolg te geven aan het verdrag waardoor het EVRM nu geldend recht is voor al onze rechtbanken. In het manifest van de nieuwe Conservatieve regering werd beloofd dat zij de Human Rights Act zou intrekken maar zoals zij had moeten weten, heeft Lissabon van de EU een rechtspersoon gemaakt en heeft de EU nu meer macht dan de kiezers in het Verenigd Koninkrijk. Dit doet ons denken aan George Orwell. Het is een teken aan de wand en, zoals we weten, zijn sommige mensen gelijker dan anderen als het om mensenrechten gaat.</p>
      <p sl="en">Eerder deze maand, hebben inwoners van mijn kiesdistrict in de dorpen Meriden en Hatton te lijden gehad onder invasies van zogenaamde “travellers ”, die de openbare orde verstoorden en die zonder toestemming en mogelijk illegaal begonnen te bouwen in een van de weinig overgebleven waardevolle groene gebieden. Dankzij het Europees Verdrag voor de rechten van de mens hebben deze travellers bijzonder beschermde rechten. Zij krijgen voorrang bij gezondheidszorg en in het onderwijs, allemaal ten koste van de plaatselijke belastingbetalers!</p>
      <p sl="en">De rapporteur wil dat we onze nationale rechters en ministeries van Justitie bij dit proces betrekken. Wat mij betreft heeft het Europees Verdrag voor de rechten van de mens al genoeg schade aangericht. Misschien wil de rapporteur een bezoek brengen aan mijn kiesdistrict om de schending van ons land uit de eerste hand te ervaren. Wellicht is hij bereid eens gaan praten met de hardwerkende dorpsbewoners die de waarde van hun huizen hebben zien kelderen. Dan kan hij ook de linies inspecteren van de politieagenten die zijn opgeroepen voor het handhaven van de openbare orde en, niet te vergeten, de bijzondere rechten van de travellers . Hij kan dan zelfs genieten van het spektakel dat wordt veroorzaakt door negentig vrachtwagens met grind die de landweggetjes waar ouders wandelen met hun kinderen kapot rijden. Misschien kan hij de inwoners een handje helpen die in allerijl beveiligingsapparatuur installeren om de toename van criminele activiteiten die vaak gepaard gaan met dergelijke ontwikkelingen vóór te zijn.</p>
      <p sl="en">Natuurlijk zijn dit slechts kleine drama’s die in het niet vallen bij een zo belangrijk politiek project als de Europese Unie, maar laten we wel bedenken dat wanneer we bijzondere rechten toekennen aan een bepaalde groep burgers we de rechten van anderen automatisch aantasten.</p>
      <p sl="en">Het Europees Verdrag voor de rechten van de mens heeft de rechten van de inwoners van mijn kiesdistrict aangetast. Ongekozen functionarissen moeten niet kunnen bepalen wie bijzonder is en wie niet. We hebben in het Verenigd Koninkrijk een nieuw gekozen regering die beloften heeft gedaan op dit terrein. Laat haar die beloften uit naam van de democratie nu ook nakomen!</p>
    </intervention>
    <intervention id="2-402" speaker_id="1873" name="Íñigo Méndez de Vigo" is_mep="True" mode="spoken">
      <p sl="es">Mevrouw de Voorzitter, meer dan 20 jaar geleden – 23 jaar geleden om precies te zijn – mocht ik in het andere parlementsgebouw de ondertekening bijwonen van een akkoord tussen de toenmalige voorzitter van de Commissie, Jacques Delors, en de secretaris-generaal van de Raad van Europa, Marcelino Oreja, over de toetreding van wat toen nog de Europese Gemeenschappen waren tot het Europees Verdrag tot bescherming van de rechten van de mens en de fundamentele vrijheden (EVRM). Drieëntwintig jaar geleden!</p>
      <p sl="es">Dat doet me herinneren aan het antwoord van de dichter Heinrich Heine toen hem werd gevraagd waar hij het liefste zou willen sterven: “In Engeland, omdat daar alles honderd jaar later gebeurt.” Afgaande op enkele speedhes die we vandaag hebben gehoord, gebeurt alles er blijkbaar zelfs tweehonderd jaar later, mevrouw de Voorzitter. Maar ik vertrouw erop dat de invloed van de heer Duff in de nieuwe regeringscoalitie van Liberaal-Democraten en Conservatieven deze situatie zal verbeteren.</p>
      <p sl="es">Vandaar, mevrouw de Voorzitter, dat mijn fractie, de Fractie van de Europese Volkspartij (Christen-Democraten) al sinds lang voorstander is van toetreding en wij het geweldige verslag van Ramón Jáuregui – het is zijn eerste verslag en het zal zeker niet zijn laatste zijn – van harte verwelkomen.</p>
      <p sl="es">Wij geloven namelijk dat daarmee de zekerheden van burgers worden vergroot, omdat we mensen hiermee nog meer garanties geven dat de EU-wetgeving die door de lidstaten wordt toegepast, dat de besluiten en maatregelen van de Unie, in overeenstemming zijn met de lijst van rechten en vrijheden die in het EVRM worden gegarandeerd.</p>
      <p sl="es">Dit verslag effent het pad voor de oplossing van tal van technisch-juridische problemen die zich zullen voordoen omdat het EVRM oorspronkelijk was bedoeld om door lidstaten te worden geratificeerd en toegepast. En de Europese Unie is nu eenmaal geen staat en ook geen superstaat – hoe zeer de propagandisten in het Parlement ons ook anders willen doen geloven – het is een internationale organisatie. En het aanpassen van een internationale organisatie aan iets dat voor staten was opgezet, brengt moeilijkheden met zich mee.</p>
      <p sl="es">Mevrouw Giannakou, die onze schaduwrapporteur was en geweldig werk heeft geleverd, waarvoor ik haar hartelijk dank, zal op de concrete inhoud van het verslag ingaan. Zelf ik wil nu alleen dezelfde wens uitspreken als vicevoorzitter Reding, namelijk dat de Raad de Commissie snel een onderhandelingsmandaat geeft – mijn vriend Diego López Garrido zal daar zeker voor zorgen – zodat we hier spoedig de toetreding van de Europese Unie tot het EVRM kunnen vieren.</p>
    </intervention>
    <intervention id="2-403" speaker_id="96812" name="Juan Fernando López Aguilar" is_mep="True" mode="spoken">
      <p sl="es">Mevrouw de Voorzitter, ik sluit me aan bij de felicitaties aan de rapporteur, de heer Jáuregui, en aan de rapporteurs voor advies die aan dit verslag hebben gewerkt. Dat doe ik vooral om te benadrukken dat wij ons gedurende dit parlementair jaar weliswaar intensief met de economische crisis hebben beziggehouden, maar dat dit het moment is om te zeggen dat Europa meer is dan een interne markt en een eenheidsmunt: het zijn de burgers die ‘Europa’ maken.</p>
      <p sl="es">Het Handvest van de grondrechten van de Europese Unie, onze Bill of Rights , die uiting moet geven aan de politieke en burgerschapsaspecten van de opbouw van Europa, versterkt de rechten van de burger.</p>
      <p sl="es">En ook de toetreding tot het EVRM waarin artikel 6 van het EU-Verdrag voorziet, versterkt de rechten van de burger.</p>
      <p sl="es">Deze toetreding doet op geen enkele wijze afbreuk aan de grondrechten die volgens de nationale regelgeving van de lidstaten voortvloeien uit het staatsburgerschap. Integendeel, de rechten die ons allemaal toekomen op grond van het feit dat we deelnemen aan een gemeenschappelijk project, nemen juist toe, in aantal, kracht en reikwijdte.</p>
      <p sl="es">Als voorzitter van de Commissie burgerlijke vrijheden, justitie en binnenlandse zaken wil ik benadrukken dat we ons hebben beziggehouden met alle problemen die ongetwijfeld zullen ontstaan wanneer het EVRM wordt geïntegreerd in die gedeelde cultuur van het versterken en garanderen van rechten en burgerschap. We hebben werkbezoeken gebracht aan het Europees Hof van Justitie en het Europees Hof voor de Rechten van de Mens, die enorm vruchtbaar zijn gebleken, en voor 21 juni een derde conferentie bijeengeroepen waaraan belangrijke specialisten en rechters van beide gerechtshoven zullen deelnemen om vooraf een gemeenschappelijk antwoord te formuleren op de vraag naar de rechtszekerheid die burgers ten aanzien van hun burgerschapsrechten hebben.</p>
      <p sl="es">De Britse jurist Hart schreef dat er geen recht zonder rechtszekerheid is en geen rechtszekerheid zonder rechters. Net zo min kan Europa zonder burgers bestaan. En er zijn geen Europese burgers als mensen zich niet bewust zijn van het feit dat Europese integratie ons doet groeien en de fundamentele rechten die ons als burgers van een EU-lidstaat al toekomen, verder versterkt.</p>
    </intervention>
    <intervention id="2-404" speaker_id="96945" name="Marietje Schaake" is_mep="True" mode="spoken">
      <p sl="en">Mevrouw de Voorzitter, bij de herziening van het Statuut van Rome inzake het Internationaal Strafhof moeten we bedenken dat de oprichting van het hof werkelijk een succes betekent voor de liberale democratie en symbool staat voor de betrokkenheid bij een doeltreffend internationaal recht. Nu alle EU-lidstaten het Statuut van Rome hebben geratificeerd, beginnen we aan het volgende hoofdstuk in het realiseren van onze ambities en het nemen van onze verantwoordelijkheid op het gebied van mensenrechten, vrede en recht.</p>
      <p sl="en">Een kritische evaluatie is belangrijk, maar het ICC is nu al een belangrijke instantie doordat het ervoor zorgt dat deze fundamentele waarden niet enkel Europees zijn maar universeel. Het hof is een laatste redmiddel, zoals commissaris Reding zei, maar wel een belangrijk redmiddel. De EU en de lidstaten moeten hun betrokkenheid bij het ICC, of bij de beginselen die het poogt te garanderen, blijven tonen door de EU-richtsnoeren inzake het ICC aan te nemen. Het is een absolute plicht om onderzoek in te stellen naar mensen die zich schuldig maken aan oorlogsmisdaden, genocide en misdaden tegen de menselijkheid en deze mensen te vervolgen.</p>
      <p sl="en">Dankzij het Verdrag van Lissabon kunnen we werken aan een doeltreffender gemeenschappelijk buitenlands EU-beleid. De hoge vertegenwoordiger moet de toetreding tot het Statuut van Rome door andere mondiale spelers – China, India, Rusland en belangrijke kandidaat-lidstaten, zoals Turkije – actief bevorderen maar zij moet ook met de Verenigde Staten, als oude bondgenoot van de EU, een dialoog op gang brengen die bijdraagt tot mondiale gerechtigheid en de Verenigde Staten zouden serieus moeten overwegen zich bij hun bondgenoot aan te sluiten. Als Nederlandse Europeaan wil ik onze burgers ervan verzekeren dat de VS nooit een beroep zullen doen op de zogenaamde “Haagse Invasiewet”.</p>
      <p sl="en">De EU moet constructief samenwerken met Turkije en de VS om een halt toe te roepen aan de straffeloosheid in Iran, een van de meest persistente agressors, en een land waar de eigen regering haar burgers dagelijks en systematisch onderwerpt aan executies, verkrachting en marteling. We moeten werk maken van de echte mondialisering of universalisering van de mensenrechten, gerechtigheid en de rechtsstaat. Het ICC is een belangrijk instrument om dit doel te bereiken. Ook de steun voor dit hof moet worden gemondialiseerd. Het Europees Parlement heeft constructief gewerkt en is eensgezind over dit onderwerp.</p>
    </intervention>
    <intervention id="2-405" speaker_id="96758" name="Gerald Häfner" is_mep="True" mode="spoken">
      <p sl="de">Mevrouw de Voorzitter, geachte collega’s, we werken hier aan een uitbreiding van het recht op supranationaal niveau. Hoe belangrijk dat is, blijkt als we een blik werpen op mensenrechtenschendingen van dit moment en op de gruwelen uit het verleden van mijn eigen land. Nu is het zo dat de Duitsers de verschrikkelijkste misdaden uit de geschiedenis niet begaan hebben door wetten te overtreden, maar door wetten op te stellen waarin onrecht tot recht verheven werd, waarmee de moord op groepen als de Joden, communisten, christenen en homoseksuelen tot een wettelijke plicht gemaakt werd. Als zulke mensen en vooral zij die tot dit alles opdracht gegeven hebben achteraf zeggen dat ze slechts de wet van dat moment uitvoerden en daarvoor achteraf niet ter verantwoording geroepen kunnen worden, dan blijkt daaruit een onvoorstelbare zwakte van het recht en de medemenselijkheid.</p>
      <p sl="de">Daarom betekent onze besluitvorming ten aanzien van het Internationaal Strafhof een reusachtige stap vooruit, omdat hierdoor al dat soort mensen voortaan weet dat er buiten het nationaal recht nog een rechter is en dat ze er een leven lang rekening mee moeten houden alsnog ter verantwoording te worden geroepen. Dat is een reusachtige stap vooruit, net als de toetreding van de Europese Unie tot het Europees Verdrag tot bescherming van de rechten van de mens, waarvoor ik mij persoonlijk, net als u, langdurig heb ingezet. Ik ben verheugd dat we dit hier samen kunnen beklinken en ik dank vooral de rapporteur, Ramón Jáuregui Atondo, voor het uitstekende verslag.</p>
    </intervention>
    <intervention id="2-406" speaker_id="4521" name="Charles Tannock" is_mep="True" mode="spoken">
      <p sl="en">Mevrouw de Voorzitter, mijn nationale partij, de Britse Conservatieven – voor diegenen die het niet weten, ik ben een Conservatief – heeft in het verleden haar ernstige bezorgdheid geuit over het ICC en de handhaving door het ICC van het internationaal strafrecht, zoals vervat in het Statuut van Rome, op gebieden als misdaden tegen de menselijkheid, oorlogsmisdaden en genocide.</p>
      <p sl="en">Het tienjarig jubileum van de inwerkingtreding van het Statuut biedt ons nu de gelegenheid om de rol van het ICC grondig te evalueren en, naar mijn mening, heeft het hof zich – dat moet je het nageven – strikt gehouden aan zijn mandaat, heeft het zich onthouden van kwalijke vervolgingen en heeft het geprobeerd alleen de ergste tirannen aan te klagen.</p>
      <p sl="en">De hoofdaanklager van het hof, Luis Moreno-Ocampo, heeft het hof bekwaam geholpen zijn onpartijdigheid wereldwijd te versterken. De agressieve aanpak van politiek gemotiveerde zaken, een van de grote zorgen van onze Amerikaanse bondgenoten, is gelukkig achterwege gebleven. Groot-Brittannië is onder de vorige Labourregering toegetreden tot het ICC. Misschien dat de totstandkoming van een Conservatief-Liberale coalitie in het Verenigd Koninkrijk vorige week ons nu de kans biedt om de betrekkingen tussen Groot-Brittannië en het ICC te heroverwegen en om in Kampala enkele wijzigingen aan te brengen op betwiste terreinen, zoals dat van de “command responsibility ”, de aansprakelijkheid van meerderen voor misdrijven begaan door hun ondergeschikten.</p>
      <p sl="en">We kunnen niet toestaan dat de wezenlijke nationale belangen van het Verenigd Koninkrijk door het ICC in gevaar worden gebracht, maar tegelijkertijd moeten we erkennen dat het ICC in bepaalde omstandigheden een constructieve rol kan spelen door een einde te maken een klimaat van straffeloosheid voor dictators die er niet voor terugdeinzen genocide te plegen.</p>
    </intervention>
    <intervention id="2-407" speaker_id="96858" name="Marie-Christine Vergiat" is_mep="True" mode="spoken">
      <p sl="fr">Mevrouw de Voorzitter, commissaris, minister, dames en heren, ik wil graag iets zeggen over de toetreding tot het Europees Verdrag tot bescherming van de rechten van de mens (EVRM) en over de toetreding tot het ICC.</p>
      <p sl="fr">Allereerst wil ik onze rapporteurs bedanken voor de kwaliteit van hun verslagen en voor de bereidheid om ieders voorstellen te integreren en een brede consensus te bereiken.</p>
      <p sl="fr">Naast alles wat ten gunste van deze toetreding is gezegd, wil ik de nadruk leggen op twee punten die voor mij belangrijk zijn: de instelling van extern toezicht op de Unie en de extraterritoriale werking van het verdrag, dat wil zeggen, de toepassing ervan op alle handelingen van de Unie, ook buiten het eigen grondgebied. Hopelijk krijgen de clausules over “mensenrechten en democratie” dan wat meer betekenis. Het is dus niet alleen van belang dat het onderhandelingsmandaat van de Commissie betrekking heeft op het verdrag zelf en op alle protocollen en overeenkomsten die reeds in het Handvest van de grondrechten zijn verankerd, maar ook dat wij zeer binnenkort beloven toe te treden tot alle rechtsinstrumenten van het EVRM zodat er een coherent systeem ontstaat om de mensenrechten te beschermen.</p>
      <p sl="fr">Wat het ICC betreft heb ik twee wensen. In de eerste plaats verzoek ik de Europese Unie bijzonder waakzaam te zijn als het gaat om de rechten van slachtoffers en hun wettelijke vertegenwoordigers. Dat veronderstelt ad-hocrechtsbijstand waarbij een beroep kan worden gedaan op gespecialiseerde externe advocaten.</p>
      <p sl="fr">En commissaris, ten tweede wil ik graag dat de Unie al haar gewicht en energie in de schaal legt om te bereiken dat alle lidstaten hun wetten aan het internationale recht aanpassen. Met name Frankrijk heeft dat nog niet gedaan. Dat betreur ik en ik betreur eveneens dat grote landen, zoals de Verenigde Staten, niet meehelpen dit internationale recht op het gebied van misdaden tegen de menselijkheid toe te passen.</p>
    </intervention>
    <intervention id="2-408" speaker_id="96749" name="Andrew Henry William Brons" is_mep="True" mode="spoken">
      <p sl="en">Mevrouw de Voorzitter, de ondertekening van het Europees Verdrag tot bescherming van de rechten van de mens (EVRM) van de Raad van Europa door de Europese Unie zal gevolgd worden door wetgeving waardoor het EVRM onderdeel wordt van het recht van de Europese Unie, en niet alleen meer een document van een andere organisatie is dat wordt gebruikt als extern ijkpunt. Dat betekent dat het Hof van Justitie van de EU in Luxemburg de bevoegdheid zal krijgen om twee documenten die met elkaar kunnen conflicteren – het Handvest van de EU en het EVRM van de Raad van Europa – te interpreteren en te handhaven.</p>
      <p sl="en">Ik heb diverse deskundigen in de Commissie constitutionele zaken en de Commissie burgerlijke vrijheden, justitie en binnenlandse zaken gevraagd wat er zou gebeuren mochten de twee documenten of verschillende artikelen van hetzelfde document met elkaar in strijd zijn. Welk document of welk artikel zou dan voorrang krijgen?</p>
      <p sl="en">Ik kreeg in eerste instantie te horen dat het document of het artikel dat de meeste vrijheid toekende voorrang zou krijgen boven het document of het artikel dat minder vrijheid toekende. Vervolgens vroeg ik hoe de beslissing zou uitvallen als er twee partijen bij een geschil zouden zijn die zich beide beriepen op verschillende maar met elkaar concurrerende, mogelijk zelfs conflicterende, rechten – bijvoorbeeld het recht om een godsdienst te belijden zonder beledigd te worden en het recht op vrijheid van meningsuiting met inbegrip van kritiek op de overtuigingen van aanhangers van een godsdienst. Dit voorbeeld is niet geheel denkbeeldig, zoals wel blijkt uit de zaak van de Deense cartoons.</p>
      <p sl="en">Toen deed zich typisch een geval voor van de hond die niet blaft of veeleer van de deskundige die zijn mening voor zich hield. De stilte was even oorverdovend als voor iedereen duidelijk te horen en te begrijpen. Het vrije woord zal altijd worden geslachtofferd want dat is de standaardopstelling van de EU. De EU is immers een meester in het ontkennen van de vrijheid van meningsuiting!</p>
      <p sl="en">We hebben het hier over twee verschillende typen rechten – het politieke recht op vrijheid van meningsuiting ter bescherming tegen vervolging door de staat en het recht om niet te worden beledigd door kritiek. Het recht om niet te worden beledigd wordt veel belangrijker geacht dan het recht om te debatteren over een zaak van publiek belang. Moeten er dan helemaal geen beperkingen worden gesteld aan de vrijheid van meningsuiting? Er moeten beperkingen gelden voor degenen die aanzetten tot geweld, maar kritiek die minder ver gaat dan dat moet buiten het strafrecht blijven.</p>
    </intervention>
    <intervention id="2-409" speaker_id="1431" name="Marietta Giannakou" is_mep="True" mode="spoken">
      <p sl="el">Ik wens in het bijzonder de heer Jáuregui Atondo hartelijk te feliciteren met zijn verslag en met de goede samenwerking, en natuurlijk ook de heer Preda en mevrouw Gál met hun bijdrage uit twee verschillende commissies.</p>
      <p sl="el">Mevrouw de Voorzitter, de toetreding van de Europese Unie tot het Europees Verdrag tot bescherming van de rechten van de mens, en dus tot de jurisdictie van het Gerechtshof, is van essentieel belang en vloeit natuurlijk voort uit het feit dat de Unie een eigen rechtspersoonlijkheid heeft verworven met het Verdrag van Lissabon. Natuurlijk vragen sommigen zich af waarom we, nadat we het Handvest van de grondrechten van de Europese Unie hebben ingevoerd, zouden moeten toetreden tot de jurisdictie van het Europees Hof voor de Rechten van de Mens in Straatsburg.</p>
      <p sl="el">Om te beginnen heeft het Hof in Straatsburg, in de zin van res judicata , veel bredere mogelijkheden verworven dan die welke worden voorzien door de grondrechten. Dat werd al te verstaan gegeven door het voorzitterschap en door commissaris Reding.</p>
      <p sl="el">Ten tweede creëert dit in zekere zin een relatie tussen de Europese Unie en wat er gebeurt in Europa als geheel, en dus met de landen die lid zijn van de Raad van Europa. Weliswaar kan men zich afvragen of dat algemenere complicaties kan veroorzaken maar het verslag onderstreept dat er geen grensoverschrijdende beroepen mogen worden ingesteld en dat niet een van beide hoven onderschikt is aan het andere. Elk gerechtshof heeft de competentie die het toegewezen kreeg en dit geldt dus ook voor de Europese Unie met het Hof in Luxemburg.</p>
      <p sl="el">Ik ben de mening toegedaan dat een zeer belangrijke stap gezet is met de toetreding tot het Europees Verdrag tot bescherming van de rechten van de mens, alsook met de toetreding tot de protocollen die betrekking hebben op de overeenkomstige bevoegdheden. Dit biedt ook het Europees Parlement de mogelijkheid om zich actief te bemoeien met de onderhandelingen en om, via de Parlementaire Assemblee van de Raad van Europa, bij te dragen tot de keuze van een rechter.</p>
    </intervention>
    <intervention id="2-410" speaker_id="2073" name="Richard Howitt" is_mep="True" mode="spoken">
      <p sl="en">Mevrouw de Voorzitter, ik ben er trots op voorzitter te mogen zijn van de delegatie van dit Parlement die aanwezig zal zijn bij de herzieningsconferentie inzake het Internationaal Strafhof (ICC). We zijn daar aanwezig om te vieren hoe de oprichting van het hof heeft bijgedragen aan wereldwijde gerechtigheid en de strijd tegen straffeloosheid voor misdaden tegen de menselijkheid, alsmede om de vastberadenheid van onze Europese Unie te tonen om in ons eigen gemeenschappelijk buitenlands en veiligheidsbeleid de universele rechtsmacht van het hof te bevorderen.</p>
      <p sl="en">Als we ertoe oproepen slachtoffers betere toegang te bieden tot het recht, mogen we daarbij vermelden dat 15 van de 24 landen die wereldwijd hebben bijgedragen aan het Trustfonds voor slachtoffers onze eigen EU-lidstaten zijn – maar we moeten ook bescheiden zijn en opmerken dat dit betekent dat 12 EU-lidstaten geen financiële middelen ter beschikking hebben gesteld en dat 14 van onze landen verzuimd hebben nationale contactpunten aan te wijzen en ook niet hebben gereageerd op de jaarlijkse enquête, zoals is voorgeschreven in het Handvest. Universele rechtsmacht in het buitenland begint met universele tenuitvoerlegging in eigen land. Daarom, mevrouw de Voorzitter, betreur ik het dat een van de eerste besluiten die de nieuwe coalitieregering van het Verenigd Koninkrijk heeft genomen, is om naar de herzieningsconferentie af te reizen teneinde protest aan te tekenen tegen de bevoegdheid vervolging in te stellen tegen het misdrijf agressie en zich te verzetten tegen het Belgische voorstel om het gebruik van verboden wapens in interne conflicten te classificeren als oorlogsmisdaad.</p>
      <p sl="en">Agressie, het onrechtmatig gebruik van geweld tegen een andere staat, is na de Tweede Wereldoorlog immers al vervolgd door de tribunalen van Neurenberg en Tokio. Ik vind het moeilijk te begrijpen waarom het ICC niet gebruikt zou kunnen worden om de oorlogsmisdaden van de 21e eeuw te vervolgen. Ondertussen begrijp ik niet hoe zij kunnen rechtvaardigen dat het illegaal is om gifgas of dumdumkogels te gebruiken als dit over een landsgrens heen gebeurt, maar niet als het plaatsvindt binnen de landsgrenzen. Ze zeggen in feite dat toen Saddam Hoessein de Moeras-Arabieren met gifgas bestookte, of als er op demonstranten in de Gazastrook wordt geschoten met kogels die zo ontworpen zijn dat ze in het lichaam versplinteren, de daders hun gang kunnen gaan zonder te hoeven vrezen dat zij verantwoording moeten afleggen. Het is heel eenvoudig: ze hebben ongelijk.</p>
    </intervention>
    <intervention id="2-411" speaker_id="840" name="Charles Goerens" is_mep="True" mode="spoken">
      <p sl="fr">Mevrouw de Voorzitter, het lang verwachte ICC, dat in het leven is geroepen om plegers van genocide, misdaden tegen de menselijkheid en oorlogsmisdaden te berechten, vormt een eerste stap in de goede richting ten gunste van de slachtoffers die helaas maar al te vaak tevergeefs genoegdoening en gerechtigheid eisen.</p>
      <p sl="fr">Vóór de oprichting van het Internationaal Strafhof kenden velen het een preventieve rol toe. Zou een internationaal orgaan dat bevoegd is om plegers van afschuwelijke misdrijven zoals in Bosnië, Rwanda, Cambodja en Darfur te bestraffen, een meedogenloze dictator niet afschrikken? Hij weet dan immers dat hij zich buiten de grenzen van zijn land, waar hij ongestraft zijn gang kon gaan, niet meer veilig zou voelen.</p>
      <p sl="fr">Ik wil de Commissie en de Raad vragen of naar hun mening de beoogde preventie is verwezenlijkt. Kan de Commissie mij bijvoorbeeld vertellen of het aanhoudingsbevel dat het Internationaal Strafhof tegen de Sudanese president Omar al-Bashir heeft uitgevaardigd, volgens haar een deel van de oplossing of een deel van het probleem is? Persoonlijk geloof ik nog steeds dat het een deel van de oplossing is.</p>
      <p sl="fr">Hoe het ook zij, welke lering kunnen we trekken uit het nog prille bestaan van het ICC?</p>
      <p sl="fr">Mijn laatste vraag luidt: is de Commissie op basis van de geleerde lessen van plan wijzigingen voor te stellen tijdens de conferentie in Kampala? Dat is immers de gelegenheid bij uitstek om wijzigingen op de tekst die de rechtsgrondslag van het ICC vormt, te bespreken en eventueel door te voeren.</p>
    </intervention>
    <intervention id="2-412" speaker_id="28358" name="Konrad Szymański" is_mep="True" mode="spoken">
      <p sl="pl">Als we tot het Europees Verdrag tot bescherming van de rechten van de mens en de fundamentele vrijheden (EVRM) toetreden, moeten we er alles aan doen om een aantal ernstige gevaren te voorkomen.</p>
      <p sl="pl">We hebben een belangrijk probleem in verband met de concurrentie tussen twee rechtbanken: die in Straatsburg en het Europees Hof van Justitie. Het feit dat er twee documenten van kracht zullen zijn – het Handvest van de grondrechten en het EVRM – zal tot problemen leiden. Het zal zeer moeilijk zijn om aan onze burgers uit te leggen welke rechtbank bevoegd is voor hun klachten. Als gevolg hiervan zal het aantal gevallen toenemen waarin wordt geweigerd om een zaak te onderzoeken vanwege een conflict tussen de jurisdictie van deze twee rechtbanken en de hiermee verbonden rechtsgronden. Daarenboven bestaat het gevaar dat er als gevolg van de toetreding van de Unie tot het Europees Verdrag minder rekening zal worden gehouden met de grondwettelijke tradities van de lidstaten die vandaag de algemene beginselen van de EU-wetgeving vormen. Ik zou er in het bijzonder op willen wijzen dat de toetreding van de Unie tot het EVRM geen poging mag zijn om het protocol bij het Verdrag van Lissabon te omzeilen waarin wordt verzekerd dat het Verenigd Koninkrijk en Polen van alle onverwachte effecten van het Handvest van de grondrechten worden vrijgesteld.</p>
    </intervention>
    <intervention id="2-413" speaker_id="96855" name="Csanád Szegedi" is_mep="True" mode="spoken">
      <p sl="hu">Dames en heren, ik vind het erg jammer dat ik voor dit uitermate belangrijke onderwerp slechts een minuut spreektijd heb gekregen, dus met uw welnemen zal ik u in dit korte tijdsbestek informeren over het feit dat er ook op dit moment een verschrikkelijke overstroming woedt in Noord-Hongarije, Zuid-Slowakije en Polen. De levens van honderden mensen staan op het spel. Ook van hier uit, het Europees Parlement in Straatsburg, moeten we deze mensen verzekeren dat we solidair met ze zijn, meeleven met de slachtoffers en hopen dat deze verwoestende overstroming zo snel mogelijk voorbij is. Ik verzoek de leiders van het Europees Parlement waar nodig hulp te bieden aan de slachtoffers. Op dit moment staan tientallen steden in Noord-Hongarije volledig onder water. We hopen dat het lot en God zich over de door de ramp getroffen gebieden zullen ontfermen.</p>
      <p sl="hu">Het grootste probleem met dit verslag is dat het voor ons allemaal, aanwezige Parlementsleden, belangrijk is de mensenrechten naar een hoger plan te tillen en de mensenrechten te beschermen. Met de toetreding tot het verdrag neemt de bescherming van mensenrechten echter niet toe, alleen de ideologie van de Verenigde Staten van Europa komt op, wat wij niet als iets goeds zien aangezien de soevereine landen, de lidstaten, zich al hebben aangesloten bij dit verdrag. We zijn er echter op tegen dat ook met deze symbolische beslissing wordt gesuggereerd dat we deel uitmaken van een groot rijk.</p>
    </intervention>
    <intervention id="2-414" speaker_id="988" name="Carlo Casini" is_mep="True" mode="spoken">
      <p sl="it">Mevrouw de Voorzitter, mijnheer López Garrido, commissaris, dames en heren, deze toetreding is zeker een teken van een van de missies van de Europese Unie: de missie om de mensenrechten te verdedigen en te bevorderen.</p>
      <p sl="it">Het is een missie die al in haar hele structuur is opgenomen, die is verteld door haar geschiedenis, door het feit dat afzonderlijke lidstaten al tot het verdrag van de Raad van Europa zijn toegetreden, door de herhaalde bewering dat de algemene principes van het verdrag en van de grondwetten van de lidstaten nu deel uitmaken van het Europees recht. Deze symbolische geste is dus heel erg belangrijk.</p>
      <p sl="it">Maar het is niet zo eenvoudig om dit ideële concept te vertalen in juridische regels: dit verslag refereert vooral en uiteindelijk alleen aan institutionele kwesties en is volstrekt acceptabel. Ik moet zeggen dat ook ik de heer Atondo bedank, en ik moet ook getuigen van het feit dat de Commissie constitutionele zaken – die ik voorzit – dit document zo goed als unaniem heeft goedgekeurd. We zijn dus tevreden over dit document en ik blijf niet stilstaan bij afzonderlijke aspecten, omdat we het volkomen eens zijn met wat de voorzitter van de Raad en de commissaris hebben gezegd.</p>
      <p sl="it">Ik zou graag alleen een suggestie willen doen, aangezien de opmerking over de institutionele aanwezigheid van leden van het Europees Parlement binnen de Parlementaire Vergadering van de Raad van Europa wanneer zij bijeenkomt om een rechter en rechters te kiezen nogal vaag is: ik zou zeggen dat er een klein probleem is met de verhouding tussen de bevolking van Europa, van de Europese Unie, en de bevolking van andere landen. Gelukkig bepaalt de norm die het lidmaatschap van en de vertegenwoordiging in de Parlementaire Vergadering van de Raad van Europa van de afzonderlijke landen regelt al dat een land er minimaal twee heeft en maximaal achttien. Gezien het gewicht van de Europese Unie zou ik willen suggereren om de grens bij achttien te trekken.</p>
      <p sl="it">Maar ik moet afronden en dus zal ik zeggen dat deze resolutie een probleem laat voortbestaan – het is goed om ons daarin te verdiepen – en dat is het probleem dat al meerdere keren is benadrukt, namelijk dat van de verhouding tussen de gerechtshoven. Ik denk toch dat we nog even over dat probleem moeten nadenken, maar, vooral, over het probleem van de Europese ziel: wij als Europese Unie hebben in artikel 2 van het Verdrag van Lissabon gesteld dat we ons baseren op de menselijke waardigheid; de mensenrechten en gelijkheid zijn gebaseerd op de menselijke waardigheid. Daarover zijn we binnen Europa niet eensgezind en dus moeten we goed nadenken over het begrip menselijke waardigheid, over zijn grenzen en zijn inhoud. Maar dat is niet het onderwerp van deze beslissing en van dit verslag, waar ik het volkomen mee eens ben. Ik dank de rapporteur.</p>
    </intervention>
    <intervention id="2-415" speaker_id="39319" name="Maria-Eleni Koppa" is_mep="True" mode="spoken">
      <p sl="el">Mevrouw de Voorzitter, de Europese Unie is en blijft een sterke voorstander van het Internationaal Strafhof en van de rol ervan voor de bescherming van de mensenrechten op wereldvlak. Het is onze hoop dat de herzieningsconferentie van het Statuut van Rome inzake het Internationaal Strafhof in Kampala een mijlpaal zal vormen in de verdere ontwikkeling van het Hof.</p>
      <p sl="el">De internationale gemeenschap wordt opgeroepen om het gezag van de instelling te vergroten en om de bescherming en de verdere versterking van de onafhankelijkheid en de efficiëntie van de internationale strafgerechtigheid te waarborgen. In het kader van de herzieningsprocedure werden al verscheiden voorstellen ingediend, waarvan de opneming van het misdrijf agressie zonder twijfel de belangrijkste is. Wat op dit ogenblik echter van belang is, is dat duidelijk moet blijken dat het Europees Parlement wil onderstrepen dat afschuwelijke misdaden tegen de menselijkheid niet ongestraft mogen blijven. Wat we willen is heldere wetgeving en medewerking van zoveel mogelijk lidstaten van de internationale gemeenschap zodat een eind kan worden gemaakt aan straffeloosheid, via een eerlijke en onpartijdige procedure.</p>
      <p sl="el">Oorlogsmisdadigers moeten er volkomen zeker van zijn dat ze verantwoording zullen moeten afleggen voor hun daden. Het is die zekerheid van straf die ertoe kan bijdragen dat dergelijke afschuwelijke daden in de toekomst worden vermeden, maar tegelijkertijd ook de weg kan openen tot verzoening na gewelddadige conflicten.</p>
      <p sl="el">Wij bevestigen daarom onze absolute steun aan de doelstellingen van het Hof en onze toewijding aan de mensenrechten en het internationaal humanitair recht. Ik wens de herzieningsconferentie in Uganda veel succes toe.</p>
    </intervention>
    <intervention id="2-416" speaker_id="28280" name="Filip Kaczmarek" is_mep="True" mode="spoken">
      <p sl="pl">De toetsingsconferentie van het Internationaal Strafhof zal een belangrijke gelegenheid zijn om van de EU-lidstaten te verlangen dat ze zich vastleggen op waarden die voor ons van cruciaal belang zijn. Gelukkig zijn we het er in Europa algemeen over eens dat de meest wrede misdaden moeten worden berecht en dat de daders moeten worden gestraft.</p>
      <p sl="pl">Met het oog hierop is het goed dat de toetsingsconferentie in Afrika wordt gehouden. Afrika is een continent waar talrijke misdaden nog niet zijn bestraft. Het Strafhof doet op dit ogenblik onderzoek in vijf Afrikaanse landen: Kenia, de Democratische Republiek Congo, Sudan, Uganda en de Centraal-Afrikaanse Republiek.</p>
      <p sl="pl">Er dient een einde te komen aan de straffeloosheid van degenen die verschrikkelijke misdaden begaan tegen hun eigen burgers en tegen andere personen, ongeacht hun nationaliteit. Er is op dit vlak een cruciale rol weggelegd voor het Strafhof. Wanneer deze rechtbank zeventig jaar geleden had bestaan, had het bloedbad in Katyń misschien wel nooit plaatsgevonden. Alleen al het bestaan van een efficiënte rechtbank kan een preventieve werking hebben.</p>
      <p sl="pl">De Europese landen zouden de kerntaken van het Strafhof moeten versterken: het onderzoeken en vervolgen van oorlogsmisdaden, genocide en misdaden tegen de menselijkheid. Het is van groot belang dat meer landen toetreden tot het Statuut van Rome, aangezien de efficiëntie van het Strafhof afhankelijk is van de samenwerking tussen landen en internationale organisaties. Met het oog hierop zouden alle staten die partij zijn bij het Statuut van Rome bij een dergelijke samenwerking moeten worden betrokken. Indien dit niet gebeurt, zal de gewenste efficiëntie nooit worden bereikt.</p>
    </intervention>
    <intervention id="2-417" speaker_id="28306" name="Ana Gomes" is_mep="True" mode="spoken">
      <p sl="pt">Er staan belangrijke punten op de agenda van de conferentie van Kampala, zoals het misdrijf agressie. Maar de beschuldigde Omar al-Bashir voor het gerecht brengen is vandaag de meest bepalende stap in de consolidering van de universele rechtsmacht van het Internationaal Strafhof (ICC).</p>
      <p sl="pt">Het was dankzij de druk van de Europese Unie dat de VN-Veiligheidsraad de misdaden van Darfur naar het Internationaal Strafhof heeft verwezen. Het ICC heeft onder meer aanhoudingsbevelen uitgevaardigd tegen het huidige staatshoofd van Sudan wegens misdaden tegen de menselijkheid en oorlogsmisdaden.</p>
      <p sl="pt">De Europese Unie moet handelen naar de evaluatie van haar waarnemers bij de verkiezingen in Sudan, die geconcludeerd hebben dat deze niet voldeden aan de internationale normen. Zelfs al zou Omar al-Bashir wettig zijn verkozen, dan zou de Europese Unie toch nog moeten eisen dat hij wordt overgeleverd aan het gerecht. De Europese Unie mag geen tegenstrijdige signalen blijven sturen.</p>
      <p sl="pt">Het is van het grootste belang dat president Omar al-Bashir wordt overgeleverd aan het Internationaal Strafhof. Dat zal een krachtig signaal zijn dat andere dictators zal ontmoedigen om geweld te gebruiken tegen hun volk. Als dat niet lukt, zal dat het tegenovergestelde effect hebben.</p>
    </intervention>
    <intervention id="2-418" speaker_id="96824" name="Monica Luisa Macovei" is_mep="True" mode="spoken">
      <p sl="en">Mevrouw de Voorzitter, ik zal ingaan op de toetreding van de Unie tot het Europees Verdrag tot bescherming van de rechten van de mens (EVRM). Ik wil benadrukken dat ik zal spreken als jurist.</p>
      <p sl="en">Ik wil de aandacht vestigen op de rol van het Hof van Justitie in de constructie die zal ontstaan na de toetreding van de Europese Unie tot het EVRM. Ik wijs er met name op dat het Europees Verdrag voor de rechten van de mens de vereiste bevat dat de eiser de nationale rechtsmiddelen moet hebben uitgeput alvorens een zaak aanhangig kan worden gemaakt bij het Europees Hof voor de Rechten van de Mens. Deze vereiste moet worden vertaald in een procedure die het Hof van Justitie in elke zaak in de gelegenheid zou moeten stellen om als hoogste nationale instantie een arrest te wijzen voordat het hof in Straatsburg de zaak behandelt. Ik doel hier met name op die zaken waarin de lidstaten EU-recht toepassen en de lidstaten door individuele eisers voor de rechter worden gedaagd naar aanleiding van de toepassing van dat EU-recht. Het Hof van Justitie in Luxemburg moet eerst in de gelegenheid worden gesteld om in dergelijke zaken zelf het EVRM toe te passen. We moeten immers niet vergeten dat het Luxemburgse hof het EVRM al jarenlang toepast. In dit verband wil ik wijzen op de bevinding van het Europees Hof voor de Rechten van de Mens in de zaak Bosphorus Airlines tegen Ierland uit 2005. Ik citeer: “De bescherming van de grondrechten in het Gemeenschapsrecht kan worden beschouwd als gelijkwaardig aan die van het Verdragssysteem”.</p>
      <p sl="en">Samen met mijn collega’s juich ik de toetreding van de Unie tot het EVRM toe, maar tegelijkertijd verzoek ik om een zeer nauwkeurige analyse van de procedure die we opstellen, omdat we de belangen van burgers moeten beschermen en tegelijkertijd die dingen moeten behouden die goed werken.</p>
    </intervention>
    <intervention id="2-419" speaker_id="96903" name="Paulo Rangel" is_mep="True" mode="spoken">
      <p sl="pt">Ik zou willen beklemtonen dat de Fractie van de Europese Volkspartij (Christen-Democraten) en de Portugese parlementsleden van deze fractie, hoe zal ik het zeggen, zeer tevreden zijn over de start van het toetredingsproces van de Europese Unie tot het Europees Verdrag tot bescherming van de rechten van de mens en de fundamentele vrijheden (EVRM).</p>
      <p sl="pt">In een land als Portugal kunnen we dit toetredingsproces alleen maar met belangstelling tegemoet zien en ondersteunen. Portugal heeft tenslotte altijd een voortrekkersrol gespeeld op het gebied van de mensenrechten, met al in 1761 de afschaffing van de slavernij en met zijn pionierswerk op het gebied van de afschaffing van de doodstraf.</p>
      <p sl="pt">Toch zou ik de aandacht willen vestigen op het feit dat we het erg belangrijk vinden dat het Europees Parlement de toetredingsonderhandelingen van de Europese Unie tot het EVRM op de voet volgt. Wij zijn van mening dat dit vanuit technisch, juridisch en politiek oogpunt fundamenteel is omdat het Parlement zelf ook een huis is van de mensenrechten, waar de mensenrechten beschouwd worden als een zeer belangrijk goed. Verder zou ik alleen nog willen opmerken dat het voor ons, leden van het Europees Parlement, zeer belangrijk is dat we in contact staan met veel landen buiten de Europese Unie. Dit is een zeer belangrijk signaal aan de leden van de Raad van Europa (de toetreding van de Europese Unie tot de Raad van Europa) die geen lid zijn van de Europese Unie.</p>
      <p sl="pt">Voor die leden van de Raad van Europa is het een signaal dat de Europese Unie zich sterk maakt, dat ze zich inzet voor democratie en eerbiediging van de grondrechten.</p>
    </intervention>
    <intervention id="2-420" speaker_id="96933" name="Milan Zver" is_mep="True" mode="spoken">
      <p sl="sl">Geachte vertegenwoordigers van de Commissie en van de Raad, het is alweer enige tijd geleden dat mensenrechten en vrijheden onderwerpen waren die slechts binnen afzonderlijke natiestaten aan de orde gesteld konden worden. Daarmee is het hele dilemma over de vraag of de Europese Unie moet worden gebaseerd op intergouvernementele overeenkomsten dan wel een soort supranationale staat moet worden, achterhaald. Ik geloof dat de toetreding van de EU tot het Europees Verdrag voor de rechten van de mens een stap is naar verspreiding van menselijke vrijheden en vrijheden van het individu. Deze stap zal toegevoegde waarde blijken te hebben en we moeten ons ten doel stellen om van de Europese Unie een zone te maken met de hoogste normen ter wereld op het gebied van menselijke vrijheden.</p>
      <p sl="sl">Dat gezegd hebbende geloof ik niet dat de Europese Unie van de ene op de andere dag zal veranderen in een domein van vrijheid, enkel omdat zij tot het verdrag is toegetreden. Integendeel, er zullen nog steeds inbreuken van de mensenrechten en vrijheden voorkomen, maar het is belangrijk dat deze rechten en vrijheden niet systematisch bedreigd worden.</p>
      <p sl="sl">We moeten het functioneren van de rechtbanken en andere structuren versterken en hun bevoegdheden beperken, en met deze opmerking wil ik mijn betoog afsluiten.</p>
    </intervention>
    <intervention id="2-421" speaker_id="96784" name="Janusz Władysław Zemke" is_mep="True" mode="spoken">
      <p sl="pl">Ik zou kort willen ingaan op het onderwerp van de beraadslagingen van vandaag. We mogen niet uit het oog verliezen dat Afrika jammer genoeg een continent is waar zich zeer regelmatig en op grote schaal misdaden en genociden hebben voorgedaan. De Europese Unie mag in deze situatie niet langer passief toekijken. Gelukkig speelt het Internationaal Strafhof in Kampala een steeds belangrijkere rol in het kader van de maatregelen die tegen deze misdaden worden genomen. Criminelen moeten zich ervan bewust zijn dat ze nooit vrijuit zullen gaan – nergens. Met het oog hierop behoor ik tot de uitgesproken voorstanders van steun van de Unie voor de werkzaamheden van het Strafhof. Ik geloof niet dat we hierover vandaag onduidelijkheid mogen laten bestaan. Naar mijn mening moeten we van gedachten wisselen en nadenken over wat we kunnen doen om te bewerkstelligen dat het Strafhof in Kampala nog efficiënter en doelmatiger te werk kan gaan.</p>
    </intervention>
    <intervention id="2-422" speaker_id="23868" name="Monika Flašíková Beňová" is_mep="True" mode="spoken">
      <p sl="sk">Zoals reeds eerder werd gezegd, is de toetreding van de Europese Unie tot het verdrag in de allereerste plaats een symbolische daad. Dat neemt niet weg dat ik er een stimulerend effect van verwacht op het integratieproces en dat het een volgende stap is op weg naar de politieke eenwording van de Europese Unie.</p>
      <p sl="sk">Deze stap heeft niet alleen een symbolische, maar ook een uitgesproken praktische betekenis voor de mensenrechten in de Europese Unie. Ook vanuit formeel oogpunt wordt hiermee de dubbele standaard op het gebied van de mensenrechten in de Unie uit de weg geruimd. Tot op heden was de EU niet juridisch gebonden de mensenrechten na te leven, maar van nu af aan is alle communautaire wetgeving onderworpen aan extern gerechtelijk toezicht dat al deze wetgeving toetsen zal op verenigbaarheid met het verdrag.</p>
      <p sl="sk">Een ander belangrijk voordeel van de toetreding van de Europese Unie tot het verdrag is het feit dat niet alleen de burgers van de Europese Unie en de overige zich op haar grondgebied bevindende personen nu gegarandeerde bescherming genieten, maar dat dit ook geldt voor alle individuen buiten de EU die onder haar bevoegdheid vallen. Ik persoonlijk wordt zeer blij van de gedachte dat de EU zich bij al haar buitenlandse betrekkingen en activiteiten hard maken zal voor volledige naleving van het verdrag.</p>
      <p sl="sk">Het is belangrijk dat het onderhavige verslag gewag maakt van de mogelijke technische en administratieve complicaties van het hele proces en aanbevelingen doet om de complexiteit zo veel mogelijk te beperken. Als niet-statelijke partij die toetreedt tot een verdrag dat oorspronkelijk is ontworpen voor staten, dient de Europese Unie zich ervoor te hoeden overbodige wijzigingen aan het verdrag en het daarop gebaseerde gerechtelijk systeem te gaan verlangen. Het Europees Hof voor de mensenrechten is nu reeds zwaar belast. Elke mogelijke overbodige complicatie zou wel eens leiden kunnen tot vermindering van de legitimiteit en de populariteit van het toetredingsproces van de Europese Unie tot dit verdrag.</p>
    </intervention>
    <intervention id="2-423" speaker_id="96661" name="Krisztina Morvai" is_mep="True" mode="spoken">
      <p sl="hu">Dames en heren, ik ben nu bijna een jaar lid van het Europees Parlement en ik begin te wennen aan iets waar niet aan te wennen valt, namelijk dat het debat over elk verslag volgens hetzelfde draaiboek verloopt. Van de bijna achthonderd Parlementsleden zijn er in deze zaal twintig of dertig aanwezig, waarbij enkelen van ons hier niet eens alleen zijn om onze plicht te vervullen, maar gewoon omdat we niet op grond van partijdiscipline willen stemmen, maar uit persoonlijke overtuiging en op basis van goede informatie, en we hebben allemaal dezelfde ervaring. We stellen vragen waar we nooit antwoord op krijgen, hooguit wat algemene opmerkingen. Ik verzoek de commissaris voor mensenrechten met klem één keer een uitzondering te maken en een precies antwoord te geven op mijn vraag: wat voor toegevoegde waarde en voordeel, vanuit het perspectief van de Europese burgers, biedt de toetreding van de Europese Unie tot het Europees Verdrag tot bescherming van de rechten van de mens, waarvan alle EU-lidstaten afzonderlijk al deel uitmaken? Ik vraag u aan de hand van één enkel voorbeeld aan te tonen wat deze toetreding de Europese burgers voor nieuws zal brengen als het gaat om de bescherming van mensenrechten. Ik dank u bij voorbaat hartelijk dat u eindelijk een keer een uitzondering maakt op de basisregel.</p>
    </intervention>
    <intervention id="2-424" speaker_id="96813" name="Barbara Matera" is_mep="True" mode="spoken">
      <p sl="it">Mevrouw de Voorzitter, commissaris, dames en heren, lid worden van het Europees Hof voor de Rechten van de Mens is een essentiële stap in de groei van de Europese Unie: de twee garantiesystemen zullen de bescherming van grondrechten van het individu versterken, zowel binnen onze 27 landen als daarbuiten, als we aan alle lidstaten van de Raad van Europa denken. Dit is dus een kans die we niet mogen missen en waar we vele jaren op hebben gewacht.</p>
      <p sl="it">De doctrine en de jurisprudentie van zowel het Hof van Justitie als van het hof in Straatsburg hebben al enige tijd naar dit moment toegewerkt, of beter gezegd: de basis voor deze mijlpaal gelegd, want voor mij is dit een mijlpaal, het is voor ons allemaal een mijlpaal. Ik kan dan ook niet anders dan erop wijzen hoe belangrijk dit lidmaatschap is voor alle burgers van de Europese Unie, die gerechtelijke stappen kunnen ondernemen bij het hof in Straatsburg tegen een Europese instelling of een lidstaat en daarmee hun eigen bescherming verder vergroot zien.</p>
      <p sl="it">Ik sluit af, in de wetenschap dat de autonomie van de twee gerechtshoven onveranderd blijft, zoals duidelijk wordt beschreven en bekrachtigd in het verslag – complimenten trouwens aan mijn collega voor dit verslag – en in overeenstemming is met de wil van ons allemaal, behoudens uiteraard de samenwerking tussen de twee instellingen, die elkaars competenties respecteren.</p>
    </intervention>
    <intervention id="2-425" speaker_id="1873" name="Íñigo Méndez de Vigo" is_mep="True" mode="spoken">
      <p sl="es">Mevrouw de Voorzitter, twee verduidelijkingen. Ten eerste, de artikelen in het Handvest van de grondrechten van de Europese Unie die ook in het Europees Verdrag voor de rechten van de mens en de fundamentele vrijheden staan, zijn qua inhoud en betekenis gelijk. Het betreft de artikelen 52 en 53 van het Handvest. Er is volstrekt geen tegenspraak.</p>
      <p sl="es">Ten tweede, de jurisdictie van het hof in Straatsburg is supranationaal. Dus als iemand bij dat hof beroep wil instellen tegen een besluit van de Europese Unie of de toepassing van communautair recht, moet hij zich eerst voor een prejudiciële beslissing tot het Europees Hof van Justitie in Luxemburg wenden.</p>
      <p sl="es">Ik begrijp dat eurofoben altijd tegen Europa willen stemmen, maar ze zouden toch ten minste uit parlementair fatsoen eerst het verslag van de heer Jáuregui kunnen lezen, waarin alles duidelijk staat beschreven.</p>
    </intervention>
    <intervention id="2-426" speaker_id="photo_generic" name="Diego López Garrido" is_mep="True" mode="spoken">
      <p sl="es">fungerend voorzitter van de Raad . − Mevrouw de Voorzitter, wat betreft het eerste punt, over het Europees Verdrag tot bescherming van de rechten van de mens en de fundamentele vrijheden (EVRM), wil ik de rapporteurs nogmaals complimenteren met hun werk, en ook de Commissie, voor de snelheid waarmee ze het voorstel voor een onderhandelingsmandaat heeft ingediend. Ook ben ik blij met de inbreng van de heer Duff, omdat hij in alle duidelijkheid zegt dat de nieuwe Britse regering van Conservatieven en Liberaal-Democraten absoluut voorstander is van ondertekening van het EVRM door de Europese Unie en dus voor de naleving van het Verdrag van Lissabon.</p>
      <p sl="es">Sommige collega’s van de heer Duff zeggen echter precies het tegenovergestelde: afgevaardigden van de Fractie Europese Conservatieven en Hervormers en de afgevaardigde van de Fractie Europa van vrijheid en democratie − overigens geen Brit − alsook mevrouw Sinclaire, en daarna ook mevrouw Morvai, die de ondubbelzinnige vraag stelde waarom de Europese Unie het EVRM moet ondertekenen als de lidstaten dat al hebben gedaan.</p>
      <p sl="es">Wat gebeurd is, is dat de lidstaten enkele van hun bevoegdheden aan de Europese Unie hebben overgedragen. Dus niet de lidstaten maar de Europese Unie oefent die bevoegdheden nu uit. Bijgevolg zou de Europese Unie het EVRM in theorie kunnen schenden, behalve als men ervan uitgaat dat de Unie geen enkele bevoegdheid heeft, maar dat is dus niet het geval: de Unie heeft wel degelijk bevoegdheden, namelijk die welke door de lidstaten aan haar zijn overgedragen. Het volstaat dus niet dat de lidstaten het EVRM hebben ondertekend. Om de mensenrechten in de Europese Unie als geheel te kunnen beschermen, moet het EVRM ook door de Unie als organisatie worden ondertekend.</p>
      <p sl="es">Ik begrijp niet waarom sommige mensen, waarom de afgevaardigden van de twee fracties die ik heb genoemd, die hun euroscepticisme duidelijk kenbaar hebben gemaakt, niet willen dat de Europese Unie aan een supranationale controle wordt onderworpen. Het is volstrekt met elkaar in tegenspraak dat iemand die wil dat de Europese Unie wordt gecontroleerd of die van mening is dat alles wat de Europese Unie doet slecht is of dat er een paar ellendige bureaucraten in Brussel zitten die alles ontzettend slecht doen, niet wil dat de Unie aan een supranationale controle wordt onderworpen. Dat valt niet te begrijpen en is absoluut met elkaar in tegenspraak. Daar moeten andere redenen voor zijn, redenen die wellicht te maken hebben met de mensenrechten zelf of met het feit dat een internationale organisatie die de mensenrechten verdedigt meer legitimiteit heeft en krachtiger en meer solide is, maar niet de redenen die ze aanvoeren.</p>
      <p sl="es">Ik geloof dat de noodzaak van deze handtekening overduidelijk is en ik geloof ook dat het met de snelheid moet gebeuren die de Commissie nu aan den dag legt. En zoals de heer Méndez de Vigo heeft gezegd: de Commissie heeft snel gehandeld en de Raad moet dat nu ook doen. Ik ben er zeker van dat de Raad Justitie en Binnenlandse Zaken het onderhandelingsmandaat tijdens zijn bijeenkomst van 4 juni in Brussel zal goedkeuren, u kunt dus gerust zijn.</p>
      <p sl="es">Wat het Internationaal Strafhof betreft, lijkt de herzieningsconferentie mij een zeer belangrijke bijeenkomst. Het fungerend voorzitterschap van de Raad − en ik praat nu in naam van het voorzitterschap − zal deze bijeenkomst bijwonen en bij deze gelegenheid opnieuw in alle duidelijkheid herhalen dat de lidstaten met het Internationaal Strafhof moeten samenwerken, natuurlijk op basis van het complementariteitsbeginsel, wat een van de basisbeginselen van de werking van het Strafhof is.</p>
      <p sl="es">Ik ben het eens met enkele van de hoofddoelstellingen die voor deze conferentie zijn geformuleerd, namelijk de invoering van het misdrijf agressie en het schrappen uit het Statuut van Rome van bepalingen die het mogelijk maken de uitlevering van mogelijke oorlogsmisdadigers zeven jaar te vertragen. Ook ben ik het ermee eens dat een debat moet worden gevoerd over het Belgische voorstel om het gebruik van bepaalde wapens in een conflict op zichzelf al als oorlogsmisdrijf te beschouwen.</p>
      <p sl="es">Hoe dan ook, het fungerend voorzitterschap van de Raad zal in een verklaring zijn steun uitspreken aan het Internationaal Strafhof en evalueren wat de betekenis van het Strafhof is geweest. Naar ik aanneem zullen aan de debatten tijdens de conferentie in Kampala ook veel leden van het Parlement deelnemen. Dit wordt dus een zeer relevante en belangrijke conferentie, in politiek en symbolisch opzicht en ook juridisch, omdat besluiten worden genomen die hun neerslag zullen hebben in wetteksten.</p>
      <p sl="es">Ik ben het Europees Parlement natuurlijk uiterst dankbaar dat het vandaag dit debat heeft gevoerd, waardoor we opnieuw onze gemeenschappelijke waarden kenbaar hebben kunnen maken en we er opnieuw aan zijn herinnerd dat wanneer we praten over het Internationaal Strafhof, we feitelijk praten over de slachtoffers van wreedheden die in het Statuut van Rome strafbaar zijn gesteld en waarvan de daders moeten worden vervolgd, en dat het er uiteindelijk om gaat straffeloosheid te bestrijden en duidelijk te maken dat in de 21e eeuw geen plaats is voor straffeloosheid.</p>
    </intervention>
    <intervention id="2-427" speaker_id="photo_generic" name="Viviane Reding" is_mep="True" mode="spoken">
      <p sl="en">vicevoorzitter van de Commissie . − Mevrouw de Voorzitter, het EU-Handvest van de grondrechten en het Europees Verdrag tot bescherming van de rechten van de mens en de fundamentele vrijheden (EVRM) zijn bijzondere teksten. Ze vormen de basis van de waarden waarop wij onze samenleving en onze Europese Unie hebben gebouwd. Ik vind dat ze veel te belangrijk zijn en veel te historisch om te wijken voor partijpolitieke polemieken. Ik moet zeggen dat ik inderdaad heel trots ben dat we op dit moment in de opbouw van de Europese Unie verder kunnen gaan door het EU-Handvest van de grondrechten in de praktijk te brengen en door toe te treden tot het EVRM.</p>
      <p sl="en">Wanneer ik luister naar wat uw rapporteur, Diego López Garrido, en uw co-rapporteurs, Cristian Dan Preda en Kinga Gál, namens u in dit Parlement hebben gezegd, weet ik dat ook u zich heel sterk bewust bent van de historische taak die nu voor ons ligt. De toegevoegde waarde van de toetreding is in deze teksten en in de bijdragen van veel leden van dit Parlement heel goed toegelicht.</p>
      <p sl="en">De lidstaten hebben het Europees Verdrag tot bescherming van de rechten van de mens allemaal ondertekend, maar ze hebben ook, zoals de fungerend voorzitter van de Raad zojuist heeft uitgelegd, substantiële bevoegdheden overgedragen aan de Europese Unie. Het is dan ook normaal dat de Europese Unie, wanneer zij optreedt als Europese Unie, wordt onderworpen aan dezelfde externe controle van het gespecialiseerde Hof voor de Rechten van de Mens als de lidstaten.</p>
      <p sl="en">Om één heel concreet voorbeeld te geven: de Europese Commissie zou op het gebied van het mededingingsrecht een besluit tegen een industrie kunnen nemen dat in theorie direct bij het hof in Straatsburg zou kunnen worden aangevochten, iets dat momenteel moeilijk is. Zoals u al hebt opgemerkt, zullen er veel zeer concrete voorbeelden zijn: concrete voorbeelden die de burgers zullen helpen, want – en dit is iets nieuws – ze zullen nu een dubbele waarborg hebben. Het Europees Hof van Justitie in Luxemburg zal rechtspreken op basis van het EU-Handvest van de grondrechten, dat overigens voor alle lidstaten verbindend is. Dat moet voor eens en altijd duidelijk worden gesteld.</p>
      <p sl="en">Ik begrijp niet hoe iemand die een gekozen mandaat heeft en is gekozen door burgers, de rechten van diezelfde burgers in twijfel kan trekken. Het is beter dat burgers de rechten twee keer krijgen dan dat ze helemaal geen rechten hebben. Hier geven we ze de rechten twee keer, en dat is waar het in Europa om draait. Europa draait om rechten voor Europese burgers, en ik ben er heel trots op dat dit Huis deze rechten verdedigt. Ja, we zullen nu handvesten van grondrechten krijgen, zodat de burgers weten dat ze naar de gerechtshoven kunnen stappen om ervoor te zorgen dat hun rechten serieus worden genomen.</p>
      <p sl="en">De vraag of we nu wel of niet partij moeten worden van het EVRM is geen vraag meer, want artikel 6 van het Verdrag verplicht de EU om toe te treden tot het Europees Verdrag tot bescherming van de rechten van de mens. Ik denk dus dat we hierover niet verder moeten discussiëren, want dit is al besloten.</p>
      <p sl="en">We moeten ook beseffen dat deze toetreding de positie van de afzonderlijke lidstaten ten opzichte van het verdrag volledig onaangetast laat, zolang er geen Europees recht in het spel is. Dit zal zo blijven. De individuele relatie tussen een lidstaat en het verdrag zal precies zo blijven als zij is. Er komen nu wel aanvullende garanties met betrekking tot het recht van de Europese Unie.</p>
      <p sl="en">Natuurlijk moet de kwestie van het risico van tegenstrijdige jurisprudentie worden geanalyseerd. Die wordt op dit moment ook al geanalyseerd, en ik ben de rapporteur dankbaar dat hij dit punt heeft meegenomen. We zien tot nu toe dat deze conflicten minimaal worden geacht, omdat het EVRM al deel uitmaakt van de normen waarmee het Europees Hof van Justitie in Luxemburg momenteel rekening houdt, en het verdrag zal als minimumnorm dienen. De Commissie verwacht dat de jurisprudenties van Straatsburg en van Luxemburg zich harmonieus zullen ontwikkelen en in de komende jaren zullen convergeren.</p>
      <p sl="en">Ik zal nu ingaan op specifiekere kwesties.</p>
      <p sl="en">Wat betreft geschillenbeslechting: dit is geen kwestie voor het Europees Hof voor de Rechten van de Mens of het Europees Hof van Justitie. Voorlopig is dat een kwestie voor het Britse stelsel voor geschillenbeslechting, en ik ben al begonnen dit met de Britse regering te bespreken om te zien of zij dit stelsel voor geschillenbeslechting kunnen wijzigen, dat in bepaalde gevallen inderdaad heel nadelig kan uitpakken wanneer het gaat om bijvoorbeeld de persvrijheid.</p>
      <p sl="en">Het Europees Parlement heeft tot nu toe, onder leiding van zijn rapporteurs, heel goed werk verricht. Ik reken erop dat het Parlement blijft deelnemen aan het proces, dat zeker een moeilijk proces zal zijn en ook een lang proces, waarin we de technische problemen moeten oplossen – en technische problemen kunnen inderdaad heel politiek worden. Ik reken er dus op dat het Parlement blijft deelnemen aan deze uiterst moeilijke taak.</p>
      <p sl="en">Het punt betreffende de relaties tussen het Europees Parlement en de Parlementaire Vergadering van de Raad van Europa laat ik over aan het Parlement. Als u een helpende hand nodig hebt, sta ik klaar om u op dit punt te helpen, maar het is aan de parlementariërs zelf om te zoeken naar een gemeenschappelijke basis, en volgens mij moet deze niet zo moeilijk te vinden zijn.</p>
      <p sl="en">Wat betreft het Internationaal Strafhof, heeft dit Parlement al aanklager Moreno-Ocampo en de president van het hof, de heer Song, ontvangen. Ik denk dat dit een heel krachtig politiek signaal van het Europees Parlement was dat het Parlement de mensenrechten serieus neemt, niet alleen binnen Europa, maar ook buiten Europa.</p>
      <p sl="en">We zijn ook van mening dat de conferentie in Kampala de belangrijkste internationale conferentie in tien jaar is die is gewijd aan de internationale rechtspleging. We moeten ervoor zorgen dat deze meetelt. Ook hier reken ik op het Parlement, want ik weet dat leden van dit Parlement in Kampala aanwezig zullen zijn en er zullen spreken.</p>
      <p sl="en">We weten dat de EU een belangrijke rol heeft gespeeld en zal spelen door de resultaten van de conferentie te integreren in haar beleid inzake internationale rechtspleging, inzake haar bijstand aan derde landen, en bovenal in alle onderhandelingen die de komende maanden en jaren zullen plaatsvinden. We zullen met name steun blijven geven aan nationale capaciteitsopbouw, teneinde nationale jurisdicties te versterken en in staat te stellen om geloofwaardige en effectieve nationale onderzoeken te verrichten naar en rechtszaken te voeren voor misdaden die vallen onder het Statuut van Rome.</p>
      <p sl="en">Ons beleid blijft in dit opzicht ongewijzigd en onverminderd van kracht, maar we hebben nu een nieuw instrument, en dat nieuwe instrument is het Verdrag van Lissabon, dat ons een nieuwe capaciteit geeft om consistenter en effectiever te zijn in onze steun aan het hof. Conform de aanmoediging door het Parlement, als verwoord in de resolutie en tijdens het debat, zullen de hoge vertegenwoordiger/vicevoorzitter en haar diensten resoluut universele toetreding tot het Statuut van Rome blijven bevorderen. We zullen dat systematisch doen in al onze gesprekken met partners buiten Europa.</p>
      <p sl="en">Er waren twee heel specifieke vragen die ik kort wil beantwoorden.</p>
      <p sl="en">De eerste was of een arrestatiebevel tegen president al-Bashir deel uitmaakt van de oplossing of onderdeel is van het probleem. De Commissie beschouwt dit arrestatiebevel duidelijk als onderdeel van een langetermijnoplossing, want het laat zien dat gerechtigheid dichterbij is gekomen met de oprichting van het hof. Om wie het ook gaat, al is iemand staatshoofd, en ook al wordt het arrestatiebevel niet onmiddellijk gehandhaafd, het zal niet verdwijnen, want het Internationaal Strafhof is een blijvend hof. Dus laat ik u geruststellen dat de EU een beroep op Sudan zal blijven doen om volledig mee te werken met het hof.</p>
      <p sl="en">Op de vraag of de Commissie wijzigingen zal voorstellen in de vergadering in Kampala, is het antwoord ‘nee’, want de EU is als zodanig geen partij – het zijn de lidstaten die zullen onderhandelen over de wijzigingen. De Commissie zal echter een actieve rol spelen in het inventariserende deel van de conferentie, en we rekenen er helemaal op dat het Spaanse voorzitterschap de Europese naties zal leiden, zodat hun stem een groot verschil zal uitmaken op deze conferentie.</p>
    </intervention>
    <intervention id="2-428" speaker_id="97078" name="Ramón Jáuregui Atondo" is_mep="True" mode="spoken" role="rapporteur">
      <p sl="es">Mevrouw de Voorzitter, ik dank iedereen die een bijdrage aan dit debat heeft geleverd, omdat zij misschien niet allemaal, maar toch wel de grote meerderheid, bijna unaniem, te kennen hebben gegeven positief te staan tegenover het toetredingsakkoord dat we morgen in stemming brengen.</p>
      <p sl="es">Ik wil met name mevrouw Reding danken, die ons de gelegenheid geeft onze samenwerking voort te zetten, omdat morgen inderdaad zeer ingewikkelde onderhandelingen beginnen en het Parlement die onderhandelingen van dichtbij moet kunnen volgen.</p>
      <p sl="es">Ik wil heel snel wat vragen beantwoorden en een paar zaken nader toelichten. De toetreding is geen symbolische handeling, dames en heren: ze heeft juridische waarde. Sommigen vragen zich af wat het nut ervan is, wat het toevoegt. Ik zal proberen dat met een voorbeeld duidelijk te maken.</p>
      <p sl="es">Stel dat bij een vergelijkend onderzoek voor EU-ambtenaren advocaten uit Hongarije worden gediscrimineerd, op technische of wat voor gronden dan ook. Waar moeten die Hongaarse advocaten dan hun recht halen? Bij het Europees Hof van Justitie. Wat de toetreding in dit geval toevoegt, is dat die advocaten daarna in beroep kunnen gaan bij het Europees Hof voor de Rechten van de Mens in Straatsburg als het Hof van Justitie hun vordering tot gelijke behandeling afwijst. Het hof in Straatsburg biedt mensen dus een extra garantie dat hun mensenrechten – in het voorbeeld het recht op gelijke behandeling – in acht worden genomen. Het is dus duidelijk dat toetreding geen symbolische maar juridische waarde toevoegt.</p>
      <p sl="es">Ik wil over twee punten duidelijkheid verschaffen, dames en heren. De leden van het Parlement hebben de wens kenbaar gemaakt dat de onderhandelingen zich niet beperken tot de toetreding tot het EVRM, maar bij de onderhandelingen ook de protocollen worden betrokken die in de loop van de jaren bij dat verdrag zijn gevoegd, met name die welke betrekking hebben op de in het Handvest van de grondrechten neergelegde rechten, aangezien de twee documenten daarmee gelijkwaardig zouden worden.</p>
      <p sl="es">Tot slot, het Parlement roept op om behalve tot het EVRM zelf ook tot de organen en instanties van het verdrag en van de Raad van Europa toe te treden, omdat daarmee het hele systeem van de bescherming van de mensenrechten zou worden erkend, inclusief het Europees Sociaal Handvest van Turijn.</p>
    </intervention>
    <intervention id="2-429" speaker_id="1941" name="De Voorzitter" is_mep="True" mode="spoken">
      <p sl="nl">Tot besluit van het debat is er één ontwerpresolutie ingediend.</p>
      <p sl="nl">De gecombineerde behandeling is gesloten.</p>
      <p sl="nl">De stemming vindt woensdag 19 mei 2010 plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="2-430" speaker_id="96702" name="Elena Oana Antonescu" is_mep="True" mode="written">
      <p sl="ro">Het van kracht worden van het Verdrag van Lissabon schept het wettelijk kader voor de toetreding van de Europese Unie tot het Europees Verdrag tot bescherming van de rechten van de mens (EVRM), waarmee de EU de 48e verdragspartij is geworden. De toetreding van de EU betekent een uitbreiding van de bescherming die door het Verdrag van Lissabon geboden wordt in de vorm van het Handvest van de grondrechten, dat juridisch bindende kracht heeft.</p>
      <p sl="ro">Het Europees Hof voor de Rechten van de Mens in Straatsburg verwerft de bevoegdheid het optreden van de instellingen, organen en agentschapen van de EU, met inbegrip van de uitspraken van het Hof van Justitie, te toetsen aan de bepalingen van het EVRM, waardoor binnen de EU een extra niveau van rechterlijke toetsing van de grondrechten geschapen wordt. Na de toetreding van de EU biedt het verdrag een minimumnorm voor de bescherming van de mensenrechten en de fundamentele vrijheden in Europa. Toepassing van het verdrag is verplicht, met name in die gevallen waarin de EU een geringere mate van bescherming biedt dan het verdrag.</p>
      <p sl="ro">Ik vind dat zowel de lidstaten als de Commissie informatiebijeenkomsten moeten organiseren, waar uitleg wordt gegeven over de toetreding en alle gevolgen ervan, om zo de EU-burgers te doordringen van de betekenis van dit proces.</p>
    </intervention>
    <intervention id="2-431" speaker_id="33997" name="Corina Creţu" is_mep="True" mode="written">
      <p sl="ro">De toetreding van de Europese Unie tot het Europees Verdrag ter bescherming van de rechten van de mens en de fundamentele vrijheden (EVRM) is een logische stap, voortvloeiend uit het van kracht worden van het Verdrag van Lissabon, en leidt tot verdieping en versterking van een gemeenschappelijk politiek domein. De toetreding van de EU tot het EVRM zal zorgen voor een grotere coherentie tussen de Europese Unie en de landen die deel uitmaken van de Raad van Europa en zijn pan-Europese mensenrechtenstelsel.</p>
      <p sl="ro">Volgens mij is het belangrijkste gevolg van toetreding tot het EVRM dat de burgers hierdoor een bescherming tegenover het optreden van de EU krijgen, die even sterk is als de bescherming die ze tegenover het optreden van alle lidstaten genieten. Dat is een gewichtige ontwikkeling, als we in aanmerking nemen dat de lidstaten belangrijke bevoegdheden aan de Europese Unie hebben overgedragen. Het is zinvol dat nu de mogelijkheid geboden wordt om tegen beslissingen van de EU als geheel in beroep te gaan bij het Europees Hof voor de Rechten van de Mens. Als we het hebben over een Europees burgerschap, moeten we dat ook een concrete invulling geven, waartoe deze beroepsmogelijkheid behoort.</p>
      <p sl="ro">Ik hoop dat dit nieuwe instrument waar de burgers de beschikking over krijgen makkelijk te hanteren zal zijn en vooral dat de beslissing om tot dit verdrag toe te treden bijdraagt aan de vorming van een coherenter mensenrechtenstelsel binnen de Europese Unie.</p>
    </intervention>
    <intervention id="2-432" speaker_id="28377" name="Lidia Joanna Geringer de Oedenberg" is_mep="True" mode="written">
      <p sl="pl">Naar aanleiding van de aanstaande onderhandelingen over de toetreding van de Europese Unie tot het Europees Verdrag tot bescherming van de rechten van de mens en de fundamentele vrijheden, zou ik de aandacht willen vestigen op het onderwerp van de externe betrekkingen. Dit is een domein dat sterk zal worden beïnvloed door de toetreding van de Unie tot het Verdrag. Waarom? Eerst en vooral zou ik erop willen wijzen dat het Europees Hof van Justitie uit hoofde van het Verdrag van Lissabon een zeer beperkte rechtsbevoegdheid heeft op het vlak van buitenlands beleid. De toetreding tot het verdrag zal deze beperkingen gedeeltelijk compenseren door het verzekeren van extern gerechtelijk toezicht op alle aspecten van de activiteiten van de Unie. Het Europees Hof voor de Rechten van de Mens in Straatsburg krijgt het recht om te beoordelen of de Unie op alle terreinen van haar activiteiten de grondrechten in acht neemt, dus ook op het gebied van het buitenlands beleid. Ten tweede hoeft niemand eraan te worden herinnerd hoe vaak de noodzaak van de eerbiediging van de mensenrechten ter sprake komt in het kader van de betrekkingen van de Unie met derde landen, onder andere in dit Europees Parlement. Met het oog hierop zal de toetreding tot het verdrag de geloofwaardigheid van de Europese Unie vergroten in de mensenrechtendialoog met derde landen. Door zich aan het toezicht van het Hof voor de Rechten van de Mens in Straatsburg te onderwerpen, zal de Europese Unie zonder twijfel in staat zijn om het mensenrechtenaspect van het buitenlands en veiligheidsbeleid te versterken en dus ook om het idee van de mensenrechten op efficiëntere wijze uit te dragen in de wereld, op voorwaarde dat de Unie haar eigen mensenrechtenverplichtingen ernstig neemt. Laat ons hopen dat dit het geval zal zijn.</p>
    </intervention>
    <intervention id="2-882" speaker_id="96771" name="Jarosław Kalinowski" is_mep="True" mode="spoken">
      <p sl="pl">De toetreding van de Europese Unie tot het Europees Verdrag tot bescherming van de rechten van de mens en de fundamentele vrijheden is zonder twijfel een stap in de goede richting als we onze burgers gelijke en eerlijke voorrechten willen garanderen. We moeten erop toezien dat de beginselen van dit verdrag in alle lidstaten in acht worden genomen. Dit zal tevens de wettelijke samenhang tussen de EU-lidstaten en de landen van de Raad van Europa ten goede komen en zal ertoe leiden dat de EU-burgers zich tot een groter aantal instellingen kunnen richten wanneer hun rechten zijn geschonden. Voorts zal dit het belang en de geloofwaardigheid bevorderen van de talrijke initiatieven van het Europees Parlement op het gebied van de fundamentele vrijheden waarop elk individu recht heeft. Laten we echter niet uit het oog verliezen dat de Unie zich niet alleen moet inzetten voor de rechten van de inwoners van derde landen. De Unie zou er in de eerste plaats voor moeten zorgen dat deze rechten niet met voeten worden getreden in de EU-lidstaten.</p>
    </intervention>
    <intervention id="2-433" speaker_id="96999" name="Alexander Mirsky" is_mep="True" mode="written">
      <p sl="lv">Er is een land in de Europese Unie waar bijna 20 jaar lang de mensenrechten en fundamentele vrijheden van 20 procent van de bevolking zijn geschonden. Desalniettemin mocht Letland in 2004 tot de Europese Unie toetreden. Ten tijde van de onderhandelingen over de toetreding van Letland beloofde de Letse regering de EU-commissaris voor uitbreiding, Günther Verheugen, het probleem van het niet-staatsburgerschap op te zullen lossen, maar deze kwestie blijft tot op de dag van vandaag aanslepen. Het resultaat is dat er in de EU circa 340 000 niet-staatsburgers wonen. In Letland zijn dit tweederangsmensen, die niet in overheidsdienst mogen treden en die geen publieke functies mogen bekleden, zelfs niet in gebieden waar meer dan 60 procent van de bevolking niet-staatsburger is. Er is een stad in Letland, Daugavpils, waar meer dan 90 procent van de mensen Russisch spreekt. Toch is het gebruik van Russisch als officiële taal in de stad verboden, en mag 30 procent van de bevolking niet stemmen bij plaatselijke verkiezingen. Gekozen raadsleden in een Russisch sprekende stad mogen hun moedertaal niet gebruiken in vergaderingen. Gek genoeg heeft de Europese Commissie tot de dag van vandaag nog niet de nodige gronden, noch de tijd, gevonden om de Letse overheid ertoe aan te zetten een eind te maken aan deze discriminatie op grond van taal. Als er niet onmiddellijk een werkgroep wordt ingesteld die de situatie in Letland onderzoekt, zie ik niet in wat het punt is van de toetreding van de EU tot het Europees Verdrag tot bescherming van de rechten van de mens en de fundamentele vrijheden. We moeten duidelijk en ondubbelzinnig kenbaar maken dat er binnen de Europese Unie een land is waar de rechten van meer dan 25 procent van de bevolking gedurende vele jaren op cynische wijze zijn geschonden.</p>
    </intervention>
    <intervention id="2-881" speaker_id="96773" name="Rafał Trzaskowski" is_mep="True" mode="written">
      <p sl="pl">Wanneer we over de toetreding van de Europese Unie tot het Europees Verdrag tot bescherming van de rechten van de mens en de fundamentele vrijheden debatteren, hebben we het over werkzaamheden die inmiddels tien jaar aan de gang zijn en over een groot aantal redenen tot bezorgdheid, onder meer de mogelijke concurrentie tussen het Europees Hof van Justitie en het Europees Hof voor de Rechten van de Mens. Dit zal zonder enige twijfel tot problemen leiden op het gebied van de jurisdictie en de autonomie van het Hof van Justitie. Ik ben echter van mening dat datgene wat we de afgelopen tien jaar hebben bereikt de complementariteit van de twee systemen alleen maar ten goede kan komen. Het zou dus misschien beter zijn om af te stappen van deze hiërarchische manier van denken. Het Hof van Justitie volgt al geruime tijd de werkzaamheden van het Hof voor de Rechten van de Mens in Straatsburg en dat is ook omgekeerd het geval. Deze twee systemen bestaan naast elkaar en er is geen sprake van concurrentie. Daarom is onze bezorgdheid misschien wel ongegrond. De toetreding tot het verdrag is niet alleen nodig om symbolische redenen. Wij hebben dit verdrag in de eerste plaats nodig omdat het een aanvulling zal zijn op het systeem voor de bescherming van de mensenrechten in de Europese Unie. Het zal tevens de geloofwaardigheid van het systeem vergroten in de ogen van de EU-burgers, aangezien zij hierdoor ook zullen worden beschermd tegen het optreden van de Europese Unie en van haar instellingen, en niet alleen tegen de acties van EU-lidstaten, zoals tot dusver het geval was. We zouden bijgevolg verheugd moeten zijn dat het systeem zal worden versterkt. Desalniettemin is er ook behoefte aan een zekere loyaliteit, zodat de geloofwaardigheid van het systeem niet wordt ondermijnd. Daarom stellen we voor dat de lidstaten onderling overeenkomen om elkaar niet gerechtelijk te vervolgen over aangelegenheden in verband met EU-wetgeving, door gebruik te maken van de mogelijkheden waarin door het verdrag wordt voorzien.</p>
    </intervention>
  </section>
  <section id="creitem33" title="14. Het actieplan van Stockholm (debat)">
    <intervention id="2-435" speaker_id="1941" name="De Voorzitter" is_mep="True" mode="spoken">
      <p sl="nl">Aan de orde zijn de verklaringen van de Raad en de Commissie over het actieplan van Stockholm.</p>
      <p sl="nl">Het vorige debat was zeer interessant, maar we hebben de tijd die ons is toegewezen overschreden. Daarom vraag ik allen die nu het woord gaan nemen zich strikt aan de toegewezen tijd te houden.</p>
    </intervention>
    <intervention id="2-436" speaker_id="photo_generic" name="Diego López Garrido" is_mep="True" mode="spoken">
      <p sl="es">fungerend voorzitter van de Raad . − Mevrouw de Voorzitter, de Europese ruimte van vrijheid, veiligheid en recht is een van de grootste successen van de Europese Unie. Het is een van de belangrijkste vorderingen die zijn gemaakt bij de samenwerking tussen de lidstaten, bij burgerlijke en strafzaken en op het terrein van de interne veiligheid. Het is een van de belangrijkste resultaten van het Europees project, een resultaat ook waarbij de Europese Unie voor het eerst een zekere relatie met de burger aangaat, waarin ze anders eigenlijk voortdurend tekortschiet.</p>
      <p sl="es">Dit is ongetwijfeld een van de onderdelen van EU-beleid die de burgers van de Unie in hun dagelijks leven het meest als een toegevoegde waarde ervaren, bijvoorbeeld wanneer ze hun vrijheden uitoefenen of van hun veiligheid genieten. Dit is ongetwijfeld een van de grote verworvenheden van de ruimte van vrijheid, veiligheid en recht.</p>
      <p sl="es">Op het terrein van vrijheid, veiligheid en recht zijn door de Raad zelfs al besluiten aangenomen vóór de inwerkingtreding van het Verdrag van Lissabon – toen vrijheid, veiligheid en recht nog nagenoeg intergouvernementele aangelegenheden waren – die te maken hadden met het onderwerp waarover we zo-even hebben gedebatteerd, namelijk het strafrechtelijk onderzoek van genocide, van misdaden tegen de menselijkheid en van oorlogsmisdaden op nationaal niveau.</p>
      <p sl="es">Zo heeft de Raad bijvoorbeeld bij de besluiten van 13 juni 2002 en 8 mei 2003 voor de lidstaten de mogelijkheid gecreëerd tot intergouvernementele samenwerking bij de vervolging van deze misdrijven, die gelukkig in enkele staten – we herinneren ons allemaal nog de zaak van generaal Pinochet – in de wet zijn vastgelegd.</p>
      <p sl="es">Dat is onder meer het geval in Spanje, waar de zogeheten ‘universele justitie’ bestaat, waarbij bepaalde misdrijven zo ernstig worden geacht dat zelfs als ze buiten het grondgebied van een land zijn gepleegd, ze door dat land kunnen worden vervolgd als het daartoe de mogelijkheden heeft, ook als dat betekent dat men verder gaat dan wat in het internationaal strafrecht de status van onaantastbaarheid heeft, namelijk het territorialiteitsbeginsel. Dat beginsel wordt door enkele lidstaten in de praktijk niet meer toegepast bij misdrijven die absoluut verwerpelijk worden geacht en een diepgaande schending van de menselijke waardigheid vormen en die bijgevolg ook buiten het grondgebied waar ze zijn gepleegd, vervolgd kunnen worden.</p>
      <p sl="es">Een van de aspecten van de ruimte van vrijheid, veiligheid en recht is aangeduid als het programma van Stockholm. Dat is gebeurd op een moment dat het Verdrag van Lissabon van deze ruimte duidelijk al een strikt communautaire aangelegenheid had gemaakt en niet langer een zaak van intergouvernementele besluitvorming, en waarbij het Europees Parlement en het Hof van Justitie een tot dan toe ongekend grote rol is toebedeeld.</p>
      <p sl="es">Het programma van Stockholm is van grote betekenis. Vandaar dat we het toejuichten toen in december 2009 de EU-Raad en later ook de Europese Raad hun goedkeuring aan dat programma gaven. Het programma voorziet in een duidelijk werkprogramma voor de Europese Unie en haar lidstaten en houdt bij zijn prioriteitstelling voor de komende jaren rekening met de belangen en behoeften van de burgers.</p>
      <p sl="es">Vandaar dat het een programma van uitzonderlijk belang is. In het kader van dit programma – en staat u mij toe dat ik opnieuw naar het voorgaande debat verwijs – is bepaald dat de lidstaten verplicht zijn het Internationaal Strafhof te helpen bij de vervolging van genocide, misdaden tegen de menselijkheid en oorlogsmisdaden, zodat deze misdaden niet ongestraft blijven. Dat maakt dus al onderdeel uit van het programma dat eind vorig jaar tijdens het Zweedse voorzitterschap is goedgekeurd.</p>
      <p sl="es">Dit is dus een uitzonderlijk belangrijk programma, dat verder moet worden uitgewerkt, vaste vorm moet krijgen. In dit opzicht erkennen we ook het belang van de mededeling van de Commissie getiteld ‘Een ruimte van vrijheid, veiligheid en recht voor de burgers van Europa – Actieplan ter uitvoering van het programma van Stockholm’, dat initiatieven voor de realisering van het programma bevat.</p>
      <p sl="es">Het programma van Stockholm stelt ons in staat voort te bouwen op eerdere successen en het hoofd te bieden aan nieuwe uitdagingen. Daarbij maken we gebruik van de nieuwe kansen die het Verdrag van Lissabon ons biedt. Dit is een nieuw tijdperk, in institutioneel en juridisch opzicht een echte revolutie – ik hoop niet dat u er bezwaar tegen heeft dat ik mij zo stellig uitdruk – want zo kun je dat toch wel noemen als een ruimte van vrijheid, veiligheid en recht die eerst een volledig intergouvernementele aangelegenheid was, duidelijk een communautaire zaak wordt. Dit krijgt voor het eerst vorm in het belangrijke programma van Stockholm. De Raad erkent het belang van het Europees Parlement als medewetgever, als collega-instelling, met betrekking tot de meerderheid van de maatregelen die we de komende vijf jaar gaan aannemen.</p>
    </intervention>
    <intervention id="2-437" speaker_id="photo_generic" name="Viviane Reding" is_mep="True" mode="spoken">
      <p sl="en">vicevoorzitter van de Commissie . − Mevrouw de Voorzitter, geachte afgevaardigden, u kent het al, maar laat ik u toch kort het actieplan van de Commissie presenteren dat getiteld is ‘Een ruimte van vrijheid, veiligheid en recht voor de burgers van Europa’, een actieplan dat het programma van Stockholm ten uitvoer legt. Dit actieplan is een leidraad voor zeer concrete maatregelen die in de komende vijf jaar moeten worden genomen.</p>
      <p sl="en">Maar laat ik eerst een stap terug gaan: de gebeurtenissen van de afgelopen weken en maanden hebben aangetoond dat er een gedeeld besef is van de dringende noodzaak iets te doen aan de economische en sociale situatie van Europa, alsook een heel duidelijke verwachting bij onze burgers dat de EU snel en doortastend handelt. U zult zich de vaststelling van het werkprogramma van de Commissie eind maart herinneren. De inhoud van het werkprogramma liet zien dat de Commissie niet alleen de intentie heeft om actie te ondernemen, maar dat ook al doet. Het programma concentreerde zich onder meer op de noodzaak voor de EU om een agenda voor de burger op te stellen die de mensen centraal stelt in de Europese acties. Het actieplan op het gebied van justitie en binnenlandse zaken is het eerste strategische initiatief van de nieuwe Commissie om dit werkprogramma in de praktijk te brengen; het volgt zeer nauw de mandaten, alsook de bredere filosofie van het programma van Stockholm, en het houdt rekening met de voorstellen en ideeën van het Parlement en de Raad.</p>
      <p sl="en">De uitdaging om de grondrechten en de fundamentele vrijheden te waarborgen en tegelijk ook de veiligheid in Europa te integreren en te garanderen, wordt hier behandeld op een wijze die volgens ons uitvoerig is. De verzameling initiatieven die zijn vastgelegd, vormen een road map – een road map naar een vrij en veilig Europa. Wij zijn van mening dat je vrijheid niet los kunt zien van veiligheid: het zijn twee zijden van dezelfde medaille; ze hebben allemaal te maken met de burgers, en dit is een van de manieren om burgers beter bekend te maken met Europa.</p>
      <p sl="en">Het actieplan zal een leidraad voor ons zijn bij het leveren van een ambitieuze verzameling zeer concrete maatregelen op een gebied waarop de toegevoegde waarde van Europa heel zichtbaar zal zijn voor onze burgers. Het is ook een krachtige boodschap die herhaalt wat we al eerder hebben besproken, dat het Verdrag van Lissabon en het EU-Handvest van de grondrechten acties voor de burgers zijn. Aangezien al deze acties onderling verbonden zijn, onontbeerlijk zijn en in overeenstemming zijn met het ambitieniveau dat is vastgelegd in het Verdrag van Lissabon en in het EU-Handvest van de grondrechten, moeten we dit ambitieuze resultaat zo snel mogelijk verwezenlijken, conform de verwachtingen van de burgers.</p>
      <p sl="en">Dat is ook de reden waarom het Parlement dit actieplan niet moet zien als een plan dat in steen gebeiteld staat; er kunnen zich onverwachtse gebeurtenissen voordoen, en als zich zulke gebeurtenissen voordoen, zal de Commissie zeker gebruikmaken van haar initiatiefrecht om de problemen te helpen oplossen. Dat is de reden waarom we van plan zijn – en dit zal belangrijk zijn voor het Parlement – om in 2012 een tussentijdse evaluatie van de tenuitvoerlegging van het programma van Stockholm te presenteren, teneinde ervoor te zorgen dat het programma blijft aansluiten bij de Europese en mondiale ontwikkelingen.</p>
      <p sl="en">Maar zoals de fungerend voorzitter van de Raad al terecht heeft gezegd, draait dit actieplan niet alleen om wat de Europese Commissie gaat voorstellen, maar gaat het ook heel erg om wat de lidstaten gaan doen, hoe de lidstaten initiatieven gaan nemen wanneer er sprake is van subsidiariteit, hoe zij de besluiten van de Europese Unie in hun nationaal recht ten uitvoer gaan leggen, en hoe zij met andere lidstaten gaan samenwerken.</p>
      <p sl="en">Dit actieplan zal daarom uiteindelijk alleen een succesverhaal worden als alle instellingen hun rol spelen, en ik heb er alle vertrouwen in dat het Parlement ons zal helpen om snel voortgang te boeken op de juiste weg.</p>
    </intervention>
    <intervention id="2-438" speaker_id="96674" name="Anna Maria Corazza Bildt" is_mep="True" mode="spoken">
      <p sl="en">namens de PPE-Fractie . − Mevrouw de Voorzitter, ik wil allereerst de Commissie feliciteren met haar tijdige presentatie van een heel concreet actieplan om een realiteit te maken van Europees burgerschap. Ik ben heel actief geweest in de discussies in het Parlement, omdat ik echt geloof dat het programma van Stockholm de beste manier is om verder te gaan naar een Europa waarin de burgers centraal staan: een Europa voor de burgers, met de mensen.</p>
      <p sl="en">Ik nodig de Commissie daarom uit om zich te houden aan de visie van het programma van Stockholm, wanneer zij de specifieke voorstellen voor de komende vijf jaar presenteert. Het vastgestelde programma biedt een echt evenwicht tussen het bieden van veiligheid aan de burgers, met respect voor hun rechten, vrijheden en integriteit, en het versterken van hun burgerschap.</p>
      <p sl="en">Met betrekking tot het actieplan, verwelkom ik in het bijzonder de onlangs gepresenteerde maatregelen om mensensmokkel en kindermisbruik te bestrijden en om de bescherming van minderjarigen zonder geleide te verbeteren, om er maar een paar te noemen. Ik ben ook blij met het feit dat het actieplan een strategie bevat voor de bestrijding van vrouwelijke genitale verminking, huiselijk geweld en geweld tegen vrouwen. Ik had desondanks gewild dat dit voorstel eerder dan gepland was gepresenteerd, mevrouw de commissaris.</p>
      <p sl="en">We moeten tijdens het proces ook de participatie van burgers stimuleren en ervoor zorgen dat de besluitvorming transparant is en de documenten vrij toegankelijk zijn. Ik hoop dat de maatregelen op een gebruikersvriendelijke manier zullen worden gepresenteerd.</p>
      <p sl="en">Tot slot kijk ik ernaar uit om met mijn collega’s in het Parlement, en met de Commissie en de Raad, te blijven werken om echt een ruimte van vrijheid, veiligheid en recht tot stand te brengen en deze tot realiteit te maken.</p>
    </intervention>
    <intervention id="2-439" speaker_id="96832" name="Kinga Göncz" is_mep="True" mode="spoken">
      <p sl="hu">namens de S&amp;D-Fractie. – Graag plaats ik enkele algemene en enkele concrete opmerkingen in verband met het plan. Uiteraard vinden we het programma van Stockholm zeer belangrijk. Juist daarom heeft het actieplan enige teleurstelling teweeggebracht, aangezien het ambitieniveau daarvan toch niet helemaal overeenkomt met het belang dat het Parlement eraan hechtte en de meerderheid waarmee het heeft gestemd voor amendementen bij verschillende onderwerpen. We zien dat de belangrijkste of veel belangrijke punten uit het plan zijn uitgesteld tot 2013-2014, en bij de onderwerpen voor dit jaar kunnen ook al vertragingen worden geconstateerd. Een algemeen probleem lijkt te zijn dat de samenwerking tussen de Commissie en het Parlement in het geval van internationale verdragen nog altijd niet duidelijk is. Hoewel de feedback aanzienlijk is verbeterd, bijvoorbeeld de feedback over de onderhandelingen met de Verenigde Staten over SWIFT en TFTP, zijn er toch nog onopgehelderde kwesties.</p>
      <p sl="hu">Graag doe ik een paar concrete voorstellen: we betreuren het dat in het wetsontwerp niet gerept wordt van haatdragende taal, alleen de verslagen en het kaderbesluit met betrekking tot de uitvoering komen in de plannen voor. De informatieverstrekking aan de mensen over grondrechten is ook niet voldoende nadrukkelijk aanwezig. We weten dat de uitvoering daarvan samenhangt met de mate waarin mensen op de hoogte zijn van hun rechten. In verband met immigratie wil ik vermelden dat er een begin is gemaakt met de samenwerking, maar ook hier lijkt het ambitieniveau ontoereikend. Er zijn nog twee belangrijke onderwerpen: ten eerste de kwestie van visumwederkerigheid, waar nieuwe, effectieve oplossingen nodig zijn vanwege de opnieuw ingevoerde visumplicht en vanwege ongelijkheden. Het tweede onderwerp betreft vrij verkeer van arbeid, waarbij het van belang is de nog steeds bestaande discriminatie ten opzichte van nieuwe lidstaten op te heffen.</p>
    </intervention>
    <intervention id="2-440" speaker_id="39713" name="Renate Weber" is_mep="True" mode="spoken">
      <p sl="en">namens de ALDE-Fractie . − Mevrouw de Voorzitter, het programma van Stockholm is zonder twijfel ambitieus, maar we moeten nog steeds een actieplan vaststellen dat dit programma op een zo efficiënt mogelijke wijze ten uitvoer legt. Efficiency betekent niet alleen een geschikte tijdsplanning, maar slaat ook op de inhoud van de wetgeving die we in de komende jaren gaan vaststellen, en op de instellingen waarop we in de toekomst zullen vertrouwen.</p>
      <p sl="en">Als we willen dat de Unie meer samenhangend wordt, moeten we werken aan een mate van vertrouwen en wederzijdse erkenning op gerechtelijk gebied of in de politiële samenwerking, vergelijkbaar met het beginsel dat de gemeenschappelijke Europese markt leidt. Om dit te bereiken, moeten we onze visies op onze rechtstradities aanpassen en deze rechtstradities niet langer zien, gebruiken of misbruiken als instrument om te verhinderen dat we minimumnormen krijgen, in het bijzonder op het gebied van het strafrecht.</p>
      <p sl="en">Onze burgers eisen en verdienen een betere bescherming tegen terrorisme en tegen georganiseerde of grensoverschrijdende misdaad. Het is onze plicht om deze bescherming te verschaffen, maar we moeten dit wel doen met volledige inachtneming van zowel de rechten van de slachtoffers als die van de verdachten. Dit is de reden waarom minimumnormen voor procedures voor alle lidstaten van de EU moeten gelden, en als we daarvoor doortastend moeten zijn, zullen we dat zijn. We zullen doortastend zijn wanneer we Eurojust meer bevoegdheden geven, wanneer we de gegevens van onze burgers moeten beschermen, of wanneer we het asielpakket moeten regelen.</p>
      <p sl="en">Mijn fractie is vastbesloten om constructief samen te werken met de Commissie en de Raad en tegelijkertijd vasthoudend te strijden voor de bescherming van de rechten van de mens.</p>
    </intervention>
    <intervention id="2-441" speaker_id="96815" name="Judith Sargentini" is_mep="True" mode="spoken">
      <p sl="en">namens de Verts/ALE-Fractie . − Mevrouw de Voorzitter, al luisterend naar de commissaris en de vertegenwoordiger van de Raad over het programma van Stockholm kwamen er enkele vragen bij me op.</p>
      <p sl="en">Het Spaanse voorzitterschap nadert zijn einde, met nog vijf weken te gaan. Aan het begin hebben we van het Spaanse voorzitterschap fraaie ideeën gehoord over asiel, migratie, de antidiscriminatierichtlijn en de vrouwenemancipatie, maar ik moet bekennen dat, met nog vijf weken te gaan, ik me afvraag waar de concrete resultaten en voorstellen zijn.</p>
      <p sl="en">De Commissie en het Parlement hebben hun werk gedaan op het gebied van asiel en migratie, en we zitten echt te wachten tot de Raad actie onderneemt. Het zijn niet alleen de afzonderlijke lidstaten die hun wetgeving ten uitvoer moeten leggen, zoals commissaris Reding heeft gezegd, maar het is ook de Raad die met ideeën moet komen met betrekking tot Dublin, de opvangrichtlijn, het Eurodac-systeem en de erkenningsrichtlijn. We zitten daar echt op te wachten.</p>
      <p sl="en">De antidiscriminatierichtlijn is iets waar deze plenaire vergadering voor heeft gestemd, en de Fractie De Groenen zit daar echt op te wachten. Ik wend mij nu tot de Commissie op dit punt. Gelijkheid en antidiscriminatie zijn natuurlijk basiselementen van het programma van Stockholm, maar waarom heeft de Commissie er niet voor gekozen om samenlevingsvormen van personen van hetzelfde geslacht tot een prioriteit van dit actieplan te maken? U hebt gezegd dat mensen centraal zouden worden gesteld. Het regelen van samenlevingsvormen van personen van hetzelfde geslacht is mensen centraal stellen. Kunt u de beweegredenen van de Commissie toelichten?</p>
      <p sl="en">Wat betreft Europol: Europol was in het tijdperk vóór het Verdrag van Lissabon onderworpen aan minimaal toezicht van het Parlement, en dat is nog steeds het geval, ook al hebben we nu het Verdrag van Lissabon. De bevoegdheid om onderhandelingen inzake samenwerkingsovereenkomsten aan te gaan met derde landen is bijvoorbeeld gebaseerd op besluiten van de Raad van enkele jaren geleden. Het gerucht gaat dat Europol nu onderhandelt over een verdrag met Israël, en wie weet welke andere landen worden benaderd voor een verdrag. Het Verdrag van Lissabon geeft het Parlement een nieuwe rol, en ik zou graag zien dat de Commissie daarnaar handelt.</p>
    </intervention>
    <intervention id="2-442" speaker_id="97198" name="Mara Bizzotto" is_mep="True" mode="spoken">
      <p sl="it">namens de EFD-Fractie. – Mevrouw de Voorzitter, geachte collega’s, 170 maatregelen in vijf jaar tijd zijn te ambitieuze getallen voor een programma dat gespeend is van enige echte gevoelswaarde, vooral als het op bepaalde onderwerpen aankomt.</p>
      <p sl="it">Als het gaat om immigratie laat het programma een gênante zwakte zien wanneer verder wordt gekeken dan de officiële papieren: waartoe dient de belofte om organen en agentschappen te versterken als vervolgens een politieke strategie ontbreekt? We hebben een echt nuttige strategie nodig die gebaseerd moet zijn op enkele vaste punten: de strijd tegen illegale immigratie langs de zuidgrens, de verdeling van de lasten van de bestrijding van illegaliteit tussen alle Europese landen, een beleid van verdragen met derde landen en vooral de erkenning dat immigratie ten tijden van crisis geen hulpbron is.</p>
      <p sl="it">Op de homepage van het Parlement staat dat meer dan 20 procent van de jongeren in Europa geen werk heeft. Op een continent waar 25 miljoen werklozen zijn zegt de commissaris voor binnenlandse zaken dat de immigratiekwestie moet zijn gebaseerd op solidariteit. Laten we liever concreet en met realisme redeneren: de prioriteit is nu werk geven aan onze burgers! Al het andere is goedbedoelde retoriek die de integratie van immigranten niet helpt, en onze mensen al helemaal niet.</p>
    </intervention>
    <intervention id="2-443" speaker_id="28397" name="Agustín Díaz de Mera García Consuegra" is_mep="True" mode="spoken">
      <p sl="es">Mevrouw de Voorzitter, we praten over meer dan 360 acties in vijf jaar. Naar mijn mening had voor de behandeling van het actieplan meer tijd moeten worden uitgetrokken, zodat de afgevaardigden meer gelegenheid hadden gehad om erover te debatteren en vooral ook om de daarin vervatte voorstellen te amenderen.</p>
      <p sl="es">Wat voorbeelden: de strijd tegen radicalisering; het traceren van terrorismefinanciering en de mogelijkheid van de oprichting van een Europees programma daarvoor, het Terrorist Finance Tracking Programme ofwel TFTP; de coördinatie van het Gemeenschappelijk Situatiecentrum (SitCen), Europol en Eurojust bij de bestrijding van terrorisme en georganiseerde misdaad; de bestrijding van het gebruik van internet voor terroristische doeleinden; de wijziging van de Frontex-verordening; en de haalbaarheid van de oprichting van een Europees systeem van grenswachten. Door anderen zijn nog veel meer voorbeelden genoemd. Het gaat om dermate belangrijke vraagstukken dat een ander Parlementair formaat meer op zijn plaats was geweest.</p>
      <p sl="es">Wat opvalt is dat het actieplan met betrekking tot de bescherming van slachtoffers van misdrijven maar een enkele maatregel voorstelt: de oprichting van een alomvattend instrument voor de bescherming van slachtoffers, waaronder ook de slachtoffers van terrorisme worden begrepen. Volgens mij – en dit is dan een amendement dat ik vanwege de regels niet heb kunnen indienen – zou de oprichting van een instrument dat speciaal is bedoeld voor de bescherming van slachtoffers van terrorisme – nogmaals, dit is mijn persoonlijke opvatting – een prioritaire doelstelling van de Europese Unie moeten zijn waarvan niet mag worden afgeweken.</p>
      <p sl="es">Tot slot, mevrouw Reding, zou ik met betrekking tot Europol willen weten waarom een besluit van de Raad vóór 2013 door een Europol-verordening wordt vervangen.</p>
    </intervention>
    <intervention id="2-444" speaker_id="23868" name="Monika Flašíková Beňová" is_mep="True" mode="spoken">
      <p sl="sk">In het actieplan van Stockholm staat een aantal zaken waar ik het graag met u over zou willen hebben. Om überhaupt een paar stappen vooruit te kunnen komen, zal ik in het bijzonder stilstaan bij de problematische punten van het geheel.</p>
      <p sl="sk">Een van die problematische punten betreft het gemeenschappelijk asielstelsel van de Europese Unie, een onderwerp waar we tijdens eerdere zittingen reeds veelvuldig over gesproken hebben. Aan de ene kant heeft de Commissie het over de noodzaak van succesvolle integratie van legale migranten of immigranten in het communautaire bestel, maar aan de andere kant is het actieplan wat dit betreft weinig ambitieus te noemen.</p>
      <p sl="sk">Ook lijkt het erop dat we nog tot 2014 wachten moeten vooraleer er een voorstel op tafel ligt voor de gemeenschappelijke verwerking van asielaanvragen en dus ook vooraleer er sprake is van wederzijdse erkenning van vluchtelingenrechten door de lidstaten van de Europese Unie. Uw plannen op het gebied van beperking van de toestroom en het verkeer van immigranten of migranten, bijvoorbeeld seizoenarbeiders, zijn daarentegen behoorlijk concreet te noemen.</p>
      <p sl="sk">Dus, om een lang verhaal kort te maken: er ligt geen progressief en eerlijk gemeenschappelijk asielbeleid in het verschiet en het plan somt veeleer repressieve maatregelen op.</p>
      <p sl="sk">Staat u mij toe nog even stil te staan bij twee onderwerpen. Allereerst het droevige feit dat, zoals de Commissie zelf aangaf, vooruitgang op het gebied van de wederzijdse erkenning van geregistreerd partnerschap van personen van hetzelfde geslacht binnen de Europese Unie geen prioriteit heeft en dat dit thema aldus op een zijspoor is gezet. Dit betreur ik ten zeerste.</p>
      <p sl="sk">Het laatste punt waar ik nog even bij stil zou willen staan, zijn de rechten van ondernemingen. In het actieplan van Stockholm wordt regelmatig stilgestaan bij de burgers en hun rechten, maar wordt tevens het belang benadrukt van vrijheid voor het bedrijfsleven, maar dan zonder afdoende regulering. Dat laatste valt met name tegen de achtergrond van de huidige financiële en economische crisis op zijn minst verrassend te noemen.</p>
    </intervention>
    <intervention id="2-445" speaker_id="4529" name="Sarah Ludford" is_mep="True" mode="spoken">
      <p sl="en">Mevrouw de Voorzitter, het beste stuk van het actieplan is in mijn ogen de lijst van vijf concrete maatregelen inzake de rechten van de persoon in strafzaken, die de road map omvatten die door het programma van Stockholm wordt gesteund.</p>
      <p sl="en">Ik spreek als rapporteur over de eerste van deze maatregelen inzake vertaling en vertolking voor verdachten. Ik ben verheugd te kunnen mededelen dat ik hierover vanochtend voorlopige overeenstemming heb bereikt met het Spaanse voorzitterschap, en ik hoop dat onze respectieve instellingen dit resultaat zullen goedkeuren.</p>
      <p sl="en">Ik bedank commissaris Reding voor haar trouwe steun, toen wij ons eensgezind baseerden op het voorstel van de Commissie en vertegenwoordigers van de Commissie een gepaste bijdrage leverden, dus mijn persoonlijke dank aan haar.</p>
      <p sl="en">We zijn eindelijk, een decennium te laat, eindelijk het wederzijdse vertrouwen aan het opbouwen dat nodig is voor wederzijdse erkenning. Mijn steun voor het Europees aanhoudingsbevel wordt getemperd door mijn ongenoegen en zelfs woede over enkele rechterlijke dwalingen en de manier waarop het aanhoudingsbevel momenteel functioneert in zaken zoals die van Gary Mann en Andrew Symeou, waarbij ik betrokken ben. Ik denk dat als we deze maatregelen een decennium geleden hadden gehad, deze rechterlijke dwalingen nu niet zouden plaatsvinden.</p>
    </intervention>
    <intervention id="2-446" speaker_id="28120" name="Simon Busuttil" is_mep="True" mode="spoken">
      <p sl="mt">Mevrouw de Voorzitter, ik ben het eens met hen die stellen dat de gemeenschappelijke Europese markt, de interne markt, waarschijnlijk het grootste project is dat de Europese Unie ooit heeft ondernomen. Ik denk dat dit project, dat gunstig is voor de Europese burger, de volgende grote opdracht voor de Europese Unie is. Het is interessant dat de interne markt begon in 1992, hetzelfde jaar waarin we ook het Verdrag van Maastricht hebben goedgekeurd, waarin het begrip ‘Europees burgerschap’ werd geïntroduceerd.</p>
      <p sl="mt">Met dit actieplan creëren we nu een ruimte waarin het Europees burgerschap kan worden uitgeoefend. Dit kan op vele gebieden: mensenrechten, burgerrechten, toegang tot de rechter en het recht op vrij verkeer binnen de Europese Unie. De Europese Unie kan bovendien op verschillende gebieden een voorbeeldrol vervullen, zoals mensenhandel, pedofilie, kinderrechten, cybercrime, en uiteraard immigratie en asiel.</p>
      <p sl="mt">Maar ik denk dat er voor dit project drie zaken nodig zijn. Ten eerste een politiek stempel dat het gewicht en betekenis geeft voor onze burgers. Ten tweede eerbiediging van het subsidiariteitsbeginsel, aangezien er belangrijke gebieden zijn waarop het recht op toepassing van subsidiariteit niet kan worden losgelaten. Ten derde termijnen: hier moet in dit actieplan de hand aan worden gehouden, want anders komt hier allemaal niets van terecht.</p>
    </intervention>
    <intervention id="2-447" speaker_id="96812" name="Juan Fernando López Aguilar" is_mep="True" mode="spoken">
      <p sl="es">Mevrouw de Voorzitter, als voorzitter van de Commissie burgerlijke vrijheden, justitie en binnenlandse zaken was ik samen met de heren Casini en Berlinguer co-auteur van de resolutie betreffende het programma van Stockholm die in november jongstleden is aangenomen. Ik heb toen duidelijk gemaakt dat het programma van Stockholm het leven van het Parlement op het terrein van de ruimte van vrijheid, veiligheid en recht niet zou vereenvoudigen maar juist meer van het Parlement zou eisen.</p>
      <p sl="es">Ik ben mij bewust van de beperkingen die bij de behandeling van het actieplan aan het parlementaire debat en onze inbreng zijn gesteld, maar wil er toch op wijzen dat de paragrafen 148 tot en met 150 van genoemde resolutie enkele precieze aanwijzingen bevatten ten aanzien van kwesties van groot belang.</p>
      <p sl="es">Op vele daarvan is al gewezen, van de bescherming van slachtoffers tot de instellingen en agentschappen in verband met Schengen, Europol, Eurojust, Frontex en het Europees Ondersteuningsbureau voor asielzaken en de bijbehorende nieuwe regelgeving die in de pijplijn zit, maar ook regelgeving inzake materiële en fundamentele problemen, zoals de bescherming van persoonsgegevens en de nondiscriminatieclausule. In het Parlement is zonder enige twijfel gedebatteerd over conflicten tussen enerzijds de bescherming van persoonsgegevens en anderzijds veiligheid, met name tijdens het debat over het programma voor het traceren van terrorismefinanciering (TFTP), en het heeft gewezen op de noodzaak voor Europa om ook zelf naar een juist evenwicht tussen veiligheid en privacy te streven.</p>
      <p sl="es">Maar wat werkelijk van belang is, is dat de Commissie nu vijf jaar de tijd heeft om stap voor stap elke schakel van het actieplan voor het programma van Stockholm uit te voeren. Ik verzoek haar om daarbij krachtig met het Parlement samen te werken om gevolg te geven aan alle toezeggingen die in verband met de punten 148 tot en met 150 van de resolutie zijn gedaan, waarbij de Commissie dient te beseffen dat wanneer ze niet voortvarend en schouder aan schouder met het Europees Parlement samenwerkt, het Parlement zelf met voorstellen zal komen. En natuurlijk zal het ook samenwerken met de Raad, die initiatieven kan aannemen die de aandacht van het Parlement verdienen.</p>
    </intervention>
    <intervention id="2-448" speaker_id="28208" name="Nathalie Griesbeck" is_mep="True" mode="spoken">
      <p sl="fr">Mevrouw de Voorzitter, commissaris, mijnheer López Garrido, ook ik ben blij dat we over dit actieplan, of zoals mevrouw Reding zegt, deze routekaart spreken om het programma van Stockholm in de praktijk te brengen. Een enorme waaier aan fundamentele onderwerpen speelt daarbij een rol. Ik zal hier geen lijstje opsommen, maar gezien de zeer weinige tijd die mij ter beschikking staat, zal ik – hoe frustrerend ook – simpelweg een keuze maken. Ik zal op twee zaken ingaan, de een betreft de vorm en de andere de inhoud.</p>
      <p sl="fr">Eerst de vorm. Zoals reeds in dit debat is opgemerkt, hebben wij zeer precieze termijnen vastgesteld waarbinnen de maatregelen moeten worden uitgevoerd en ik zou graag zien dat wij er alles aan doen om snel concrete actie te ondernemen en om te voorkomen dat het bij mooie woorden blijft.</p>
      <p sl="fr">Om de uitvoering hiervan te doen slagen – en dan komen we bij de inhoud – zijn twee dingen cruciaal. We moeten prioriteiten stellen. Mevrouw Reding had het over meerwaarde. Mijn voorstel is om extra werk te maken van bepaalde punten die we urgenter vinden dan andere, ten eerste de justitiële samenwerking. Het is belangrijk dat we het eens worden over de juridische component met uiteraard een Erasmus voor rechters. Maar waarom niet een Erasmus ontwikkelen voor alle rechterlijke beroepen en een voor de politieberoepen?</p>
      <p sl="fr">Het tweede inhoudelijke punt betreft een kernprioriteit: laten we alle maatregelen treffen die nodig zijn om de rechten van kinderen te bevorderen, kinderen te beschermen en computercriminaliteit, kinderporno en seksuele uitbuiting te bestrijden.</p>
    </intervention>
    <intervention id="2-449" speaker_id="28576" name="Stavros Lambrinidis" is_mep="True" mode="spoken">
      <p sl="el">Het belangrijkste woord dat ontbreekt in de immigratieprogramma’s is het woord ‘solidariteit’. Wij hebben vandaag gestemd voor de hervestiging van mensen uit derde landen die recht hebben op asiel in Europa. Maar het programma van de Commissie weigert te voorzien in iets dergelijks voor de hervestiging van asielzoekers van een land van Europa in een ander land, of te voorzien in geld. Waar is de solidariteit gebleven?</p>
      <p sl="el">Meer dan 100 000 illegale immigranten komen jaarlijks van Turkije naar Griekenland. Hoe staat het met de overeenkomst tussen Europa en Turkije over de terugkeer van die immigranten? Die schiet niet op en in uw programma wordt ze bijna niet vermeld. Hoe staat het met de overeenkomst waarover Frontex nu met Turkije onderhandelt? Kunt u ons verzekeren dat het niet direct of indirect de soevereine rechten zal aanvechten van Griekenland, en dus van Europa, ten aanzien van de grenzen?</p>
      <p sl="el">Tot slot hebben we natuurlijk de enorme verplichting onze solidariteit te tonen met de immigranten zelf, in de vorm van ‘immigrantenintegratie’. Zonder de integratie van immigranten, mevrouw de Voorzitter, bestaat er niet de minste kans dat die 40 miljoen mensen die hier bij ons zijn gekomen, samen met ons op gelijke voet zullen kunnen leven. Wij zijn mogelijk tijdbommen aan het leggen. Er zijn programma’s nodig en geld, en daarover beschikt de Commissie op dit ogenblik niet.</p>
    </intervention>
    <intervention id="2-450" speaker_id="97078" name="Ramón Jáuregui Atondo" is_mep="True" mode="spoken">
      <p sl="es">Ik heb de indruk dat een Europa waarbinnen de nationale grenzen zijn verdwenen en waarbinnen steeds meer supranationale misdrijven worden gepleegd, het probleem van de supranationale misdaad veel ambitieuzer moet aanpakken.</p>
      <p sl="es">Wij moeten veel ambitieuzer zijn op het terrein van politiële samenwerking, met andere woorden, Europol; justitiële samenwerking, met andere woorden, Eurojust; de Europese openbare aanklager; de technische standaardisatie van strafrechtelijk onderzoek; de eenmaking van het strafprocesrecht en het meer op elkaar afstemmen van de respectieve strafrechtstelsels.</p>
      <p sl="es">Dames en heren, volgens mij is er te weinig ambitie en te veel nationale weerstand. Ik verzoek u met klem, en dan richt ik mij met name tot de Raad, uw denken in dezen niet te laten overheersen door de soevereiniteitsgedachte en te streven naar eenmaking van onze strafrechtsystemen, teneinde onveiligheid en supranationale misdaad effectief te kunnen bestrijden.</p>
    </intervention>
    <intervention id="2-451" speaker_id="96818" name="Salvatore Iacolino" is_mep="True" mode="spoken">
      <p sl="it">Mevrouw de Voorzitter, dames en heren, de kans die ons wordt geboden door het Stockholmprogramma is zeker een belangrijke: de Commissie zal een groot aantal positieve acties moeten ondernemen en een werkelijk gemeenschappelijke ruimte van vrijheid, justitie en veiligheid moeten definiëren.</p>
      <p sl="it">Het bereiken van deze doelen vereist echter een methode van samenwerking tussen de Europese instellingen, en tussen deze instellingen en de lidstaten, wat een onmisbaar instrument voor werkelijke samenwerking is. De regulering van migratiestromen aan de hand van objectieve rechtvaardigheidscriteria, de waardigheid van mensen die in de huidige overbevolkte gevangenissen zitten, het welzijn van degenen die zijn gerehabiliteerd na een drugsverslaving, het nieuw leven inblazen van agentschappen, de strijd tegen de grensoverschrijdende georganiseerde misdaad – al dit soort kwesties maken deze werkelijke samenwerking echt noodzakelijk.</p>
      <p sl="it">De activiteiten van ons Parlement zijn uiteraard gericht op deze uitdaging en zorgen ook voor krachtige en scherpe prikkels voor de Commissie en andere communautaire instellingen, net als voor de lidstaten.</p>
    </intervention>
    <intervention id="2-452" speaker_id="28497" name="Gerard Batten" is_mep="True" mode="spoken">
      <p sl="en">Mevrouw de Voorzitter, Dame Sarah Ludford zei dat zij met betrekking tot het Europees aanhoudingsbevel enige zorgen had over rechterlijke dwalingen in de gevallen van Andrew Symeou en Gary Mann. Als dat geen understatement is! Het Europees aanhoudingsbevel is een afschuwelijke rechterlijke dwaling op zich. Uitlevering is gereduceerd tot niet meer dan een bureaucratische formaliteit. Britse rechtbanken is hun vermogen ontnomen om Britse burgers te beschermen tegen onterechte arrestatie en gevangenneming wanneer zij aan een ander land worden uitgeleverd. Ik weet dit, omdat ik in het hof van beroep zat in de zaak van Andrew Symeou, toen twee hoger geplaatste Hogerhuisleden met juridische bevoegdheden de uitlevering van de heer Symeou niet konden voorkomen, ook al was het voor iedereen in het hof duidelijk dat het bewijs ofwel niet bestond of door de politie was vervalst. Maar dat is natuurlijk het hele punt, want het hof mag niet naar het bewijs kijken; zij hebben geen enkel recht. Dame Sarah en de Alliantie van Liberalen en Democraten voor Europa kunnen nu krokodillentranen huilen om zaken als die van de heer Symeou, maar zij moeten wel verantwoordelijkheid erkennen voor het menselijk leed dat ze hebben veroorzaakt.</p>
    </intervention>
    <intervention id="2-453" speaker_id="96900" name="Georgios Papanikolaou" is_mep="True" mode="spoken">
      <p sl="el">Mevrouw de Voorzitter, het was met ware voldoening dat we in het kader van het programma van Stockholm gestemd hebben voor de voorschriften over solidariteit in immigratiekwesties en bestrijding van illegale immigratie. In het actieplan lees ik dat de Commissie in 2011 een mechanisme zal opzetten om de nationale asielstelsels te herzien, zodat zij de lidstaten beter kan bijstaan in het licht van de mogelijkheden en behoeften van elke lidstaat.</p>
      <p sl="el">Daarnaast hebben we vandaag in ons Parlement het licht op groen gezet voor de oprichting van het Europees Ondersteuningsbureau voor asielzaken in Malta. De vraag is: zal het Europees Ondersteuningsbureau voor asielzaken te maken hebben met dat mechanisme en, via dat mechanisme, met de herziening die zal plaatshebben? Is er voorzien in een intern hervestigingsprogramma voor vluchtelingen, zodat de ongelijkheden tussen de lidstaten wat betreft de immigratiedruk kunnen worden weggewerkt?</p>
    </intervention>
    <intervention id="2-454" speaker_id="96824" name="Monica Luisa Macovei" is_mep="True" mode="spoken">
      <p sl="en">Mevrouw de Voorzitter, ik wil graag het mechanisme noemen om corruptie in de lidstaten te beoordelen – het mechanisme waarin het actieplan voorziet. We hebben een besluit van de Raad over het programma van Stockholm, dat naar deze kwestie verwijst, en we hebben het actieplan van de Commissie ter uitvoering van het programma van Stockholm. Ze spreken allebei over een evaluatie van de inspanningen van de lidstaten om corruptie te bestrijden. We hebben dus sterke politieke wil en inzet van de lidstaten nodig om zo’n mechanisme in te stellen. Ik zeg dit, omdat we allemaal weten dat de binnenlandse inspanningen tot nu toe niet in alle lidstaten effectief zijn geweest, op zijn zachtst gezegd.</p>
      <p sl="en">Op de tweede plaats is de uiterste termijn voor de mededeling in het actieplan over het beleid van de Unie en het mechanisme tegen corruptie 2011. Ik zou willen voorstellen ervoor te zorgen dat deze mededeling voor het einde van 2010 gereed is. Dit zou beter passen bij de noodzaak om corruptie in de Unie te bestrijden, want corruptie wordt ook gezien als een oorzaak van de economische crisis. Het zou dus een maatregel zijn om een einde aan deze crisis te maken en zulke crises te voorkomen.</p>
    </intervention>
    <intervention id="2-455" speaker_id="photo_generic" name="Diego López Garrido" is_mep="True" mode="spoken">
      <p sl="es">fungerend voorzitter van de Raad . − Mevrouw de Voorzitter, waar het bij dit debat over de ruimte van vrijheid, veiligheid en recht werkelijk om gaat, is iets wat afgevaardigde Busuttil terecht heeft gezegd toen hij praatte over het Europees burgerschap.</p>
      <p sl="es">Wij praten hier over de inhoud van dat Europese burgerschap, dat we moeten verdiepen. Het Europese burgerschap is zonder twijfel een van de aandachtspunten van de nieuwe beleidsfase die in Europa met het Verdrag van Lissabon is begonnen, en het is natuurlijk een van de aandachtspunten van het Spaanse voorzitterschap geweest.</p>
      <p sl="es">Mevrouw Sargentini heeft de Raad hierover een heel duidelijk en heel directe vraag gesteld: wat is gedurende het Spaanse voorzitterschap gerealiseerd en waar wordt op dit moment aan gewerkt met het oog op de toekomst?</p>
      <p sl="es">Ik dank haar voor deze zeer directe vraag. Ik zal proberen die vraag te beantwoorden aan de hand van een aantal punten die stuk voor stuk te maken hebben met het Europese burgerschap, met de inhoud van de daarmee verbonden rechten, vrijheden en veiligheid. Kortom, de status van het staatsburgerschap en de rechtspositie van de Europese burger in de 21e eeuw.</p>
      <p sl="es">Wat de vrijheden betreft, hebben we eerder over de toetreding tot het Europees Verdrag tot bescherming van de rechten van de mens en de fundamentele vrijheden gepraat. Dat is een van de prioriteiten van het Spaanse voorzitterschap. Ik verwijs naar het uitgebreide debat dat we hierover eerder hebben gevoerd.</p>
      <p sl="es">Als we praten over vrijheden en rechten moeten we denk ik ook praten over de richtlijn betreffende de rechten op tolk- en vertaaldiensten in strafprocedures. Zoals u weet wordt daar op dit moment aan gewerkt.</p>
      <p sl="es">Mevrouw Sargentini verwees concreet naar de antidiscriminatierichtlijn. Ten aanzien van die richtlijn wachten we nog op een algemeen voorstel van de Europese Commissie. Het gaat om een zeer ambitieuze, zeer belangrijke richtlijn, die natuurlijk door het voorzitterschap van de Raad wordt ondersteund. Maar we wachten dus nog op een voorstel.</p>
      <p sl="es">De kwesties met betrekking tot slachtoffers, in het bijzonder slachtoffers van seksegerelateerd geweld, zijn een punt van zorg en een prioriteit van het Spaanse voorzitterschap geweest. Gedurende deze periode zijn vorderingen gemaakt met de richtlijn voor de bestrijding van mensenhandel. Wat de richtlijn tegen seksueel geweld betreft, proberen we in juni tot een gemeenschappelijk standpunt te komen. Ook wordt gewerkt aan een wetgevingsinitiatief voor de bestrijding van seksegerelateerd geweld: het Europees beschermingsbevel, dat op dit moment in diverse parlementaire commissies wordt behandeld, namelijk de Commissie burgerlijke vrijheden, justitie en binnenlandse zaken en de Commissie rechten van de vrouw en gendergelijkheid. Seksegerelateerd geweld is zonder twijfel het grootste maatschappelijke euvel dat we kennen en een vorm van geweld die in de Europese samenlevingen de meeste slachtoffers maakt. De Raad Werkgelegenheid, Sociaal Beleid, Volksgezondheid en Consumentenzaken (EPSCO) heeft vorige maand voorstellen aangenomen voor respectievelijk de oprichting van het Europees Waarnemingscentrum voor geweld tegen vrouwen en een telefonische hulpdienst voor slachtoffers.</p>
      <p sl="es">Wat veiligheidskwesties betreft, heeft de Europese Raad van maart de strategie voor interne veiligheid aangenomen. In verband hiermee zijn de statuten van het Permanent Comité operationele samenwerking op het gebied van binnenlandse veiligheid goedgekeurd. Er zijn met de Verenigde Staten overeenkomsten over veiligheidsaangelegenheden gesloten en er zitten overeenkomsten in de pijplijn: de Verklaring van Toledo betreffende veiligheid en burgerluchtvaart; de kwestie-SWIFT, waarvan dit Parlement zeer goed op de hoogte is en ten aanzien waarvan de Commissie het mandaat heeft om zo snel mogelijk met de Verenigde Staten een politiek akkoord te sluiten. Ook werken we met de Verenigde Staten aan een gezamenlijke verklaring over de strijd tegen het terrorisme en een overeenkomst betreffende gegevensbescherming.</p>
      <p sl="es">Wat betreft de samenwerking in burgerlijke zaken, hopen we tot overeenstemming te komen over de Rome III-verordening, een wet die van toepassing is op huwelijken.</p>
      <p sl="es">Wat het thema immigratie en asiel betreft, dat eveneens in tal van bijdragen ter sprake is gekomen, moet worden gezegd dat het Spaanse voorzitterschap verantwoordelijk is voor de eerste beoordeling van het Europees Pact inzake immigratie en asiel, dat het samen met de Commissie zal gaan voorbereiden. Tegelijkertijd wordt, eveneens in samenwerking met de Commissie, gewerkt aan een terugkeerprogramma voor niet-begeleide minderjarigen.</p>
      <p sl="es">Met betrekking tot asielzaken worden verder de Frontex-operaties voortgezet en wordt gewerkt aan een Europees vluchtelingenprogramma en aan de hervestiging van vluchtelingen en wordt met enkele derde landen ook aan terugkeerprogramma’s gewerkt.</p>
      <p sl="es">Daarnaast is er ook nog het Europees Vluchtelingenfonds, dat tegen 2011 gereed zou moeten zijn − volgens het verslag-Tavares althans zou het fonds tegen die tijd moeten worden goedgekeurd. Ten aanzien van immigratie zitten dus diverse belangrijke initiatieven in de pijplijn.</p>
      <p sl="es">Ik zou dit antwoord willen aanvullen met een verwijzing naar een debat dat door de Commissie − meer in het bijzonder commissaris Reding − zeer constructief is opgepakt, namelijk het debat over de Europese openbare aanklager die in het Verdrag van Lissabon is voorzien. Dit lijkt mij een debat dat zeker moet worden gevoerd. Deze instelling zou niet alleen interessant zijn voor het beschermen van de economische belangen van de Unie, zoals het Verdrag zegt − wat natuurlijk zeer actueel is in deze tijd − maar in een later stadium ook voor het vervolgen van transnationale misdrijven. Ook dit debat is door het Spaanse voorzitterschap geëntameerd.</p>
      <p sl="es">Dit zijn een paar van de zaken die gedurende het Spaanse voorzitterschap, in samenwerking met de Commissie en het Europees Parlement, in gang zijn gezet of nog worden gezet. Wij geloven dat het absoluut cruciaal is dat we geloofwaardig zijn in ons streven naar de bouw van een open en veilig Europa dat zijn burgers beschermt. Dit is de instelling waarmee het Spaanse voorzitterschap wil doorgaan, en het zal ook de instelling zijn van het trio van voorzitterschappen dat door onze partners zal worden waargenomen: België en Hongarije. Dat is de intentie van het Spaanse voorzitterschap en daarbij rekenen we natuurlijk op de medewerking van het Europees Parlement, die we hebben.</p>
    </intervention>
    <intervention id="2-456" speaker_id="photo_generic" name="Viviane Reding" is_mep="True" mode="spoken">
      <p sl="en">vicevoorzitter van de Commissie . − Mevrouw de Voorzitter, iedereen heeft het over het programma van Stockholm. Dat is een kerstboom met honderden wensen. Ik zou willen dat iedereen het had over de werkelijkheid. Hoe ging men met deze wensen om vóór het Verdrag van Lissabon? Achter gesloten deuren, zonder veel aandacht voor de burgers en wat zij willen, wensen en verwachten; in de derde pijler, waar ministers van Binnenlandse Zaken noch het Europees Parlement noch de Commissie iets vroegen, en waar het Europees Hof van Justitie geen mogelijkheid had om in te grijpen.</p>
      <p sl="en">Dat is ons vertrekpunt: een onmogelijke situatie. Waar zelfs de de minimis -besluiten niet werden uitgevoerd op nationaal niveau, waar burgers niet de middelen of de instrumenten hadden om naar de rechter te stappen, te protesteren en gerechtigheid te eisen.</p>
      <p sl="en">Gelukkig hebben we nu het Verdrag van Lissabon. Er is nu geen derde pijler meer. Nu hebben we voorstellen van de Commissie, medebeslissing, tenuitvoerlegging op het niveau van de lidstaten, controle door het Europees Hof van Justitie, maar dat betekent ook dat dingen niet meer terstond kunnen worden geregeld. Regels en voorstellen moeten de normale procedure doorlopen, volgens welke u als parlementariërs de Commissie hebt gevraagd om haar werk te doen.</p>
      <p sl="en">Op de eerste plaats is dat een diepgaande analyse van wat haalbaar is, wat goed is, wat toegevoegde waarde heeft. Op de tweede plaats is dat openbare raadpleging, om te weten te komen of de ideeën die we presenteren, zullen worden geaccepteerd door het maatschappelijk middenveld, de bedrijfstakken, de lidstaten, de nationale parlementen, die nu een speler zijn in al deze vraagstukken en de subsidiariteitstoets uitvoeren. En dan effectbeoordelingen, om te zien of datgene dat we doen, de juiste weg is. En pas dan hebben we een definitief voorstel van de Commissie.</p>
      <p sl="en">Als u wilt dat de Commissie blijft doen wat zij de afgelopen paar jaar heeft gedaan, zeg het me en ik kom elke week met een voorstel. En weet u wat er met deze voorstellen zal gebeuren? Ze zullen eerst worden tegengehouden in de nationale parlementen, en terecht, want we moeten met serieuze voorstellen komen die zijn gebaseerd op de juridische premissen dat wat we doen, sterk is, haalbaar is, en in de lidstaten ten uitvoer kan worden gelegd.</p>
      <p sl="en">Ik wil niet dat het eerste het beste voorstel dat we doen, voor het Hof van Justitie en voor het Hof van de Rechten van de Mens wordt aangevochten. Ik zou ons allemaal naar de weg willen leiden waarbij de burgers begrijpen dat de toegevoegde waarde van wat we hier doen, hun echt ten goede komt in de praktijk. Ja, als de commissaris die verantwoordelijk is voor vrouwenzaken, heb ik dit Parlement horen discussiëren over wat we moeten doen, vooral om vrouwen in al onze lidstaten de rechtszekerheid te geven dat, wanneer zij een geweldsprobleem hebben, zij hun recht krijgen, en niet de illusie dat zij hopen hun recht te krijgen, vervolgens niets bereiken en uiteindelijk met lege handen staan. We moeten hier dus echt samenwerken.</p>
      <p sl="en">Er zijn honderden maatregelen die moeten worden aangepast aan ‘Lissabon’, die uit de kast moeten worden gehaald en tegen het daglicht moeten worden gehouden, die moeten worden aangepast aan de echte rechtsregels – honderden maatregelen die niet werken.</p>
      <p sl="en">Het aanhoudingsbevel: mevrouw Ludford sprak er zojuist over. Natuurlijk wordt het in de lidstaten niet uitgevoerd, want de constructie rond de wederzijdse erkenning en het wederzijds vertrouwen, dat ten grondslag ligt aan wederzijdse erkenning, is nog niet opgebouwd. Collega’s, je kunt dit niet allemaal doen zonder wederzijds vertrouwen. Het spijt me, maar ik kan niet per decreet de rechters in heel Europa wederzijds vertrouwen geven!</p>
      <p sl="en">We moeten dit wederzijdse vertrouwen opbouwen met de wetgeving en met de maatregelen om de rechten van burgers in al onze lidstaten te bevorderen, zodat de rechters ook de regels ten uitvoer leggen waarnaar we hebben gestreefd, en ja, we boeken heel snel vooruitgang op dit punt.</p>
      <p sl="en">Een actieplan, nou, mijn collega is hier niet meer aanwezig, maar een actieplan voor de bestrijding van geweld tegen vrouwen. In 2011 moet een uitvoerige tekst worden overwogen over bescherming van de slachtoffers, alle soorten slachtoffers – voor mij is er niet een slachtoffer hier, een slachtoffer daar en dan nog een derde categorie slachtoffers – alle soorten slachtoffers.</p>
      <p sl="en">Ja, we werken aan gegevensbescherming; gelukkig hebt u als Parlement ‘nee’ gezegd tegen de manier waarop de dingen werkten voordat het Verdrag van Lissabon ten uitvoer werd gelegd. We gaan niet zo verder, en ja, voorzitter van de commissie, u weet dat uw commissie en de overige commissies volledig zijn geïntegreerd in de manier waarop wij verder gaan.</p>
      <p sl="en">We hebben heel wat samen te doen: zeer technische kwesties, die een heel groot effect zullen hebben op onze maatschappij. We zullen iets moeten doen; we zullen de burgers moeten uitleggen wat we doen. Want dat is ook een onderdeel van het geheel, en het is niet het gemakkelijkste onderdeel.</p>
      <p sl="en">Ja, we moeten maatregelen nemen, bijvoorbeeld op het gebied van de illegale immigratie en asiel, en zoals u hebt gezien, heeft mijn collega Cecilia Malmström heel concrete voorstellen inzake illegale immigratie, grenscontroles en legale migratie. Ja, het zou goed zijn als het Parlement samen met de Raad de bestaande voorstellen zou kunnen goedkeuren, het asielpakket, het voorstel voor de eenvoudige vergunningen, het gezamenlijke hervestigingsprogramma, de wederzijdse erkenning en het zojuist vastgestelde actieplan voor minderjarigen zonder geleide. Er zit heel veel in de pijplijn.</p>
      <p sl="en">Het gaat niet om wie wat gaat doen, want bepaalde dingen kunt u eenvoudigweg niet doen. Hier is een voorbeeld: u hebt om de antidiscriminatierichtlijn gevraagd. Het spijt me te moeten zeggen, maar de antidiscriminatierichtlijn is een kwestie die moet worden opgelost via de weg van unanimiteit, en de richtlijn wordt tegengehouden in de Raad. Dus wat wilt u dat ik doe? Niet ik – want het was voor mijn tijd – maar de Commissie heeft antidiscriminatie op de agenda gezet, en unanimiteit wordt tegengehouden in de Raad. Praat dus met de Raad; praat met degenen die de richtlijn tegenhouden.</p>
      <p sl="en">Paren van hetzelfde geslacht: welnu, u weet heel goed dat dit onder het subsidiariteitsbeginsel valt, dat het de bevoegdheid van de lidstaten is om de manier te regelen waarop zij paren van hetzelfde geslacht behandelen. De Europese Unie komt in het spel bij de grensoverschrijdende behandeling van deze paren van hetzelfde geslacht. Maar ik kan niet het werk doen voor Frankrijk, Italië, Polen, Roemenië, Griekenland en Luxemburg; dat werk moet elk van deze lidstaten zelf doen. Ik kan erop toezien dat er geen discriminatie is als deze mensen, waar ze ook vandaan komen, hun rechten op grensoverschrijdende mobiliteit uitoefenen, en dat is waar we naar zullen kijken.</p>
      <p sl="en">We beginnen dit al te zien op het punt van de mobiliteit, op het punt van de burgerrechten, op het punt van de samenwerking tussen de rechtssystemen, op het punt van het wegnemen van de grenzen die er nog bestaan in de gemeenschappelijk markt, die, het spijt me te moeten zeggen, geen gemeenschappelijke markt is wanneer het gaat om burgers. Dat is ook de reden waarom ik zo blij ben; ik heb het verslag van Mario Monti gelezen. Het verslag bevat veel elementen die aangeven in welke richting we moeten gaan. Weet u wat mijn bijbel is? Het verslag, dat door een van uw leden is opgesteld, bevat alle elementen over het vrije verkeer van burgers en alle problemen die moeten worden opgelost.</p>
      <p sl="en">Ik stel u nu voor dat ik ze een voor een oppak en een voor een oplos, in volledige samenwerking met u. Dan presenteer ik een voorstel en ziet u hoe het gaat. U zult zo veel voorstellen krijgen, dat u ’s nachts zult moeten doorwerken – ik weet niet of dit is toegestaan volgens het arbeidsrecht en de mensenrechten, maar ik maak me nu even niet druk om uw mensenrechten als leden van het Parlement. We zullen doorwerken, tot we deze problemen hebben opgelost – er zijn honderden problemen die moeten worden opgelost, en ik kan het niet alleen doen. Ik heb uw zeer constructieve hulp nodig. Ik weet dat ik deze hulp zal krijgen, maar help me om het ene na het andere element af te werken, ook als het één element per week is. Het zal op uw tafel terechtkomen. Ik ben bereid om zo vaak naar uw commissies te komen als u van mij verlangt, mevrouw de Voorzitter, en we zullen dit bespreken, element voor element. In vijf jaar tijd zullen we, met uw hulp, dit continent veranderd hebben.</p>
    </intervention>
    <intervention id="2-457" speaker_id="1941" name="De Voorzitter" is_mep="True" mode="spoken">
      <p sl="nl">Het debat is gesloten.</p>
    </intervention>
  </section>
  <section id="creitem34" title="15. Vragenuur (vragen aan de Commissie)">
    <intervention id="2-460" speaker_id="1405" name="De Voorzitter" is_mep="True" mode="spoken">
      <p sl="nl">Aan de orde is het vragenuur (B7-0211/2010).</p>
      <p sl="nl">Wij behandelen een reeks vragen aan de Commissie.</p>
      <p sl="nl">Eerste deel</p>
    </intervention>
    <intervention id="2-462" speaker_id="photo_generic" name="Connie Hedegaard" is_mep="True" mode="spoken">
      <p sl="en">lid van de Commissie . − Ik beloof dat ik deze vraag heel kort zal beginnen te beantwoorden, want het document waarnaar de geachte afgevaardigde verwijst, is geen document dat door de Commissie is aangenomen, en de vrijgave ervan was niet geautoriseerd, maar de Commissie is van plan om de mededeling aan de Raad en het Parlement over de beoordeling van de baten en de kosten van een verhoging van de doelstelling voor de reductie van de broeikasgasemissies door de EU naar 30 procent later deze maand aan te nemen.</p>
      <p sl="en">Om deze mededeling is eigenlijk gevraagd door de Raad Milieu in zijn conclusies van 15 maart van dit jaar. Het behoeft dus geen betoog dat we heel weinig tijd hebben gehad, maar we denken dat het een belangrijk debat is; naderhand zullen er natuurlijk veel details zijn waar we nader naar zullen moeten kijken. Deze mededeling zal bovendien, conform de richtlijn betreffende het emissiehandelssysteem, een analyse presenteren van de situatie van energie-intensieve sectoren waarvoor is vastgesteld dat zij blootstaan aan het risico van koolstoflekkage in het licht van de uitkomsten van Kopenhagen.</p>
      <p sl="en">Maar laat ik een ding heel duidelijk zeggen. De Commissie is niet van plan om op de dag nadat deze mededeling is gepresenteerd, een besluit te nemen om naar 30 procent te gaan. Het is slechts een stap om te proberen ervoor te zorgen dat we een goed onderbouwde basis hebben waarop we de discussie over deze reductiedoelstellingen kunnen voeren. Dat is het doel hiervan – ons de analyse, de kosten, de cijfers en de berekeningen te geven, zodat we een geïnformeerd debat kunnen voeren. Ik hoop echt dat het Parlement ook zal deelnemen aan dit debat.</p>
    </intervention>
    <intervention id="2-463" speaker_id="96803" name="Zbigniew Ziobro" is_mep="True" mode="spoken">
      <p sl="pl">auteur . – In het document wordt opgemerkt dat een verdere vermindering van de uitstoot van broeikasgassen in Midden- en Oost-Europa van essentieel belang zal zijn om de nieuwe doelstelling te bereiken. Het is waar dat de Europese Commissie erkent dat voor zulke maatregelen aanzienlijke financiële middelen nodig zullen zijn, maar zij wil dit geld uit de structuurfondsen voor deze landen halen. Dit zou er met andere woorden op neerkomen dat middelen die voor andere doeleinden zijn bestemd, in het bijzonder voor het wegwerken van de verschillen in ontwikkeling tussen de lidstaten en in de levensstandaard tussen deze landen, een andere bestemming zouden krijgen. Dit zou bijvoorbeeld ten koste gaan van de ontwikkeling van wegeninfrastructuur in de landen van Midden- en Oost-Europa.</p>
    </intervention>
    <intervention id="2-464" speaker_id="photo_generic" name="Connie Hedegaard" is_mep="True" mode="spoken">
      <p sl="en">lid van de Commissie . − Ik hoop dat de geachte afgevaardigde zal respecteren dat ik niet in detail treedt over een van de vele concepten die zijn gelekt. Dat zou niet gepast van me zijn.</p>
      <p sl="en">Ik heb tijdens mijn hoorzitting in het Europees Parlement gezegd dat we erop moeten letten dat we, wanneer we geld van de Europese Unie uitgeven voor verschillende doeleinden, er ook voor zorgen dat de verschillende projecten – infrastructuur werd bijvoorbeeld genoemd – klimaatbestendig worden gemaakt. Ik denk echter niet dat er iemand is die in dit stadium antwoord kan geven op de vraag hoe we dat precies zullen doen, als we naar een reductiedoelstelling van 30 procent in 2020 zouden gaan. In plaats daarvan proberen we een analyse te geven en onder meer de leden van dit Parlement en de Raad uit te nodigen om deel te nemen aan het debat.</p>
    </intervention>
    <intervention id="2-465" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Vandaag hebben we gestemd over het verslag ter amendering van de richtlijn betreffende de energieprestaties van gebouwen. Dit is nog maar het begin van een nieuw proces, dat ons moet helpen om de emissies en het energieverbruik van gebouwen aanzienlijk te verminderen. Zoals mijn collega ook al zei, hebben we hiervoor nog steeds middelen nodig. Ik hoop op uw steun voor een aanzienlijke verhoging van de bestedingen uit het Europees Fonds voor Regionale Ontwikkeling ten behoeve van de energiezuinigheid van woningen, evenals voor het scheppen van een fonds dat met ingang van 2014 de energiezuinigheid in de industriële sector moet helpen vergroten.</p>
    </intervention>
    <intervention id="2-466" speaker_id="4554" name="Chris Davies" is_mep="True" mode="spoken">
      <p sl="en">Commissaris, laat de oorspronkelijke vraag niet de omvang van het probleem zien waarvoor u gesteld staat wanneer u deze kwestie aanpakt? Veel afgevaardigden hier en veel regeringen die zijn vertegenwoordigd in de Raad, accepteren gewoon niet de dringende noodzaak van actie om klimaatverandering te voorkomen. Het is voor hen gemakkelijk om in een tijd van economische welvaart hun handtekening te zetten onder vrome voornemens, maar nu het andere tijden zijn, aarzelen ze om zich te verbinden tot praktische acties. Moet u niet iets doen aan het probleem van het ontkennen van de klimaatverandering, als u onze ambities omhoog wilt bijstellen?</p>
    </intervention>
    <intervention id="2-467" speaker_id="photo_generic" name="Connie Hedegaard" is_mep="True" mode="spoken">
      <p sl="en">lid van de Commissie . − Allereerst zou ik willen bestuderen wat u vandaag bent overeengekomen met betrekking tot energie-efficiënte in gebouwen. Er zijn veel manieren om daar om te gaan met verhoogde inspanningen.</p>
      <p sl="en">Er zijn ook enkele alternatieve financiële modellen die kunnen worden gebruikt, zodat het in het belang zou zijn van degenen die de gebouwen beheren, om ze veel energie-efficiënter te maken. Er zijn veel manieren om dat te doen – waarvoor niet noodzakelijk financiële middelen nodig zijn – en ik kijk daar graag naar.</p>
      <p sl="en">Ik ben het heel erg met de vraagsteller eens dat een van de gebieden waarop we in Europa zoveel meer zouden kunnen doen, het gebied van de energie-efficiënte en gebouwen is. Er is zo’n gigantisch potentieel op dat gebied en het is gewoon dom dat we veel energie verbruiken waar eigenlijk niemand van profiteert, omdat we de energie niet efficiënt genoeg gebruiken.</p>
      <p sl="en">In antwoord op de vraag van Chris Davies over degenen die de klimaatverandering ontkennen: ik probeer dit probleem aan te pakken wanneer ik het tegenkom. Vooral in het Verenigd Koninkrijk is hierover een enorme discussie gaande met East Anglia, en het IPCC zou de fouten die het vindt, beter moeten corrigeren. Ondanks alle discussies heb ik tot de op de dag van vandaag echter niets gezien dat echt ingaat tegen de belangrijkste conclusies van de wetenschap, namelijk dat we dit probleem moeten aanpakken en dat we het serieus moeten nemen.</p>
      <p sl="en">Ik denk dat er nog zoveel andere redenen zijn – waarmee klimaatsceptici het ook eens zouden moeten zijn – waarom het zo belangrijk is om iets met energie-efficiëntie en energietechnologieën te doen. Ik ben heel bang dat we, als Europa hier niet ambitieus is, de groeimarkten van deze eeuw aan onze concurrenten zullen verliezen. Koolstoflekkage is niet een zaak waar we banen dreigen te verliezen als we iets doen. Ik ben echt bang dat we, als we de komende jaren te veel aarzelen, het risico lopen op heel grote schaal banen te verliezen. Het doet mij groot genoegen te zien dat de nieuwe Britse regering er ook heel gespitst op lijkt te zijn om op het gebied van de klimaatverandering ambitieus te zijn. Ik denk dat dit voor ons allemaal heel belangrijk is.</p>
    </intervention>
    <intervention id="2-468" speaker_id="1405" name="De Voorzitter" is_mep="True" mode="spoken">
      <p sl="nl">Vraag 18 van Lidia Joanna Geringer de Oedenberg (H-0220/10)</p>
      <p sl="nl">Betreft: Maatregelen van de Commissie op het gebied van de auteursrechten</p>
      <p sl="nl">In artikel 118 van het Verdrag inzake de werking van de Europese Unie worden de bevoegdheden van de EU op het gebied van het intellectueel eigendom vastgesteld, met de formulering “in het kader van de totstandbrenging en de werking van de interne markt stellen het Europees Parlement en de Raad, volgens de gewone wetgevingsprocedure, de maatregelen vast voor de invoering van Europese titels om een eenvormige bescherming van de intellectuele-eigendomsrechten in de hele Unie te bewerkstelligen, en voor de instelling van op het niveau van de Unie gecentraliseerde machtigings-, coördinatie- en controleregelingen”.</p>
      <p sl="nl">Het ontbreken van een voor de gehele Europese Unie geldend eenvormig juridisch kader voor auteursrechten vormt een belangrijke hindernis voor de ontwikkeling van de binnenmarkt voor de werken waarop deze auteursrechten van toepassing zijn.</p>
      <p sl="nl">Welke initiatieven overweegt de Commissie op het gebied van de auteursrechten te nemen op grond van artikel 118 TFEU?</p>
    </intervention>
    <intervention id="2-469" speaker_id="photo_generic" name="Michel Barnier" is_mep="True" mode="spoken">
      <p sl="fr">lid van de Commissie . − Allereerst wil ik mevrouw Geringer de Oedenberg bedanken voor haar vraag. Daarmee raakt zij aan de kern van de huidige discussie over het auteursrecht en internet.</p>
      <p sl="fr">Helaas wordt het auteursrecht maar al te vaak neergezet als een obstakel voor de totstandkoming van een digitale interne markt. Volgens mij is dat niet terecht. Dankzij het auteursrecht kan de maker verkopen wat hij heeft gecreëerd en dat levert hem een investeringsrendement op. Dat geldt overigens niet alleen op het gebied van culturele creaties dat mevrouw Geringer de Oedenberg persoonlijk zo goed kent. Het geldt ook voor de industrie, het ontwerpen en de industriële innovatie; dankzij het investeringsrendement kan de maker andere werken en nieuwe inhoud blijven creëren. Dit economische model dat ten grondslag ligt aan het auteursrecht, bestaat al honderden jaren, maar het beheer van dit recht heeft natuurlijk diverse transformaties ondergaan met de opkomst van de technologie, radio, televisie, de kabel, de satellieten en tegenwoordig internet. Telkens weer hebben nieuwe technologieën tot nieuwe economische modellen geleid, waardoor er een verandering optrad in de exploitatie en commercialisering van het auteursrecht.</p>
      <p sl="fr">Mijnheer de Voorzitter, dames en heren, ik wil geen drastische wijzigingen van het auteursrecht voorstellen, maar creaties beschermen en daarbij een rechtskader formuleren waarbinnen nieuwe economische modellen een kans krijgen. Dat heb ik reeds aangekondigd tijdens mijn hoorzitting op 13 januari in dit Parlement en ik zal mij bij mijn werkzaamheden door dit beginsel laten leiden. Dat is overigens ook de rol die ik, net als u, voor de Europese wetgever zie weggelegd. De digitale agenda die de Commissie op 19 mei na een bezielend pleidooi van mijn collega en vriendin, mevrouw Kroes, heeft goedgekeurd, bevat mijn routekaart, inclusief auteursrechten en internet.</p>
      <p sl="fr">En dit jaar ga ik drie initiatieven in deze geest nemen. Ten eerste een voorstel voor een kaderrichtlijn over het collectieve beheer van het auteursrecht. De maatschappijen voor collectieve belangenbehartiging moeten zich beter organiseren om nieuwe internetdiensten te bieden, zoals repertoire op maat of “one-stop-shops”. Verder moeten de regels voor bestuur, transparantie en toezicht van de maatschappijen voor collectieve belangenbehartiging op één lijn worden gebracht, zodat de vaststelling van de prijzen en de opbrengsten voor de leden van deze maatschappijen transparanter worden.</p>
      <p sl="fr">Ten tweede een richtlijn over verweesde werken: het doel is de rechtszekerheid te creëren die nodig is om de digitalisering van ons cultureel erfgoed te ondersteunen. Ik denk aan een Europese definitie van verweesde werken.</p>
      <p sl="fr">Ten derde zal ik een groenboek presenteren over audiovisuele inhoud en internet. Hierin worden de voorwaarden voor de opkomst in Europa van nieuwe videodiensten op aanvraag onderzocht. In 2001 starten we een dialoog met de verschillende belanghebbenden over onderwerpen die gevolgen hebben voor de opkomst van nieuwe internetdiensten met inhoud met meerwaarde, om te bekijken hoe we de bestaande regels kunnen verduidelijken. We willen bezien welke rol de technologie kan spelen in de identificatie van en vergoedingen voor digitale inhoud, de uitdagingen van de digitale pers op een rijtje zetten of weten hoe we de zwarte economie van internetpiraterij doeltreffend kunnen bestrijden. Mijn methode is eenvoudig: ik wil naar de belanghebbenden luisteren en u plannen voorstellen. Ik wil een Europa dat de opkomst van nieuwe economische modellen mogelijk maakt. Ik heb geen vooropgezet idee over welke maatregelen nodig zijn – wetgeving of anderszins. Verder heb ik evenmin vastomlijnde ideeën of illusies wat betreft de mogelijkheid om voor alle gevallen een standaardoplossing te vinden. Er is sprake van een nieuwe dynamiek om de interne markt en de digitale agenda weer een impuls te geven, waarover de heer Monti in zijn verslag heeft gesproken. Met behulp van deze dynamiek wil ik een echt economisch beleid voor de culturele sector in Europa ontwikkelen.</p>
    </intervention>
    <intervention id="2-470" speaker_id="28377" name="Lidia Joanna Geringer de Oedenberg" is_mep="True" mode="spoken">
      <p sl="pl">auteur . − Ik ben ingenomen met de initiatieven die door de Commissie worden genomen. Ik heb een aanvullende vraag in verband met het Groenboek over het auteursrecht in de kenniseconomie van 2008 waarin de Commissie erkent dat het huidige systeem van facultatieve restricties op de bescherming van het auteursrecht, dat door de richtlijn van 2001 werd ingevoerd, niet het gewenste effect heeft. Anders gezegd betekent dit dat het systeem de verspreiding van werken die onder het auteursrecht vallen niet vergemakkelijkt en dat het ook niet tot een evenwicht leidt tussen de rechten van de auteurs en die van de mensen die gebruik maken van hun werken.</p>
      <p sl="pl">Daarenboven moet worden opgemerkt dat de verplichte restricties op de bescherming van het auteursrecht absoluut noodzakelijk zijn voor bibliotheken, alsook voor het beschikbaar maken van werken voor blinden en het verspreiden van verweesde werken. Mijn vraag luidt als volgt: welke initiatieven wil de Commissie in de nabije toekomst voorstellen in verband met deze restricties op de bescherming van het auteursrecht?</p>
    </intervention>
    <intervention id="2-471" speaker_id="photo_generic" name="Michel Barnier" is_mep="True" mode="spoken">
      <p sl="fr">lid van de Commissie . − Mevrouw Geringer de Oedenberg, u hebt mij een vraag gesteld over de wijze waarop de Commissie zal handelen; u wilt dat zij zich uitspreekt over de toepassing van artikel 118 van het Verdrag. Ik zal u daarop antwoord geven: dat is niet de insteek die wij hebben gekozen. Wij geven er de voorkeur aan een regelgevend kader te scheppen dat de totstandkoming van pan-Europese auteursrechtlicenties bevordert. Dit is een pragmatische aanpak waarmee de gewenste resultaten beter kunnen worden verkregen dan met de invoering van een nieuw uniek en gecentraliseerd auteursrecht. En verder is dit groenboek erg belangrijk; het moet ons in staat stellen veel vragen te stellen en een instrument vormen om ideeën uit te werken. Ik denk dan vooral aan het vraagstuk van slechtzienden.</p>
      <p sl="fr">U vraagt zich af waarom wij niet meer ambitie hebben getoond als het gaat om de totstandkoming van één Europees auteursrecht. De grootste belemmering, mevrouw Geringer de Oedenberg, voor de invoering van een communautair auteursrecht is dat zo’n recht, om het gewenste effect te sorteren, noodzakelijkerwijs voorrang zou moeten krijgen boven de nationale auteursrechten. Met andere woorden, een auteursrecht van de Europese Unie moet boven de nationale auteursrechten staan, wat, als we eerlijk zijn, cultureel en politiek gezien moeilijk valt te accepteren. En zelfs als deze benadering door lidstaten zou worden aanvaard, zou zij een tamelijk beperkte impact hebben, omdat ze niet zou gelden voor reeds bestaande werken. Ze zou uitsluitend van toepassing zijn op nieuwe werken. De nieuwe titel zou dan ook voor geen van de in het verleden gemaakte muzikale composities gelden.</p>
      <p sl="fr">Ik heb eveneens gezegd waarom ik wil werken aan een richtlijn over verweesde werken. Maar alvorens de tekst van deze ontwerprichtlijn af te ronden, zal ik de meest betrokken Parlementsleden, waartoe ook u behoort, raadplegen.</p>
    </intervention>
    <intervention id="2-472" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Mijn vraag aan u is of u van plan bent de richtlijn betreffende het auteursrecht en de naburige rechten in de informatiemaatschappij te herzien. Ik vraag dat omdat we behoefte hebben aan rechtszekerheid. Helaas worden de uitzonderingen in de lidstaten op verschillende manieren uitgelegd, waardoor er over hetzelfde onderwerp verschillende beslissingen genomen zijn. Het lijkt mij daarom zinvol een onderzoek te houden, met name in het licht van het nieuwe Verdrag van Lissabon.</p>
    </intervention>
    <intervention id="2-473" speaker_id="photo_generic" name="Michel Barnier" is_mep="True" mode="spoken">
      <p sl="fr">lid van de Commissie . − Mevrouw Ţicău, ik zal uw vraag klip en klaar beantwoorden: wij hebben op het moment geen plannen om de in de richtlijn van 2001 opgenomen lijst met uitzonderingen te wijzigen. Wij hebben mijns inziens voor een pragmatische en vooruitstrevende aanpak gekozen met de drie initiatieven die ik heb genoemd en die gaan over collectief beheer, verweesde werken en het groenboek. In dat kader zullen we ons buigen over de zorgen die u verwoordt. Het is echter niet onze bedoeling de lijst met uitzonderingen te wijzigen.</p>
    </intervention>
    <intervention id="2-474" speaker_id="1405" name="De Voorzitter" is_mep="True" mode="spoken">
      <p sl="nl">Vraag 19 van Alan Kelly (H-0190/10)</p>
      <p sl="nl">Betreft: Steunkaart van de EU</p>
      <p sl="nl">Is de Commissie bereid tot een omvattende herziening van de EU-steunkaart voor de periode 2007-2013?</p>
      <p sl="nl">Is het juist dat de herziening van de steunkaart die dit jaar zal plaatsvinden slechts een vorm van “uitwisseling” mogelijk maakt, in plaats van te zorgen voor een herindeling van de steungebieden op een manier die de ten gevolge van de financiële crisis ontstane nieuwe economische realiteit weerspiegelt?</p>
      <p sl="nl">De huidige steunkaart is tot stand gekomen op basis van de statistieken van 2006. De Europese economie is sindsdien echter volledig veranderd. Is de Commissie het ermee eens dat dit een zwak punt is van de huidige steunkaart? Hoe denkt de Commissie dit probleem aan te pakken?</p>
    </intervention>
    <intervention id="2-475" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Ik ben door de heer Almunia gevraagd om deze vraag te beantwoorden.</p>
      <p sl="en">Om de continuïteit van de regionale ontwikkelingsinspanning te waarborgen heeft de Commissie in 2006 besloten dat de lijst van regio’s die door de lidstaten zijn aangewezen als deel van de regionale steunkaarten, gedurende de hele periode 2007-2013 van kracht moet blijven. De Commissie heeft in haar richtsnoeren voor nationale regionale steun echter erkend dat er zich situaties kunnen voordoen waarin aanpassingen noodzakelijk zijn, en de lidstaten is daarom conform punt 104 van de richtsnoeren de mogelijkheid geboden om een tussentijdse evaluatie van de regionale steunkaarten uit te voeren voor regio’s die zijn aangewezen uit hoofde van artikel 107, lid 3, sub c, van het Verdrag betreffende de werking van de Europese Unie.</p>
      <p sl="en">Drie van de zeventien lidstaten die belang hebben bij de tussentijdse evaluatie, hebben besloten om gebruik te maken van deze mogelijkheid. Bij de tussentijdse evaluatie kunnen lidstaten maximaal de helft van de regio’s die op dit moment in aanmerking komen voor regionale steun, vervangen door nieuw aangewezen regio’s. Onder bepaalde omstandigheden is het ook mogelijk om de steunintensiteit te verhogen voor regio’s die al zijn aangewezen in de oorspronkelijke regionale steunkaart. In het kader van de tussentijdse evaluatie wordt beoordeeld of de nieuw aangewezen regio’s in aanmerking komen, en worden ook de mogelijke verhogingen van de steunintensiteit beoordeeld op basis van het gemiddelde over de afgelopen jaren van de Eurostat-gegevens voor het bruto binnenlands product per hoofd van de bevolking en de werkloosheidscijfers in de relevante regio op NUTS-3-niveau. Dit helpt ervoor zorgen dat de regionale investeringssteun wordt besteed aan de economische ontwikkeling van regio’s die minder ontwikkeld zijn dan het nationaal gemiddelde.</p>
      <p sl="en">Het feit dat slechts drie van de lidstaten die belang hebben bij de tussentijdse evaluatie, hebben besloten om kennis te geven van wijzigingen in de regionale steunkaarten, lijkt erop te wijzen dat de meerderheid van de lidstaten van mening is dat de economische crisis de verzameling regio’s die ontwikkelingshulp nodig hebben, niet zwaar heeft getroffen.</p>
    </intervention>
    <intervention id="2-476" speaker_id="96667" name="Alan Kelly" is_mep="True" mode="spoken">
      <p sl="en">auteur . − Dank u wel voor uw antwoord. Ik vind het verbazingwekkend dat slechts drie staten een aanvraag hebben ingediend. Dat is ongelooflijk.</p>
      <p sl="en">Ik kom uit een regio waar duizenden banen verloren zijn gegaan: drieduizend banen bij Dell, en net vandaag achthonderd banen bij het farmaceutische bedrijf Pfizer, waarvan driehonderd in mijn regio, het zuiden van Ierland, en dat heeft een brutosubsidie-equivalent van nul procent. Onze regering heeft opnieuw een aanvraag ingediend, en ik hoop dat dit zal veranderen, want als het niet verandert, betekent dit dat de regering geen, vanuit het gezichtspunt van de overheid gezien, werkelijk actieve maatregelen kan nemen om grotere bedrijven binnen te halen. Dat is in mijn ogen een grote achteruitgang en moet veranderen. Ik zal dus actief nastreven dat de Commissie een andere strategie volgt, want ik denk dat de staatssteunkaart verouderd is.</p>
    </intervention>
    <intervention id="2-477" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Het mag inderdaad vreemd zijn, zoals de geachte afgevaardigde zei, dat slechts drie lidstaten om deze tussentijdse evaluatie hebben gevraagd. Maar zo is het toch echt, volgens de cijfers die we vanochtend hadden.</p>
      <p sl="en">Natuurlijk zijn veel lidstaten en veel regio’s zwaar getroffen door de economische crisis, maar misschien merken sommige lidstaten dat er andere manieren en middelen zijn om hiermee om te gaan, want maar heel weinig lidstaten hebben om deze tussentijdse evaluatie gevraagd, zoals we hebben gezien. Zeventien lidstaten hebben de kans gekregen, maar slechts drie hebben die kans gegrepen.</p>
      <p sl="en">Ik denk dat de geachte afgevaardigde het met me eens zal zijn dat het basisdoel van het langetermijnprogramma natuurlijk continuïteit voor de regio’s is, zodat ze kunnen plannen voor de lange termijn. Er zijn natuurlijk andere manieren dan deze om de crisis aan te pakken, en ik weet zeker dat commissaris Almunia bereid is om dit bij een latere gelegenheid nader met u te bespreken.</p>
    </intervention>
    <intervention id="2-478" speaker_id="1405" name="De Voorzitter" is_mep="True" mode="spoken">
      <p sl="nl">Tweede deel</p>
      <p sl="nl">Vraag nr. 20 van Bernd Posselt (H-0179/10)</p>
      <p sl="nl">Betreft: Politiële samenwerking EU-Oekraïne</p>
      <p sl="nl">Hoe ontwikkelt zich de grensoverschrijdende politiële samenwerking tussen de EU en haar belangrijkste oostelijke buurland Oekraïne, en welke stappen wil de Commissie ondernemen om deze samenwerking te intensiveren?</p>
    </intervention>
    <intervention id="2-479" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Dank u wel, mijnheer Posselt, voor uw vraag over een heel belangrijk onderwerp. Grensoverschrijdende politiële samenwerking met landen die buurlanden zijn van de Europese Unie, is in de eerste plaats een bevoegdheid van de lidstaten. De Europese Unie steunt echter bilaterale samenwerking tussen de lidstaten en Oekraïne vooral door het inschakelen van Europol. Op 4 december 2009 is een akkoord over strategische samenwerking tussen Europol en Oekraïne ondertekend dat samenwerking mogelijk zal maken in de strijd tegen internationale georganiseerde en zware misdaad en terrorisme. Het strategisch akkoord staat evenwel geen uitwisseling van persoonsgegevens van verdachten toe. Die kunnen uitsluitend worden uitgewisseld met landen die een operationele overeenkomst hebben gesloten met Europol, en voordat een dergelijke overeenkomst kan worden afgesloten, moet Oekraïne eerst een wet inzake de bescherming van persoonsgegevens vaststellen en het Verdrag van de Raad van Europa tot bescherming van personen ter zake van de geautomatiseerde verwerking van persoonsgegevens en zijn protocollen van 1981 ratificeren.</p>
      <p sl="en">Dit maakt deel uit van een bredere prioriteit van de Commissie om Oekraïne zover te krijgen dat het een regeling voor de bescherming van persoonsgegevens invoert in overeenstemming met de Europese normen. Dat zou het mogelijk maken om een werkelijk onafhankelijke autoriteit op te richten die toezicht houdt op de gegevensbescherming, die zou kunnen worden ondersteund door technische bijstand en hulp van deskundigen uit de EU. De EU steunt ook financiële politiële samenwerking met Oekraïne door een samenwerkingsproject, waardoor de capaciteit van de Oekraïense politie en de missie van de Europese Unie voor bijstandsverlening inzake grensbeheer (EUBAM) wordt vergroot. Afgelopen jaar heeft EUBAM, met medewerking van Frontex, met OLAF en het Zuidoost-Europees Samenwerkingsinitiatief, de gezamenlijke grenscontroleoperatie Nikoniy gesteund om de samenwerking tussen de Oekraïense en de Moldavische politiemachten in de strijd tegen grensoverschrijdende misdaad en illegale migratie te verbeteren.</p>
    </intervention>
    <intervention id="2-480" speaker_id="2229" name="Bernd Posselt" is_mep="True" mode="spoken">
      <p sl="de">auteur. – Ik wilde alleen maar vragen hoe het er voorstaat met de ondersteuning van de politieopleiding en de versterking van het justitieel apparaat en het binnenlands bestuur in Oekraïne. Wordt hieraan in het kader van het oostelijk partnerschap voorrang gegeven en zijn de Commissie en de Europese Politieacademie daarbij betrokken? Of speelt dat zich slechts op het niveau van de lidstaten af?</p>
    </intervention>
    <intervention id="2-481" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − We zijn hierover uiteraard continu met Oekraïne in gesprek. Mijn collega, commissaris Štefan Füle, heeft een samenwerkingsmatrix gepresenteerd en ik ben daar ook nauw bij betrokken. In deze matrix is ook binnenlandse zaken opgenomen met het doel vast te stellen hoe we de Oekraïense autoriteiten kunnen helpen zich op deze punten te ontwikkelen, en hoe we onze samenwerking verder kunnen uitdiepen. Dit zal ook onderwerp van gesprek zijn tijdens een vergadering met de Oekraïense autoriteiten die over een paar weken zal plaatsvinden.</p>
      <p sl="en">Politiesamenwerking en de opleiding van politieagenten als zodanig zijn niet voorzien voor de nabije toekomst, maar er kan uiteraard over worden gepraat zodra Oekraïne de noodzakelijke hervormingen heeft doorgevoerd. We staan open voor samenwerking. Oekraïne is een belangrijk buurland en we hebben veel gemeen. We staan voor gemeenschappelijke uitdagingen op het gebied van grensoverschrijdende criminaliteit, dus het zou ook goed voor ons zijn als we op dit vlak tot een verdere samenwerking zouden kunnen komen. Natuurlijk moeten de Oekraïners ook zorgen voor verbeteringen, maar we staan klaar om hen te helpen en bij te staan, en we zullen zien waar dit op de langere termijn toe leidt.</p>
    </intervention>
    <intervention id="2-482" speaker_id="1405" name="De Voorzitter" is_mep="True" mode="spoken">
      <p sl="nl">Vraag 21 van Georgios Papanikolaou (H-0184/10)</p>
      <p sl="nl">Betreft: Escalatie van de criminaliteit in Europa</p>
      <p sl="nl">In de Europese samenleving nemen de criminaliteit en het geweld enorm toe, wat overigens wordt bevestigd door gegevens van Eurostat die enkele maanden geleden werden gepubliceerd. Gezien het feit dat er een rechtstreeks verband bestaat tussen de economische crisis en de toename van deze verschijnselen, komen criminaliteit en geweld met name vaker voor in de landen die de grootste economische problemen kennen.</p>
      <p sl="nl">Is de Commissie van plan krachtige initiatieven te nemen met het oog op een efficiëntere samenwerking tussen de lidstaten, niet alleen op het gebied van preventie maar ook inzake de aanpak van de criminaliteit in de Europese samenleving, waarbij rekening wordt gehouden met de noodzakelijke bescherming van de persoonlijke vrijheden van de Europese burgers?</p>
    </intervention>
    <intervention id="2-483" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − De meest recentelijk gepubliceerde Eurostat-statistieken over criminaliteit en strafrecht dateren van 29 mei; deze beslaan de periode 1998 – 2007 en laten niet de toename zien die het geachte Parlementslid beschrijft. Maar de Commissie erkent dat de georganiseerde misdaad een bedreiging vormt voor de Europese burgers en de Europese economie.</p>
      <p sl="en">De Commissie is vastbesloten om met relevante voorstellen te komen en om de acties ter voorkoming en bestrijding van uiteenlopende vormen van criminele activiteit, al dan niet georganiseerd, uit te voeren. Daarom maken deze doelstellingen deel uit van het Stockholm-programma, een uitgebreid kader voor EU-actie op het gebied van burgerschap, justitie, veiligheid en migratie voor de komende vijf jaar. Recentelijk heeft de Commissie het actieplan van Stockholm aangenomen, en ik meen dat mijn collega, vicevoorzitter Reding, hier een halfuurtje geleden aanwezig was om dit plan te presenteren en te bespreken met deze vergadering.</p>
      <p sl="en">Verder zal de Commissie voor het eind van dit jaar een mededeling presenteren over de interne veiligheidsstrategie, die concrete voorstellen en risicobeoordelingen zal bevatten voor de komende vijf jaar. Natuurlijk zal ook de georganiseerde misdaad hierin worden meegenomen.</p>
      <p sl="en">Gemeenschappelijke bedreigingen vergen een gemeenschappelijke aanpak, dus alle lidstaten, overheidsinstanties en particuliere organisaties zouden op effectieve wijze gemeenschappelijke instrumenten moeten inzetten. Ik noem drie categorieën criminaliteit die echt Europees zijn en daarnaast een internationale dimensie hebben: mensensmokkel, cybercriminaliteit en identiteitsroof. De Commissie is vastbesloten om de samenwerking op deze gebieden te versterken en bereidt daartoe ook operationele en wetgevingsvoorstellen voor. We zullen dit doen in samenwerking met de lidstaten, met het Europees Parlement en met ngo’s en de particuliere sector.</p>
      <p sl="en">Dialoog, coördinatie en operaties zijn sleutelwoorden voor de toekomst; de uitwisseling van optimale werkwijzen, normen en richtsnoeren, de ontwikkeling van opleidingen en onderzoek zouden moeten resulteren in een grotere gezamenlijke effectiviteit en meer wederzijds begrip. De samenwerking met kandidaat-lidstaten en derde landen is belangrijk om criminaliteit effectief aan te pakken.</p>
      <p sl="en">Ik wil onderstrepen dat een ambitieuze benadering in het besluitvormingsproces afhangt van de politieke bereidwilligheid van de lidstaten. De effectieve en efficiënte uitvoering van de aangenomen maatregelen is afhankelijk van de nationale middelen die beschikbaar worden gesteld om de doelstellingen te realiseren. De Commissie kan de lidstaten door middel van financiële programma’s ondersteunen bij hun samenwerking op Europees niveau.</p>
      <p sl="en">Zoals u allen weet geeft het Verdrag van Lissabon het Europees Parlement op dit gebied nieuwe bevoegdheden, en ik wil nog eens wijzen op de verantwoordelijkheid die op uw schouders rust en op de belangrijke rol die u speelt bij het vormgeven van de veiligheid in de Europese Unie.</p>
    </intervention>
    <intervention id="2-484" speaker_id="28112" name="Gay Mitchell" is_mep="True" mode="spoken">
      <p sl="en">Ik dank de commissaris voor haar antwoord. Ik heb vorig jaar het verslag van het Parlement over de Europese Centrale Bank geschreven, en daarin wees ik onder andere op de aanzienlijke toename van het aantal biljetten van vijfhonderd euro – ik meen dat het ook om biljetten van tweehonderd euro ging, maar toch met name om biljetten van vijfhonderd euro. Ik heb geopperd dat deze mogelijk worden gebruikt voor het witwassen van geld, dus voor criminele doeleinden. Ik begrijp nu van het Verenigd Koninkrijk dat hierover reële zorgen bestaan.</p>
      <p sl="en">Mag ik de commissaris vragen om de zorgen die ik heb geuit voor te leggen aan de Europese Centrale Bank zodat kan worden uitgezocht wie er zulke enorme hoeveelheden biljetten van vijfhonderd euro gebruikt? Er moet toch zeker een redelijke verdenking bestaan van belastingontwijking of mogelijk andere criminele activiteiten.</p>
    </intervention>
    <intervention id="2-485" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Ik wil het geachte Parlementslid bedanken voor deze informatie. Ik ga mij er zeker in verdiepen en kijken of we hierin bepaalde patronen kunnen ontdekken. Op dit moment ben ik niet in staat om hierop te antwoorden, maar ik ga er zeker mee aan de slag en wil u bedanken voor uw suggestie.</p>
    </intervention>
    <intervention id="2-486" speaker_id="96900" name="Georgios Papanikolaou" is_mep="True" mode="spoken">
      <p sl="el">auteur . − Mevrouw de Voorzitter, ik dank u voor uw antwoord. U hebt een duidelijk en vooral oprecht antwoord gegeven op de vraag tot wanneer de gegevens waarover u beschikt reiken, en dat is tot 2007. Ik heb u deze vraag op 6 april 2010 gesteld en op 5 mei 2010 zijn, zoals u weet, in Griekenland drie mensen tragisch om het leven gekomen tijdens vreedzame betogingen van Griekse burgers die een betere toekomst eisten.</p>
      <p sl="el">Ik herhaal mijn vraag om een meer concreet antwoord te krijgen. Is de Commissie van plan om meer in te grijpen en aan de lidstaten aanbevelingen te doen over deze kwesties? Bent u van plan om directer en sneller gegevens te verzamelen over deze kwesties, aangezien het probleem nu ernstiger schijnt te worden in vele Europese steden?</p>
    </intervention>
    <intervention id="2-487" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − De Commissie – en ikzelf – betreuren het ten zeerste dat deze drie mensen tijdens de recente rellen zijn omgekomen, zoals beschreven door het Parlementslid. Het is altijd tragisch wanneer onschuldige mensen het slachtoffer worden van dit soort zaken. Wij betreuren dit en onze gedachten gaan uit naar hun families.</p>
      <p sl="en">Zoals u al aangeeft moeten wij onze statistieken continu bijwerken, en Eurostat is ermee bezig. Hopelijk zullen we een en ander binnenkort beter kunnen beoordelen. Op dit moment hebben we op dit gebied geen initiatieven gepland staan. Deze misdaden en sterfgevallen zijn vreselijk, maar de bevoegdheden van de Commissie beperken zich tot grensoverschrijdende criminaliteit en tot het vergemakkelijken van de samenwerking tussen nationale en Europese instanties. Op het moment zijn er in dit opzicht geen initiatieven voorzien.</p>
    </intervention>
    <intervention id="2-488" speaker_id="1405" name="De Voorzitter" is_mep="True" mode="spoken">
      <p sl="nl">Vraag 22 van Pavel Poc (H-0185/10)</p>
      <p sl="nl">Betreft: Gemeenschappelijk visumbeleid EU</p>
      <p sl="nl">Overeenkomstig artikel 77, lid 2, onder a), van het Verdrag betreffende de werking van de Europese Unie en overeenkomstig de afgeleide wettelijke bepalingen op basis van deze rechtsgrondslag, in het bijzonder Verordening (EG) nr. 539/2001 van de Raad van 15 maart 2001 tot vaststelling van de lijst van derde landen waarvan de onderdanen bij overschrijding van de buitengrenzen in het bezit moeten zijn van een visum en de lijst van derde landen waarvan de onderdanen van die plicht zijn vrijgesteld, zijn de lidstaten gehouden een gemeenschappelijk visumbeleid te voeren en daarbij het beginsel van wederkerigheid in acht te nemen.</p>
      <p sl="nl">Verstaat de Commissie onder “gemeenschappelijk visumbeleid” uitsluitend de vaststelling van uniforme regels voor de lidstaten van de EU ten opzichte van derde landen of is het zo dat dit artikel in het Verdrag – naast dit eerste element – ook zo moet worden opgevat dat de Commissie en de lidstaten zich ervoor moeten inzetten dat in derde landen dezelfde voorwaarden voor alle EU-lidstaten gelden?</p>
    </intervention>
    <intervention id="2-489" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Het visumbeleid van de Europese Unie is geharmoniseerd en het is een gemeenschappelijk beleid. Het is gestoeld op drie juridische instrumenten waaraan de lidstaten onderworpen zijn, te weten Verordening (EG) nr. 539/2001 tot vaststelling van de lijst van derde landen waarvan de onderdanen bij overschrijding van de buitengrenzen in het bezit moeten zijn van een visum en de lijst van derde landen waarvan de onderdanen van die plicht zijn vrijgesteld; ten tweede de visumcode, waarin alle procedures en voorwaarden voor de afgifte van Schengenvisa voor kort verblijf zijn vastgelegd; en tot slot Verordening (EG) nr. 1683/95 betreffende de invoering van een uniform visummodel. Deze regels gelden voor staatsburgers van alle derde landen waarvoor een visumplicht geldt.</p>
      <p sl="en">De eerste verordening die ik noemde stelt een lijst vast van derde landen waarvan de onderdanen in het bezit moeten zijn van een visum bij overschrijding van de buitengrenzen; dit is de zogenoemde ‘negatieve’ lijst. Er is ook een ‘positieve’ lijst: daarop staan de landen waarvan de onderdanen zijn vrijgesteld van de visumplicht op grond van andere criteria, waaronder het basisprincipe van wederkerigheid. Deze verordening geldt voor alle EU-lidstaten met uitzondering van het Verenigd Koninkrijk en Ierland, en ook voor IJsland, Noorwegen en Zwitserland.</p>
      <p sl="en">In lijn met het principe van wederkerigheid is de EU van mening dat, wanneer onderdanen van derde landen niet in het bezit hoeven te zijn van een visum om naar de EU-lidstaten te kunnen reizen, die derde landen wederkerigheid moeten garanderen voor onderdanen van de EU door hen vrij te stellen van de visumplicht wanneer zij naar dat land reizen. Wanneer een derde land dat op de positieve lijst staat een visumplicht handhaaft of introduceert voor onderdanen van een, twee of meer lidstaten, zijn de wederkerigheidsmechanismen van toepassing. Dit is het kader waarbinnen de Commissie stappen kan ondernemen om het derde land ertoe te brengen het visumvrij reizen opnieuw in te voeren, of, als dat niet haalbaar is, om vergeldingsmaatregelen voor te stellen in de vorm van een tijdelijke herinvoering van de visumplicht voor onderdanen van dat derde land.</p>
      <p sl="en">Dit systeem is behoorlijk efficiënt gebleken, zoals blijkt uit de stappen die de Commissie heeft genomen en die zijn opgetekend in het periodieke wederkerigheidsverslag, en onder dit wederkerigheidsmechanisme, dat van kracht is sinds 2005, zijn 75 gevallen van niet-wederkerigheid met betrekking tot dertien landen van de positieve lijst gemeld door de lidstaten. Sindsdien is wederkerigheid tot stand gebracht met de meeste van deze dertien landen, zoals Japan, Panama, Singapore, Australië, Uruguay en Costa Rica. Recentelijk heeft de Commissie de onderhandelingen met Brazilië over een visumvrijstelling afgerond, en het resultaat hiervan zal zeer binnenkort worden voorgelegd aan u en aan de Raad.</p>
      <p sl="en">Voor bepaalde lidstaten vormt de wederkerigheid met de VS en Canada nog altijd een probleem, en dat is een punt waarover we telkens weer het gesprek aangaan met deze landen.</p>
      <p sl="en">Het mechanisme is niet van toepassing wanneer een derde land dat op de negatieve lijst staat de visumplicht uitsluitend voor onderdanen van een of meer lidstaten introduceert, of wanneer dat derde land verschillende voorwaarden toepast voor onderdanen van verschillende lidstaten. Het communautair acquis kent geen regels voor dergelijke gevallen en biedt geen specifiek mechanisme, dus is het heel moeilijk voor de EU om op te treden.</p>
    </intervention>
    <intervention id="2-490" speaker_id="96715" name="Pavel Poc" is_mep="True" mode="spoken">
      <p sl="cs">auteur . − Geachte commissaris, met het oog op het feit dat de Europese Commissie de hoedster is van het gemeenschappelijk visumbeleid, alsook met het oog op het feit dat dit beleid eerst en vooral gegrondvest is op het beginsel van wederkerigheid, zou ik u willen vragen hoe lang de Commissie nog het ongehoorde, door een derde land – Canada – ingestelde, asymmetrische visumregime ten aanzien van een lidstaat van de Europese Unie – de Tsjechische republiek – denkt te tolereren.</p>
    </intervention>
    <intervention id="2-491" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Ik ben uiteraard volledig op de hoogte van de zaak waarop het geachte lid doelt, en de Commissie is hier zeer nauw bij betrokken.</p>
      <p sl="en">De Canadese autoriteiten hebben een bureau in Praag gevestigd – dat is een van de voorwaarden die we hun hebben opgelegd – en daarnaast zijn ze een routekaart aan het opstellen voor de herinvoering van de visumvrijstelling. We hebben diverse vergaderingen op hoog niveau achter de rug met Canada, de Tsjechische Republiek en de Commissie om te bepalen welke stappen er moeten worden gezet. De Canadezen hebben aangegeven dat zij hun wet zullen aanpassen en dat zij deze in de zeer nabije toekomst zullen voorleggen aan hun parlement, zodat deze kan worden gewijzigd. We zijn in gesprek met zowel de Canadese als de Tsjechische autoriteiten om ervoor te zorgen dat de partijen met elkaar blijven praten over dit onderwerp, dat de gesprekken plaatsvinden in een opbouwende sfeer en dat we naar een oplossing toe kunnen werken. De lidstaten zullen begin juni opnieuw over dit onderwerp spreken in de Raad.</p>
      <p sl="en">Het spijt me dat dit conflict nog niet is opgelost, maar ik kan het geachte lid verzekeren dat wij, samen met onze Tsjechische collega’s, proberen om zo snel mogelijk een oplossing te vinden.</p>
    </intervention>
    <intervention id="2-492" speaker_id="1405" name="De Voorzitter" is_mep="True" mode="spoken">
      <p sl="nl">Vraag nr. 23 van Nikolaos Chountis (H-0205/10)</p>
      <p sl="nl">Betreft: Onopgeloste vragen in verband met de gemeenschappelijke verklaring Turkije-EU van 5 november 2009</p>
      <p sl="nl">Op 5 november 2009 hebben de heer Atalaï, minister van Binnenlandse Zaken van Turkije, de heer Barrot, ondervoorzitter van de Commissie, en de heer Billström, in zijn hoedanigheid van voorzitter van de Raad, een gemeenschappelijke verklaring afgelegd. Punt 3 van deze verklaring betreft de hervatting van de officiële onderhandelingen over de voltooiing van het akkoord Turkije-EU betreffende teruggeleiding, en in punt 5 van dezelfde verklaring staat dat het akkoord Turkije-Frontex op technisch niveau is afgerond.</p>
      <p sl="nl">Mag ik de Commissie, met inachtneming van het antwoord van mevrouw Malström, in haar hoedanigheid van voorzitter van de Raad, in de plenaire vergadering van het Europees Parlement op 16 december 2009 op mijn vraag H-0431/09 , en gezien de voortdurende hindering van de luchtoperaties van Frontex door Turkse vliegtuigen, verzoeken antwoord te geven op de volgende vragen:</p>
      <p sl="nl">In welk stadium bevinden zich de in punt 3 van de gemeenschappelijke verklaring genoemde onderhandelingen? Bestaat er eventueel een connectie met de gesprekken met Frontex? Hebben de belemmeringen van de luchtoperaties van Frontex door Turkse vliegtuigen iets te maken met de weigering van Turkije om expliciet de grenzen van de EU in de Egeïsche Zee te erkennen?</p>
    </intervention>
    <intervention id="2-493" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Ik heb vandaag een drukke agenda! Ik wil u eraan herinneren dat onze onderhandelingen met Turkije een moeizame geschiedenis kennen, die al is begonnen met het mandaat in 2002. De laatste tijd zijn er echter veel positieve ontwikkelingen geweest. Vorig jaar riep de Raad er in zijn conclusie betreffende illegale immigratie toe op vaart te zetten achter de onderhandelingen met Turkije, en in datzelfde jaar heeft mijn voorganger, de heer Barrot, samen met de Zweedse minister Billström een bezoek gebracht aan Turkije. Naar aanleiding daarvan is er destijds een gemeenschappelijke verklaring afgelegd over de weg voorwaarts.</p>
      <p sl="en">Sindsdien is er vooruitgang geboekt. Tijdens de winter zijn diverse gesprekken gevoerd, en een succesvolle afsluiting van de onderhandelingen over de overnameovereenkomst met Turkije ligt nu binnen handbereik.</p>
      <p sl="en">Naar de mening van de Commissie zijn de delen van de tekst waarover overeenstemming is bereikt zeker evenwichtig en weerspiegelen ze onze behoeften en nemen ze tegelijkertijd de zorgen van Turkije weg. We zijn bezig om deze tekst zo snel mogelijk definitief te maken en hebben voortdurend contact met de Turkse autoriteiten.</p>
      <p sl="en">We streven ernaar de tekst definitief te maken en tijdens de Raad van juni verslag uit te brengen over de uitkomst van de onderhandelingen. We zullen het Parlement volledig op de hoogte houden aangezien het de overeenkomst moet fiatteren zodra deze is gesloten.</p>
      <p sl="en">Ten aanzien van de werkovereenkomst met Frontex kan ik u zeggen dat er geen formeel verband bestaat tussen de onderhandelingen over de werkovereenkomst en die over de overnameovereenkomst EU-Turkije. Wel neemt de Commissie de noodzakelijke stappen om de algehele samenhang tussen de beide teksten op het gebied van vergelijkbare onderwerpen te waarborgen.</p>
      <p sl="en">De Commissie verkeert niet in de positie om uitspraken te doen over de vaststelling van het grondgebied of de grenzen van een lidstaat, aangezien dit onderwerpen zijn waarover uitsluitend de lidstaten beslissingsbevoegdheid hebben, weliswaar met inachtneming van de bepalingen van de internationale wetgeving. We willen Frontex en de ontvangende lidstaat aansporen ervoor te zorgen dat naburige derde landen worden voorzien van toereikende informatie over de inzet van middelen zoals vliegtuigen nabij de grenzen voordat er een gezamenlijke operatie wordt begonnen.</p>
    </intervention>
    <intervention id="2-494" speaker_id="26851" name="Nikolaos Chountis" is_mep="True" mode="spoken">
      <p sl="el">auteur . − Mevrouw de commissaris, uit het feit dat u moeilijk een duidelijk antwoord kunt geven concludeer ik dat de onderhandelingen in ieder geval moeilijk verlopen en, volgens mij, bevestigt dit dat Turkije politieke kwesties ter discussie brengt die een afronding van onderhandelingen bemoeilijken.</p>
      <p sl="el">Ik dank u voor uw voornemen om ons in te lichten zodra deze onderhandelingen voltooid zijn en er een akkoord zal bestaan tussen de Europese Unie en Turkije. Ik zou hieraan graag nog het volgende toevoegen: tijdens een recent bezoek van de Turkse eerste minister aan Griekenland werd in Athene een protocol ondertekend, een samenwerkingsmemorandum over illegale immigratie. De vraag die ik u zou willen stellen is de volgende: kan dit memorandum, of laten we het een overnameovereenkomst noemen, tussen Griekenland en Turkije de overeenkomst tussen de Europese Unie en Turkije waarover onderhandeld wordt, vervangen?</p>
    </intervention>
    <intervention id="2-495" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Ik ken weliswaar de exacte inhoud van de overeenkomst tussen Turkije en Griekenland niet, maar naar mijn mening geeft deze blijk van de constructieve stemming die heerst bij de Griekse autoriteiten enerzijds en de Turkse autoriteiten anderzijds.</p>
      <p sl="en">Er is een parallelle onderhandeling gaande met Turkije. We staan, zoals ik al zei, op het punt deze onderhandelingen af te ronden. De gesprekken hebben in een zeer constructieve sfeer plaatsgevonden en mijns inziens blijkt hieruit de noodzaak van het sluiten van dit akkoord voor de Europese Unie, en ook het belang dat er aan Turkse zijde wordt gehecht aan het bereiken van deze overnameovereenkomst met ons. Deze is uiteraard in ons aller voordeel.</p>
    </intervention>
    <intervention id="2-496" speaker_id="96900" name="Georgios Papanikolaou" is_mep="True" mode="spoken">
      <p sl="el">Commissaris, ook in andere antwoorden die we hebben gekregen, hebt u expliciet vermeld dat Frontex met Turkije over technische kwesties onderhandelt. Dat begrijp ik. U hebt ons recent in de Commissie burgerlijke vrijheden, justitie en binnenlandse zaken, toen u bij ons was om ons in te lichten over de onderwerpen die onder uw bevoegdheid vallen, meegedeeld dat het uiteindelijke akkoord met Turkije over illegale immigratie goed vordert en dat de voltooiing ervan in zicht is, zoals u ons ook vandaag hebt gezegd.</p>
      <p sl="el">Moet er in de overeenkomst tussen de Europese Unie en Turkije niet ook worden voorzien in activiteiten van Frontex tussen de Europese Unie en Turkije? Is Frontex niet een zeer belangrijke factor in de bestrijding van illegale immigratie? Ik weet niet hoeveel u ons kunt verklappen over de zaken waarover wordt onderhandeld, maar zegt het gezond verstand niet dat er op dit punt bepalingen moeten worden opgenomen over werkzaamheden en activiteiten van Frontex?</p>
    </intervention>
    <intervention id="2-497" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Afgelopen maandag heb ik het woord mogen richten tot de Commissie burgerlijke vrijheden, justitie en binnenlandse zaken en ik herhaal wat ik toen heb gezegd, namelijk dat we vorderingen maken met onze onderhandelingen met Turkije.</p>
      <p sl="en">Over Frontex en de grenscontrole van Turkije kan ik u zeggen dat zij een eerste akkoord hebben bereikt over een ontwerpwerkovereenkomst op een technisch niveau. De gesprekken tussen de beide partijen zijn gaande en op dit moment wacht Frontex op een reactie van Turkije om de besprekingen te kunnen voortzetten. Frontex is uiteraard een belangrijke speler op dit gebied, maar we moeten eerst een akkoord bereiken en dan verdergaan met parallelle besprekingen met Frontex. Ik ben het met u eens dat er hier veel ruimte is voor samenwerking.</p>
    </intervention>
    <intervention id="2-498" speaker_id="1405" name="De Voorzitter" is_mep="True" mode="spoken">
      <p sl="nl">Vraag 24 van Sarah Ludford (H-0236/10)</p>
      <p sl="nl">Betreft: EU-beleid inzake terrorismebestrijding en terugvoeringen door de CIA</p>
      <p sl="nl">Een aantal recente ontwikkelingen hebben meer licht geworpen op de betrokkenheid van lidstaten bij het Amerikaanse programma voor terugvoeringen. Uit een dit jaar (2010) uitgevoerde studie van de VN blijkt dat EU-lidstaten betrokken zijn geweest bij en deelgenomen hebben aan activiteiten van het CIA-programma voor terugvoeringen en geheime gevangenissen .</p>
      <p sl="nl">Kan de Commissie, gezien het grote aantal gevallen van misbruik door lidstaten gedurende de afgelopen acht jaar en gezien het voorstel van de Commissie om de resultaten van het beleid inzake terrorismebestrijding in kaart te brengen en te evalueren, aangeven wat zij concreet van plan is te gaan doen om ervoor te zorgen dat het EU-beleid inzake terrorismebestrijding in de toekomst dit soort misbruik uitsluit?</p>
    </intervention>
    <intervention id="2-499" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Mijn dank aan Sarah Ludford voor deze vraag. Zoals u weet heeft dit onderwerp mijn interesse en in het verleden hebben we op dit vlak ook samengewerkt. Het spreekt voor zich dat vrijheid en veiligheid hand in hand gaan, en respect voor de grondrechten en de rechtsstaat vormt de kern van onze benadering van terrorismebestrijding. Maatregelen tegen terrorisme moeten altijd worden genomen met volledige inachtneming van de grondrechten, en de EU moet zich in dit opzicht voorbeeldig gedragen.</p>
      <p sl="en">Dat is niet alleen een juridische vereiste, maar ook een essentiële voorwaarde als wij onze geloofwaardigheid en legitimiteit willen waarborgen en daarnaast het wederzijds vertrouwen tussen de nationale autoriteiten en het vertrouwen onder het brede publiek willen bevorderen. De Commissie zal in de strijd tegen het terrorisme dan ook vasthouden aan een benadering die ernaar streeft operationele en juridische effectiviteit en haalbaarheid te combineren met een duidelijk respect voor de grondrechten.</p>
      <p sl="en">Werkwijzen die worden omschreven als terugvoering ofwel buitengewone uitlevering en geheime detentie zijn een schending van de mensenrechten. De Commissie heeft dit altijd benadrukt, en het is aan de betreffende lidstaten om grondige, onafhankelijke en onpartijdige onderzoeken te starten of voort te zetten om de waarheid boven tafel te krijgen. Dit is een positieve verplichting, die voortvloeit uit het Europees Verdrag voor de rechten van de mens, en die tot doel heeft te bepalen wie verantwoordelijk is en slachtoffers de mogelijkheid te bieden genoegdoening te verkrijgen. Vanuit de Commissie hebben we Polen en Roemenië aangespoord onderzoek te doen naar de aantijgingen dat er geheime detentiecentra zouden bestaan, en we zijn ingenomen met de start van strafrechtelijke onderzoeken in Polen in maart 2008.</p>
      <p sl="en">De Commissie heeft verder een brief geschreven aan de Litouwse autoriteiten waarin zij laat weten verheugd te zijn dat zij proactief een onderzoek zijn gestart. Voor wat betreft het debat over uitleveringsvluchten en de gevolgen daarvan voor het Europese luchtvaartbeleid: de Commissie heeft het een en ander geleerd in het kader van haar mededeling over burger- en zakenluchtvaart van januari 2008. Daarnaast omvat het pakket inzake het gemeenschappelijk Europees luchtruim (Single European Sky), dat afgelopen januari in werking is getreden, aanvullende maatregelen om de feitelijke bewegingen van vliegtuigen te volgen, en we zullen deze nauwlettend in de gaten blijven houden – met inachtneming van onze bevoegdheden uiteraard.</p>
      <p sl="en">In 2008 heeft de Commissie uitgebreide informatie gepubliceerd in haar openbare werkdocument over terrorisme en de grondrechten. Dit is een samenvatting van de antwoorden van de lidstaten op de vragenlijst over strafrecht, bestuursrecht, procesrecht en grondrechten in de strijd tegen het terrorisme. Alle lidstaten hebben deze vragenlijst ingevuld en bij de Commissie zijn we nu bovendien in kaart aan het brengen wat de belangrijkste maatregelen en beleidsinitiatieven zijn die in de EU op het gebied van terrorismebestrijding zijn genomen tot aan de inwerkingtreding van het Verdrag van Lissabon.</p>
      <p sl="en">Beleid op het gebied van terrorismebestrijding dat op nationaal niveau wordt gevoerd door de lidstaten, of de medewerking van lidstaten aan het uitleveringsprogramma van de CIA, zal in dit kader niet speciaal worden geanalyseerd, maar het moge duidelijk zijn wat de Commissie hiervan denkt, en we zullen de ontwikkelingen in de lidstaten blijven volgen, met inbegrip van terrorismebestrijdingsmaatregelen die worden aangevochten in nationale rechtbanken, en lering blijven trekken uit de vorming van duurzaam beleid op EU-niveau.</p>
    </intervention>
    <intervention id="2-500" speaker_id="4529" name="Sarah Ludford" is_mep="True" mode="spoken">
      <p sl="en">auteur . – Commissaris Malmström, het gezegde “stroper wordt boswachter” was, denk ik, nooit toepasselijker en ik werk altijd graag met u samen in dit soort kwesties.</p>
      <p sl="en">Ik vind uw woorden weliswaar enigszins bemoedigend omdat zij enige versterking aankondigen van het toezicht en de mechanismen die de Commissie voor de toekomst zal hebben, maar er is het verleden. Lidstaten hebben deelgenomen aan illegale terugvoeringen, martelingen en verdwijningen door de CIA en er was een gebrek aan toezicht en aansprakelijkheid. Er was – net zoals nu – een heleboel retoriek over de mensenrechten, maar ook een grote kloof tussen retoriek en realiteit. De schuldigen zijn nog steeds niet volledig ter verantwoording geroepen.</p>
      <p sl="en">Kan de Commissie, als hoedster van de Verdragen, nog dingen bedenken die gedaan kunnen worden om niet alleen te proberen ervoor te zorgen dat de lidstaten in de toekomst hun verplichtingen nakomen, maar ook om alsnog onderzoeken in te stellen – de nieuwe Britse regering zal nu hopelijk een echt openbaar onderzoek gelasten – zodat we ten volle op de hoogte zijn van hetgeen er in het verleden is gebeurd en wat er is misgegaan?</p>
    </intervention>
    <intervention id="2-501" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . – Ik denk dat het door het Europees Parlement op dit punt verrichte werk er in zeer belangrijke mate toe heeft bijgedragen dat er licht werd geworpen op het programma voor terugvoeringen en zichtbaar werd wat er gaande was. Dit heeft niet alleen een momentum gecreëerd, maar ook een krachtige publieke opinie die de waarheid wil achterhalen. Zoals ik reeds zei, heeft de Commissie aangedrongen op volledige, diepgaande onderzoeken in de betrokken landen en zal zij erop blijven toezien dat deze daadwerkelijk worden uitgevoerd. Het voorstel voor een gemeenschappelijk Europees luchtruim moet ons helpen hier verder toezicht op te houden.</p>
      <p sl="en">Wij zullen dit in de gaten houden en blijven aandringen op duidelijkheid. Afgezien daarvan kan de Commissie weinig concreets doen, maar wij zijn blij dat we kunnen samenwerken met het Europees Parlement om te blijven hameren op duidelijkheid en ervoor te zorgen dat het Europees beleid inzake terrorismebestrijding niet dit soort misbruik omvat.</p>
    </intervention>
    <intervention id="2-502" speaker_id="96784" name="Janusz Władysław Zemke" is_mep="True" mode="spoken">
      <p sl="pl">Mevrouw Malmström, ik zou u willen vragen om toelichting te verschaffen over een – naar mijn mening – belangrijke kwestie. In het kader van de strijd tegen het terrorisme – en we zijn ons er uiteraard allemaal terdege van bewust dat het terrorisme moet worden bestreden – is het ook van belang dat de Europese landen onderling samenwerken. Met het oog hierop zou ik de volgende vragen willen stellen: Zijn de EU-lidstaten volgens u in toenemende mate bereid om samen te werken en om de verschillende soorten informatie uit te wisselen die uiterst belangrijk en zelfs noodzakelijk zijn om het terrorisme te bestrijden? Hebt u op dit gebied positieve veranderingen vastgesteld?</p>
    </intervention>
    <intervention id="2-503" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . – Terrorismebestrijding is natuurlijk een cruciaal element in het beleid van de Europese Unie. De belangrijkste acties worden ontplooid door nationale diensten, politieautoriteiten en nationale politici. De Europese Unie kan deze initiatieven steunen, we kunnen een zeker rechtskader bieden en ervoor zorgen dat het Handvest van de grondrechten van de Europese Unie wordt nageleefd. We beschikken over enige financiering, we kunnen steun verlenen voor slachtoffers en verdere samenwerking aanmoedigen.</p>
      <p sl="en">Ik heb de indruk dat er door de lidstaten in dezen al veel wordt samengewerkt. Er is natuurlijk nog de bijzonder delicate kwestie van het delen van inlichtingen. Dit is gebaseerd op vertrouwen – of soms het gebrek hieraan. Dit moet worden ontwikkeld en de enige middelen hiervoor zijn harmonisatie en de garantie dat onze EU-systemen het recht ten volle respecteren en betrouwbaar zijn. Op dit gebied kan de Europese Unie helpen. In het Stockholmprogramma en de eraan voorafgaande discussies tekende zich een duidelijke bereidheid af bij de lidstaten tot nauwere samenwerking – met elkaar, binnen de Europese Unie, maar ook met derde landen – op het gebied van terrorismebestrijding. Hierbij moeten de grondrechten natuurlijk altijd ten volle worden geëerbiedigd en het CIA-programma voor terugvoeringen past niet in dit kader.</p>
    </intervention>
    <intervention id="2-504" speaker_id="1405" name="De Voorzitter" is_mep="True" mode="spoken">
      <p sl="nl">Aangezien de volgende vragen over een soortgelijk onderwerp gaan, worden zij tezamen behandeld:</p>
      <p sl="nl">Vraag nr. 25 van Marian Harkin (H-0188/10)</p>
      <p sl="nl">Betreft: Ondernemers en het mkb</p>
      <p sl="nl">Kan de Commissie in het licht van de komende mkb-week (25 mei – 1 juni 2010) en de Europese Ondernemingsprijs (31 mei) een overzicht geven van de stand van zaken met betrekking tot de uitvoering van de Small Business Act, en dan in het bijzonder met betrekking tot de maatregelen inzake de investeringsbereidheid van ondernemers ter verbetering van de financieringsmogelijkheden van het mkb en ter vermindering van de administratieve lasten, alsmede in het bijzonder met betrekking tot de initiatieven en beleidsmaatregelen van de lidstaten ter ondersteuning van het mkb bij het verhelpen van de problemen die aan de ontwikkeling van het mkb in de weg staan?</p>
      <p sl="nl">Vraag nr. 26 van Jim Higgins (H-0198/10)</p>
      <p sl="nl">Betreft: KMO’s</p>
      <p sl="nl">Is de Commissie voornemens maatregelen vast te stellen ter ondersteuning van bestaande KMO’s in de EU die in problemen verkeren? Is de Commissie bereid een bijzondere regeling in te voeren om jonge ondernemers te helpen bij het opzetten van succesvolle KMO’s binnen de EU om er op die manier voor te zorgen dat de EU voor het stimuleren van het bedrijfsleven minder afhankelijk wordt van BDI?</p>
      <p sl="nl">Vraag nr. 27 van Gay Mitchell (H-0213/10)</p>
      <p sl="nl">Betreft: Midden- en kleinbedrijf en nieuwe banen</p>
      <p sl="nl">Ofschoon alom wordt ingezien dat het midden- en kleinbedrijf een sleutelrol kan vervullen bij de terugdringing van de werkloosheid in Europa, heeft het te kampen met een onevenredig zware administratieve belasting, terwijl grotere bedrijven daar door hun omvang minder last van hebben. Als elke kleine of middelgrote onderneming morgen één nieuwe baan zou creëren, zou de werkgelegenheid enorm toenemen.</p>
      <p sl="nl">Wat doet de Commissie om het scheppen van werkgelegenheid door het midden- en kleinbedrijf te stimuleren, bijvoorbeeld door regelgeving te stroomlijnen en geld te investeren? Welke streefdoelen heeft de Commissie vastgesteld en hoe wil zij nagaan in hoeverre die bereikt worden?</p>
      <p sl="nl">Vraag 28 van Liam Aylward (H-0225/10)</p>
      <p sl="nl">Betreft: Europese mkb-week</p>
      <p sl="nl">Volgende week is de Europese mkb-week. Doel is ondernemerschap, innovatie en concurrentievermogen te bevorderen en informatie te verstrekken over wat de Europese Unie en overheden op alle niveaus doen om micro-ondernemingen en het midden- en kleinbedrijf te ondersteunen en te financieren.</p>
      <p sl="nl">De grootste uitdaging waarmee het midden- en kleinbedrijf momenteel wordt geconfronteerd, bestaat erin zich van kapitaal en financiering te verzekeren. Veel kleine ondernemingen, kleine familiebedrijven en start-ups deden het zeer goed maar zijn nu kwetsbaar omdat zij zich niet van kapitaal kunnen verzekeren. Wat kan er op Europees niveau worden gedaan om dit probleem te verhelpen?</p>
      <p sl="nl">Vraag nr. 29 van Brian Crowley (H-0234/10)</p>
      <p sl="nl">Betreft: Maatregelen om de administratieve kosten voor kmo’s te verminderen</p>
      <p sl="nl">Kan de Commissie aangeven welke maatregelen zij momenteel uitvoert om onnodige administratieve kosten voor kleine en middelgrote ondernemingen in de Europese Unie te verminderen?</p>
    </intervention>
    <intervention id="2-505" speaker_id="28115" name="Mairead McGuinness" is_mep="True" mode="spoken">
      <p sl="en">Mijnheer de Voorzitter, mag ik u, met uw nieuwe liberale pet op, verzoeken te verduidelijken welke vragen daadwerkelijk zullen worden behandeld? Zal vraag 33, in Deel 3, aan bod komen? Wij proberen allemaal meerdere vergaderingen bij te wonen. Het zou helpen als u precies zou kunnen aangeven welke vragen niet zullen worden behandeld.</p>
    </intervention>
    <intervention id="2-506" speaker_id="1405" name="De Voorzitter" is_mep="True" mode="spoken">
      <p sl="nl">Ik denk dat het zeer onwaarschijnlijk is dat we aan vraag 33 zullen toekomen. Daar kunt u maar beter niet op wachten.</p>
      <p sl="nl">De heer Tajani zal nu één enkel antwoord geven en daarna geef ik de vraagstellers – en andere afgevaardigden – de gelegenheid om een extra vraag te stellen.</p>
      <p sl="nl">Ik wil u erop wijzen dat we om 20.30 uur gaan stoppen omdat de medewerkers en de tolken iets moeten eten voordat we om 21.00 uur verdergaan.</p>
    </intervention>
    <intervention id="2-507" speaker_id="photo_generic" name="Antonio Tajani" is_mep="True" mode="spoken">
      <p sl="it">vicevoorzitter van de Commissie . – Mijnheer de Voorzitter, ik spreek inmiddels sinds twee jaar in mijn nieuwe hoedanigheid. Het midden- en kleinbedrijf, ofwel kleine en middelgrote ondernemingen, blijft een prioriteit voor de nieuwe Commissie, die ervan overtuigd is dat ze haar uiterste best moet doen om te voorkomen dat de financiële crisis verandert in een sociale crisis die vooral kleine en middelgrote bedrijven en hun werknemers treft.</p>
      <p sl="it">Sinds het aannemen van de Small Business Act in 2008 is er concreet vooruitgang geboekt. De Commissie heeft vijf wetsvoorstellen aangenomen die gerelateerd zijn aan de Small Business Act , waarvan er twee al van kracht zijn: de groepsvrijstellingsverordening over staatshulp en de richtlijn inzake verlaagde btw-tarieven; over de andere drie – de richtlijn inzake betalingsachterstand, de richtlijn inzake btw-facturering en de verordening betreffende het statuut van de Europese besloten vennootschap – wordt hier in het Parlement en in de Raad nog gedebatteerd.</p>
      <p sl="it">De Commissie heeft ook de nodige niet-wetgevende maatregelen in gang gezet; bij effectbeoordelingen wordt nu systematisch een ‘MKB-test’ uitgevoerd om de kwaliteit van de wetgeving te verbeteren. Om een voorbeeld te geven: de richtlijn inzake betalingsachterstand en de vrijstelling voor microbedrijven van enkele boekhoudkundige verplichtingen.</p>
      <p sl="it">De lidstaten hebben bovendien een sterke politieke wil laten zien om de Small Business Act uit te voeren: ze hebben bijvoorbeeld de ‘MKB-test’ onderdeel gemaakt van landelijke beslissingsprocedures, en het MKB behoorde tot de belangrijkste begunstigden van de door de lidstaten genomen maatregelen in het kader van het Europese herstelprogramma om de crisis het hoofd te bieden. Het creëren en uitbreiden van leningen en garanties voor het MKB behoren bijvoorbeeld tot de maatregelen die zijn genomen om de toegang tot financiering te verbeteren.</p>
      <p sl="it">De gekozen methoden en de bereikte resultaten verschillen echter van land tot land en daarom moeten we doorgaan met het werken aan de uitvoering van de Small Business Act op landelijk niveau. Ik vind het daarom essentieel om de ondernomen acties voort te zetten en om ervoor te zorgen dat de principes en de aanbevolen acties zowel op Europees als op landelijk niveau tot stand worden gebracht.</p>
      <p sl="it">Het beleid ten gunste van het midden- en kleinbedrijf wordt volledig ondersteund door de Europa 2020-strategie, is een integraal onderdeel van veel geplande kerninitiatieven en zal onderwerp zijn van een specifieke controle wanneer de lidstaten de strategie uitvoeren. Een van de tien aanvullende richtlijnen die door de Commissie zijn voorgesteld roept de lidstaten op om een reeks maatregelen ten gunste van het MKB toe te passen, volgens de principes van de Small Business Act .</p>
      <p sl="it">De volgende fase zal zijn ervoor te zorgen dat de lidstaten die maatregelen inpassen in hun nationale hervormingsprogramma’s. Vóór het einde van het jaar zal er een diepgaand onderzoek naar de uitvoering van de Act plaatsvinden, om de geboekte vooruitgang te meten en nieuwe acties vast te stellen die ook rekening houden met de prioriteiten van Europa 2020. Tot de belangrijkste actiegebieden zullen behoren: de verbetering van de toegang tot krediet en innovatie, het aanmoedigen van de ondernemersgeest en het bevorderen van de internationalisering van het MKB. De kleine en middelgrote bedrijven, in het bijzonder die welke worden geleid door jonge ondernemers, zullen tot de belangrijkste begunstigden van deze nieuwe initiatieven behoren.</p>
      <p sl="it">Omdat de Commissie zich bewust is van de moeilijkheden die het MKB op dit moment ondervindt bij het verkrijgen van toegang tot financiering heeft ze de ontwikkelingen in de sector van dichtbij gevolgd, vooral door samen te werken met de Europese Centrale Bank teneinde geregeld onderzoek te doen naar de situatie.</p>
      <p sl="it">De Commissie heeft ook een reeks programma’s uitgewerkt die financiële steun bieden om kleine en middelgrote bedrijven te helpen toegang te krijgen tot het kapitaal dat ze nodig hebben om hun activiteiten te ontwikkelen. Zo bevat het kaderprogramma voor innovatie en concurrentievermogen bepaalde financiële instrumenten die zijn ontwikkeld in samenwerking met het Europees Investeringsfonds en die prikkels verschaffen voor risicodragende activiteiten en leninggaranties voor bedrijven. Het Jeremie-programma, dat is gefinancierd door het Europees Fonds voor Regionale Ontwikkeling, biedt een breed scala aan specifieke financiële producten voor het ontwikkelen en versterken van het midden- en kleinbedrijf op het hele Europese grondgebied. Ten slotte is het nieuwe Europese instrument voor microfinanciering, dat een gezamenlijk initiatief van de Commissie en de Europese Investeringsbank is, specifiek bedoeld voor micro-ondernemingen die moeite hebben om ad-hocfinanciering te krijgen.</p>
      <p sl="it">De toegang van kleine en middelgrote ondernemingen tot kredieten is bovendien verbeterd dankzij een verhoging van het bedrag van kredietlijnen die door de Europese Investeringsbank worden gegeven aan de intermediaire banken, die op hun beurt verantwoordelijk zijn voor het vertrekken van die kredietlijnen aan het MKB in de vorm van leningen. In 2009 heeft de Europese Investeringsbank een totaalbedrag van 13 miljard euro aan financiële instellingen verstrekt; dat is een verhoging van 55 procent ten opzichte van het voorgaande jaar. Ter informatie: meer dan 75 procent van de 21 miljard euro die is verstrekt in de periode 2008-2009 is terecht gekomen bij de kleine en middelgrote bedrijven voor wie het bestemd was; dat wil zeggen bij vijftigduizend kleine en middelgrote bedrijven in de hele Europese Unie.</p>
      <p sl="it">Een paar dagen geleden heeft de Commissie ook een conferentie op hoog niveau georganiseerd waar banken, risicokapitaalfondsen en het midden- en kleinbedrijf samen zijn gekomen en waar ook vertegenwoordigers van het Europese Parlement aan deel hebben genomen. De ontmoeting heeft het mogelijk gemaakt om de huidige marktsituatie te analyseren en nieuwe ideeën en strategieën te verkennen om de toegang tot financiering voor het MKB te verbeteren. Het was een belangrijke gelegenheid voor het bediscussiëren van mogelijke acties die kunnen worden ondernomen om bedrijven te helpen teneinde de economische opleving en groei te ondersteunen.</p>
      <p sl="it">Een van de acties waartoe is besloten is de oprichting van een permanent discussieforum met financiële instellingen, risicokapitaalfondsen en vertegenwoordigers van het midden- en kleinbedrijf. Er zal ieder trimester worden vergaderd onder auspiciën van de Europese Commissie. De conclusies van dit forum zullen de eerste fase van een strategie vormen die is bedoeld om een actieplan op te stellen om toegang tot krediet en kapitaal te verschaffen voor de kleine en middelgrote bedrijven van onze Unie.</p>
      <p sl="it">Ten slotte grijp ik dit debat aan om het Parlement te informeren dat in het kader van de eerste Europese MKB-week er meer dan 1 200 landelijke, regionale en lokale evenementen zullen plaatsvinden die een breed scala aan kwesties betreffen waar deze sector mee te maken heeft. De week die is gewijd aan het midden- en kleinbedrijf zal plaatsvinden van 25 mei tot 1 juni, gelijktijdig met de uitreikingsceremonie van de Europese Ondernemingsprijzen 2010, op 31 mei in Madrid.</p>
      <p sl="it">Ik noem al deze zaken als bevestiging van mijn persoonlijke inzet om ervoor te zorgen dat de werkgelegenheid in onze Unie beschermd kan worden door steun te bieden aan kleine en middelgrote ondernemingen. De noodzakelijke reorganisatie van grootschalige particuliere industrieën zal het verlies van enkele arbeidsplaatsen tot gevolg hebben, en de enige manier waarop we de werkgelegenheid kunnen laten toenemen is het bevorderen van de ontwikkeling van het MKB dat de ruggengraat van onze Europese economie is.</p>
    </intervention>
    <intervention id="2-508" speaker_id="28116" name="Marian Harkin" is_mep="True" mode="spoken">
      <p sl="en">auteur . – Ik feliciteer de commissaris met de geboekte vooruitgang. Echter, commissaris, u hebt gezegd dat de toegang tot kapitaal een van de grootste problemen is en u noemde de Europese Investeringsbank. Deze heeft middelen verstrekt aan Ierse banken, die deze op hun beurt moesten verstrekken aan het MKB, met andere woorden, aan kleine en middelgrote ondernemingen. Een aanzienlijk bedrag wordt echter niet verdeeld, hoofdzakelijk omdat de behoeften van het MKB – enigerlei herfinanciering – niet aansluiten op de doelstelling van de Europese Investeringsbank, te weten geld verstrekken voor middellangetermijninvesteringen. Ik wil u dus vragen of u het ermee eens bent dat er maatregelen moeten worden ingevoerd voor kleine en middelgrote ondernemingen die herfinanciering zullen behoeven en welke rol de Commissie zou kunnen spelen. Zou u daarnaast een voorstander zijn van enigerlei garantieregeling voor bedrijven, vergelijkbaar met die in het Verenigd Koninkrijk?</p>
    </intervention>
    <intervention id="2-509" speaker_id="28117" name="Jim Higgins" is_mep="True" mode="spoken">
      <p sl="ga">auteur . − Mijnheer de Voorzitter, ik ben het geheel eens met de verklaring van de Commissie dat kleine en middelgrote bedrijven zeer belangrijk zijn, vanwege de werkgelegenheid die zij scheppen, maar ook omdat ze stabieler zijn dan grote ondernemingen die geen loyaliteit kennen jegens de regio of het land waar ze zich vestigen.</p>
      <p sl="ga">Ik ben het geheel eens met de stelling van collega Marian Harkin dat een gebrek aan financiën momenteel de grootste hinderpaal is, en de Commissie heeft dat ook genoemd. Daarnaast is er ook veel te veel bureaucratie.</p>
    </intervention>
    <intervention id="2-510" speaker_id="28112" name="Gay Mitchell" is_mep="True" mode="spoken">
      <p sl="en">auteur . – Ik vraag de commissaris te kijken naar de indirecte financieringsaspecten van de problemen waarop het MKB stuit.</p>
      <p sl="en">Ik weet niet hoe het in uw land is, maar in mijn land kennen we bijvoorbeeld geen bankmanagers meer. We geven de banken geld, maar deze beoordelen mensen niet op hun prestaties, karakter en kennis van zaken. Wij zijn in de problemen geraakt omdat mensen dingen deden op de automatische piloot. Tot op zekere hoogte doen zij dit nog steeds. Hoe win je een verkiezing? Stem voor stem. Als we in iedere kleine en middelgrote onderneming in Europa één nieuwe baan kunnen creëren, zullen we een einde maken aan de werkloosheidscrisis.</p>
      <p sl="en">Ik verzoek u vriendelijk doch dringend te overleggen met de Europese Centrale Bank en de Europese Investeringsbank en te proberen uw invloed aan te wenden om de traditionele bankmanager in ere te herstellen, die zich richt op kleine en middelgrote ondernemingen en hen helpt zich te ontwikkelen. Dit zal zeker renderen.</p>
    </intervention>
    <intervention id="2-511" speaker_id="28114" name="Liam Aylward" is_mep="True" mode="spoken">
      <p sl="en">De voor de hand liggende vraag is: is de Commissie daadwerkelijk van mening dat de MKB-week zijn doelstellingen kan verwezenlijken? Mag ik de Commissie vragen welke actie kan worden ondernomen om ervoor te zorgen dat de Europese Unie en de lidstaten een klimaat creëren waarin ondernemers en familiebedrijven kunnen overleven, gedijen en zich kunnen ontwikkelen en ondernemerschap wordt beloond en niet belemmerd, zoals vaak het geval is in de huidige economische situatie?</p>
    </intervention>
    <intervention id="2-512" speaker_id="photo_generic" name="Antonio Tajani" is_mep="True" mode="spoken">
      <p sl="it">vicevoorzitter van de Commissie. – Mijnheer de Voorzitter, ik zal kort zijn: ik ben het eens met de opmerkingen van alle Parlementsleden die aan dit debat hebben deelgenomen.</p>
      <p sl="it">Wat betreft de Europese Investeringsbank: onmiddellijk nadat ik als commissaris voor industrie en ondernemerschap in functie ben getreden, heb ik actie ondernomen door EIB-president Maystadt te ontmoeten en hem dringend te verzoeken de aan het midden- en kleinbedrijf toegekende 30 miljard euro van de Europese Investeringsbank beschikbaar te stellen. Dit had ik eerder aangekondigd tijdens de hoorzitting in het Parlement, dat me daarna het vertrouwen als commissaris voor industrie en ondernemerschap heeft gegeven.</p>
      <p sl="it">Goed, het antwoord van de heer Maystadt was behoorlijk positief; hij heeft me gezegd dat, na een aanvankelijke bevriezing, 6 tot 7 miljard van de toegekende 30 miljard euro nu op de juiste bestemming is aangekomen. Ik heb er bij hem op aangedrongen de financiering te versnellen.</p>
      <p sl="it">Er is ook een probleem bij lokale banken – zoals de laatste spreker heeft aangekaart – omdat het Europese bankensysteem een grote verscheidenheid kent: niet alle banken zijn hetzelfde. Er zijn banken die aan financiële speculatie doen, maar gelukkig bestaat er nog een netwerk van banken waar de directeur de ondernemer die om krediet komt vragen kent, en hem dus kan vertrouwen, en ook weet dat het geld dat hij investeert wordt geherinvesteerd in de bank, en hier dus niet gebeurt wat er in de Verenigde Staten is gebeurd.</p>
      <p sl="it">Het congres dat ik enkele dagen geleden heb georganiseerd en waar veel van uw collega’s uit het Europees Parlement aan hebben deelgenomen was juist dáárop gericht: op het ontwikkelen van een strategie. Dat is waarom ik heb gezegd dat we een forum hebben opgericht dat later zal leiden tot een actieplan voor het verstrekken van krediet.</p>
      <p sl="it">Het doel is om de kleine en middelgrote bedrijven concurrerend te laten zijn. Om hen concurrerend te laten zijn moet er innovatie zijn, maar innovatie is onmogelijk als het geld daarvoor ontbreekt. Vandaar mijn prioritaire inzet om de banken erbij te betrekken, ook de banken die krediet verstrekken. Vele van hen hebben zich ertoe verplicht om dat in de toekomst te doen. We ondernemen krachtige actie, met prikkels van de Commissie, waarbij banken, mensen die financiële diensten aanbieden en de Europese Investeringsbank – die met twee vicepresidenten aan het debat heeft deelgenomen – zijn betrokken. We proberen op zijn minst een deel van deze doelen te bereiken, in de overtuiging dat het midden- en kleinbedrijf nu het beste instrument is om uit de crisis te komen en om te voorkomen – zoals ik aan het begin van mijn toespraak heb gezegd – dat de economische en financiële crisis verandert in een sociale crisis.</p>
      <p sl="it">U kunt rekenen op mijn volledige inzet bij het verdedigen, beschermen en ondersteunen van de kleine en middelgrote bedrijven – ook wat betreft de financiële aspecten – in de hoop dat ze kunnen groeien en er nieuwe bedrijven zullen ontstaan, want ons doel is nog altijd hetzelfde: met een markteconomie waarin het midden- en kleinbedrijf steeds concurrerender kan zijn kunnen we een echte sociale politiek verwezenlijken, zoals het Verdrag van Lissabon stelt.</p>
    </intervention>
    <intervention id="2-513" speaker_id="1405" name="De Voorzitter" is_mep="True" mode="spoken">
      <p sl="nl">Het spijt mij dat we het vragenuur sterk moesten inkorten omdat we bij het vorige debat de tijd met 25 minuten hebben overschreden.</p>
      <p sl="nl">Vragen die bij gebrek aan tijd niet aan bod gekomen zijn, zullen schriftelijk worden beantwoord (zie bijlage).</p>
      <p sl="nl">Het vragenuur is gesloten.</p>
      <a text="(De vergadering wordt om 20.30 uur onderbroken en om 21.00 uur hervat)"/>
    </intervention>
  </section>
  <section id="creitem35" title="16. Beginsel van subsidiariteit en het universele karakter van sociale openbare dienstverlening in de EU (debat)">
    <intervention id="2-516" speaker_id="4482" name="De Voorzitter" is_mep="True" mode="spoken">
      <p sl="nl">De vergadering is hervat.</p>
      <p sl="nl">Aan de orde is de mondelinge vraag (B7-0218/2010) van Jan Olbrycht en Lambert van Nistelrooij, namens de PPE-Fractie, Heide Rühle, namens de Verts/ALE-Fractie, Oldřich Vlasák, namens de ECR-Fractie, Peter Simon, Françoise Castex, Evelyne Gebhardt en Proinsias De Rossa, namens de S&amp;D-Fractie, Ramona Nicole Mănescu en Olle Schmidt, namens de ALDE-Fractie, aan de Commissie, over het beginsel van subsidiariteit en het universele karakter van sociale openbare dienstverlening in de EU (O-0062/2010).</p>
    </intervention>
    <intervention id="2-517" speaker_id="28288" name="Jan Olbrycht" is_mep="True" mode="spoken">
      <p sl="pl">auteur . − Ik zou erop willen wijzen dat de mondelinge vraag die hier zonet is gesteld, werd geformuleerd naar aanleiding van een besluit van de Europese Commissie in verband met het bepalen van de groepen die in aanmerking komen voor sociale huisvesting in Nederland. Dit besluit heeft niet alleen aanleiding gegeven tot heel wat discussie, maar heeft ook de belangstelling gewekt van een groot aantal Parlementsleden, aangezien het belangrijke gevolgen heeft. We moeten ons er terdege van bewust zijn dat in de lidstaten van de Europese Unie verschillende definities in gebruik zijn voor sociale huisvesting die als een openbare dienst wordt beschouwd. Deze definities hebben ook betrekking op het feit dat we verschillende criteria hebben voor het gebruik van sociale huisvesting en dat er verschillen in verantwoordelijkheid zijn. De verantwoordelijkheid ligt bij de overheden, maar er zijn zowel publieke als private aannemers.</p>
      <p sl="pl">De belangstelling voor sociale huisvesting is enerzijds het resultaat van de regelgeving inzake overheidssteun, maar heeft anderzijds ook te maken met de definitie die wordt gebruikt voor het bepalen van de subsidiabele kosten voor structuurfondsen. Met het oog hierop zou het – als aanvulling op deze vraag – interessant zijn om van de Commissie te vernemen of zij van mening is dat er in de hele Europese Unie één enkele definitie zou moeten gelden. Moeten in alle lidstaten van de Unie dezelfde beginselen van toepassing zijn voor overheidssteun voor sociale woningbouw? Is de Commissie voornemens om geval per geval het toegestane niveau voor het inkomen van een gezin te bepalen, zoals ze in Nederland heeft gedaan? Is zij er zeker van dat een dergelijk optreden in overeenstemming is met het subsidiariteitsbeginsel dat in de Europese Unie van kracht is?</p>
    </intervention>
    <intervention id="2-518" speaker_id="4294" name="Heide Rühle" is_mep="True" mode="spoken">
      <p sl="de">auteur. – Mevrouw de Voorzitter, ik zou in willen gaan op een persverklaring die de Commissie vorig jaar op 19 december zelf verspreid heeft naar aanleiding van haar besluit over de subsidiëring van de sociale woningbouw in Nederland.</p>
      <p sl="de">Ik citeer: “Met haar beslissing bevestigt de Commissie haar vaste beleidslijn dat de nationale autoriteiten een ruime beoordelingsmarge hebben bij het vaststellen van criteria en voorwaarden op het gebied van sociale huisvesting en andere diensten van algemeen economisch belang (DAEB).” Einde citaat.</p>
      <p sl="de">Mijn vraag is nu: hoe laat deze uitspraak van de Commissie zich rijmen met het feit dat de Commissie Nederland met dit besluit vaste inkomensgrenzen voor de sociale woningbouw heeft opgelegd? Is de Commissie daartoe wel bevoegd en hoe verhoudt zoiets zich tot de subsidiariteit en proportionaliteit?</p>
      <p sl="de">Daarnaast zou ik de Commissie willen vragen hoe zij enerzijds de noodzaak van sociale menging formeel kan erkennen en zich uitspreekt tegen segregatie, maar anderzijds een vast percentage van 10 procent boven de grens van 30 000 euro voorschrijft en daar nog aan toevoegt dat er elders in Nederland compensatie gevonden moet worden als er ergens een huis in de sociale woningsector wordt toegewezen terwijl sprake is van meer dan 10 procent boven deze inkomensgrens? Dat is wel een erg starre regeling als het om de vraag van sociale menging gaat!</p>
      <p sl="de">Hoe valt dat te rijmen met de subsidiariteit en dat wat u in uw eigen persverklaring een “ruime beoordelingsmarge bij het vaststellen van criteria en voorwaarden op het gebied van sociale huisvesting en andere diensten van algemeen economisch belang (DAEB)” noemt?</p>
    </intervention>
    <intervention id="2-519" speaker_id="28148" name="Françoise Castex" is_mep="True" mode="spoken">
      <p sl="fr">auteur . − Mevrouw de Voorzitter, ook ik richt mij tot de Commissie met een opmerking over deze aanmelding door Nederland van steun voor sociale huisvesting, waarop de Europese Commissie antwoordt dat de mededingingsregels moeten worden geëerbiedigd. Zij pleit dus voor een ingrijpende hervorming van de sociale huisvesting en haar taken van algemeen belang en heeft naar mijn mening een beperkende definitie van de sociale diensten van algemeen belang gegeven.</p>
      <p sl="fr">De Commissie erkent het sociale karakter van deze openbare dienst, maar onderstreept dat deze moet worden gedefinieerd – ik citeer – “in directe relatie met sociaal kansarme groepen” en dat het aanbod van sociale huisvesting in Nederland derhalve veel te groot is als alleen naar de behoeften van sociaal kansarme groepen wordt gekeken. In het voorstel voor hervorming van de sociale huisvesting van de Nederlandse regering wordt het aantal sociale woningen dat aan andere sociale groepen mag worden toegekend, beperkt tot 10 procent, maar nog altijd op basis van sociale criteria en in volgorde van prioriteit.</p>
      <p sl="fr">Door deze beperking komt een andere taak van openbare dienstverlening van de sociale huisvesting in het gedrang, namelijk het doel van sociale en stedelijke vermenging dat de Nederlandse wetgever zich heeft gesteld. Mijn vraag, commissaris, leden van de Commissie, luidt dus als volgt: welke rechtsgrondslag in het Verdrag kan de Commissie hanteren om het universele karakter van de sociale diensten in gevaar te brengen en een lidstaat te dwingen de taken die hij aan een van zijn sociale diensten heeft toegekend, te herdefiniëren?</p>
    </intervention>
    <intervention id="2-520" speaker_id="photo_generic" name="László Andor" is_mep="True" mode="spoken">
      <p sl="en">lid van de Commissie . – Mevrouw de Voorzitter, de door de geachte Parlementsleden ingediende vraag omvat drie punten. Het eerste: of de Commissie van mening is dat binnen de EU één enkele definitie van sociale huisvesting moet worden gehanteerd. Het tweede: de kwestie van de beginselen van subsidiariteit en universaliteit. Het derde: de kwestie van inkomensgrenzen voor de toegang tot sociale huisvesting. Alvorens een antwoord te geven op deze vragen, benadruk ik dat de Commissie veel waarde hecht aan sociale huisvesting, die een sleutelrol speelt bij actief beleid voor sociale en economische insluiting in de Europese Unie.</p>
      <p sl="en">Over het eerste en tweede punt kan ik bijzonder duidelijk zijn. De Commissie verlangt geen definitie van sociale huisvesting op EU-vlak en respecteert het subsidiariteitsbeginsel ten volle. De geachte Parlementsleden verwijzen terecht naar de beschikking van de Commissie uit 2005 inzake staatssteun voor bepaalde diensten van algemeen economisch belang. Deze beschikking biedt rechtszekerheid bij de verlening van de diensten en verlicht de administratieve last voor de overheden die deze financieren.</p>
      <p sl="en">Uit hoofde van deze beschikking krijgt steun voor sociale huisvesting die voldoet aan de in deze beschikking vastgestelde voorwaarden een voorkeursbehandeling, aangezien deze – ongeacht de ermee gemoeide bedragen – ontheffing kan krijgen van de aanmeldingsverplichting. Krachtens deze beschikking is ontheffing mogelijk wanneer sociale huisvesting door de lidstaat in kwestie wordt aangemerkt als een dienst van algemeen economisch belang. Iedere lidstaat definieert de reikwijdte van sociale huisvesting conform zijn tradities, cultuur en overheidsinmenging.</p>
      <p sl="en">Ook verwijs ik naar de Commissiemededelingen uit 2006 en 2007, waarin duidelijk werd gewezen op de verantwoordelijkheid en ruime bevoegdheid van de lidstaten met betrekking tot sociale diensten van algemeen belang. Dit punt is bovendien recentelijker benadrukt in het Protocol diensten van algemeen belang. Zoals de term “sociale huisvesting” suggereert, gaat het hier echter niet om huisvesting in het algemeen, maar om huisvesting op basis van sociale criteria.</p>
      <p sl="en">Daarom wordt er in de overwegingen in de beschikking uit 2005 verwezen naar huisvestingsdiensten aan achterstandsgroepen of sociaal kansarme groepen die, door solvabiliteitsbeperkingen, geen huisvesting tegen marktvoorwaarden kunnen vinden. De lidstaten moeten derhalve een doelgroep vaststellen voor sociale huisvesting zodat deze op transparante wijze kan worden aangeboden en wordt voorkomen dat degenen bij wie de nood het hoogst is, worden uitgesloten.</p>
      <p sl="en">De lidstaten hebben een grote manoeuvreerruimte bij de bepaling van de omvang van de doelgroep en de toepassing van de socialehuisvestingssystemen. De rol van de Commissie beperkt zich tot het controleren van deze definitie op aperte fouten.</p>
      <p sl="en">Deze aanpak is bevestigd in een Commissiebesluit uit december 2009 inzake volkshuisvesting in Nederland. Ook sluit deze benadering helemaal aan bij artikel 34 van het Handvest van de grondrechten van de Europese Unie, waarin wordt verwezen naar sociale bijstand en bijstand ten behoeve van huisvesting voor al diegenen die niet over voldoende middelen beschikken.</p>
      <p sl="en">Een duidelijke definitie van sociale huisvesting zorgt er ook voor dat staatssteun niet kan worden aangewend voor de financiering van commerciële activiteiten buiten het bestek van diensten van algemeen economisch belang.</p>
      <p sl="en">Het tweede punt van de vraag van de Parlementsleden verwijst ook naar het universele recht op huisvesting. Zoals ik reeds heb gezegd, is huisvesting in het algemeen echter niet hetzelfde als sociale huisvesting. Duidelijke en transparante ontvankelijkheids- en toewijzingscriteria voor sociale huisvesting zijn in het belang van de begunstigden en vormen een waarborg voor de correcte aanwending van openbare middelen.</p>
      <p sl="en">Ik wil eveneens bijzonder duidelijk zijn over het derde punt, waarin de geachte Parlementsleden vragen waarom alleen huishoudens met een inkomen van minder dan 33 000 euro toegang hebben tot sociale huisvesting. Op EU-vlak is er geen inkomenslimiet vastgesteld voor toegang tot sociale huisvesting.</p>
      <p sl="en">Dit bedrag geldt voor één lidstaat, namelijk Nederland. Het was een van de door de Nederlandse autoriteiten doorgevoerde veranderingen om het nationale socialehuisvestingssysteem in overeenstemming te brengen met de Europese staatssteunregels. De Nederlandse autoriteiten hebben deze limiet ingesteld om de doelgroep voor sociale huisvesting in Nederland te bepalen. De Commissie heeft geen fouten ontdekt in deze definitie van sociale huisvesting en de Nederlandse staatssteunregeling dus goedgekeurd. Ik voeg hieraan toe dat de door de Nederlandse autoriteiten gedefinieerde doelgroep bijzonder breed is en 43 procent van de Nederlandse bevolking omvat.</p>
    </intervention>
    <intervention id="2-521" speaker_id="28165" name="Lambert van Nistelrooij" is_mep="True" mode="spoken">
      <p sl="nl">namens de PPE-Fractie . – Juist op het moment van crisis en van debatten over hoe wij een duurzame samenleving en concurrentiekracht overeind kunnen houden, praten wij over een schijnbaar detail, dat volgens mij toch wel de kern van de zorg van veel mensen raakt.</p>
      <p sl="nl">Het gaat om de vraag: wie krijgt een woning toegewezen? Juist in een tijd waarin banken veel terughoudender zijn dan toen het debat startte – in Nederland startte het debat in 2005 in een heel andere situatie – dan constateer je nu dat een aantal mensen echt in de problemen komt. De grens die nu is vastgelegd is 33 000 euro. Deze voorstellen moeten nog aan de leden van de Tweede Kamer ter goedkeuring worden voorgelegd, die zonder meer zullen zeggen dat die grens eigenlijk in overeenstemming moet zijn met de ziekenfondsgrens in Nederland, te weten zo’n 40 000 euro.</p>
      <p sl="nl">Dus het debat in Nederland is nog volop gaande, het is niet zo dat iedereen er inmiddels mee instemt. Naar mijn gevoel zit er onvoldoende flexibiliteit, onvoldoende maatwerk in. Een lidstaat moet kunnen meeveren. Die 10 procent is zeer gering. Na mijn afstuderen kwam ik ook boven die inkomensgrens, maar ik heb wel mijn huurwoning toen nog wel een aantal jaren kunnen aanhouden, waarna ik definitief besloten heb om te kopen en op een andere plek te gaan wonen.</p>
      <p sl="nl">Het gaat hier om flexibiliteit, er is onvoldoende bandbreedte, hetgeen wat mij betreft tot de conclusie leidt dat de subsidiariteit, het feit dat de landen een en ander zelf in een veel bredere range mogen regelen, hier onvoldoende recht wordt gedaan. Na het debat van vandaag moeten wij bekijken of wij nog eens terugkomen met een resolutie. In algemene zin vind ik dat de Commissie het goed doet, maar ik vind dat de bandbreedte van de lidstaten teveel wordt ingeperkt, en dit ten nadele van mensen die voor hun huisvesting daarvan afhankelijk zijn.</p>
    </intervention>
    <intervention id="2-522" speaker_id="1913" name="Evelyne Gebhardt" is_mep="True" mode="spoken">
      <p sl="de">namens de S&amp;D-Fractie. – Mevrouw de Voorzitter, mijnheer de commissaris, geachte collega’s, ik merk aan de discussie dat er toch zeer veel onzekerheid heerst over de manier waarop het recht op dit terrein toegepast zou moeten worden. U, mijnheer Andor, zei zojuist dat er in geen enkele Europese regeling een grens van 33 000 euro gehanteerd wordt. Onze Nederlandse collega’s hebben deze grens echter vrijwillig bepaald, waarschijnlijk omdat ze bang waren dat de Europese Commissie anders op het opstellen van heldere criteria aan zou kunnen dringen.</p>
      <p sl="de">Deze onzekerheid leidt in de lidstaten tot ongelooflijk veel moeilijkheden als men zelf een besluit wil nemen dat ook werkelijk tegemoet komt aan de behoeften in de sociale woningbouw. We hebben het daar immers over mensen die niet genoeg geld hebben om zich vrij te vestigen.</p>
      <p sl="de">Daarom is het zo belangrijk dat we een juridisch kader en rechtszekerheid scheppen door er geen twijfel over te laten wat de mogelijkheden zijn. Diensten van algemeen economisch belang verdienen inderdaad bescherming. Ze worden in de lidstaten op lokaal niveau aangeboden en zijn universeel. We moeten er dan ook voor te zorgen dat werkelijk alle mensen er gebruik van kunnen maken.</p>
      <p sl="de">Daarom zouden we ook moeten overwegen – ik weet dat hier in de Commissie werkgelegenheid en sociale zaken over nagedacht wordt – om bij de Europese Commissie aan te dringen op een wettelijk kader ter bescherming van diensten van algemeen economisch belang, vooral op het gebied van de sociale zekerheid. Het lijkt mij een goede zaak dat dit er komt.</p>
    </intervention>
    <intervention id="2-523" speaker_id="96639" name="Isabelle Durant" is_mep="True" mode="spoken">
      <p sl="fr">namens de Verts/ALE-Fractie. – Mevrouw de Voorzitter, commissaris, er wordt hier gesproken over een rechtsgrondslag; dat is natuurlijk erg belangrijk, maar daarnaast wil ik nog even duidelijk voor het voetlicht brengen dat huisvesting, en dan met name sociale huisvesting, geen markt of commerciële activiteit als alle andere vormt. Sociale huisvesting omvat overigens veel meer dan woningen voor mensen die een laag inkomen hebben of armoede lijden.</p>
      <p sl="fr">We hebben het al gehad over sociale vermenging, maar het gaat ook om integratie van deze woningen en de bewoners daarvan in hun wijk en hun stad, soms in het centrum, soms aan de rand. Samen met de huurders moet veel werk verricht worden verricht om integratie en solidariteit te bewerkstelligen, ook tussen de verschillende generaties die in deze wijken en huizen wonen. Volgens mij is er echt een andere aanpak nodig.</p>
      <p sl="fr">Verder gaan we tijdens deze zittingsperiode de diensten van algemeen belang onder handen nemen. Mijns inziens geven we een slecht signaal af als we hier problemen in verband met de steun aan sociale huisvesting of met de beperkte toegang tot die huisvesting benadrukken. En de inkomensgrens die door andere collega’s is genoemd en die op 33 000 euro is gesteld, vormt volgens mij een probleem: er zijn vele zeer verschillende gezinsvormen, eenoudergezinnen, bejaarden, samengestelde en uiteengevallen gezinnen. Hoe kan dan hun inkomen worden berekend? Gezien dit alles pleit ik net als anderen voor meer flexibiliteit en subsidiariteit, als wij echte sociale projecten in deze wijken willen realiseren.</p>
    </intervention>
    <intervention id="2-524" speaker_id="96735" name="Patrick Le Hyaric" is_mep="True" mode="spoken">
      <p sl="fr">namens de GUE/NGL-Fractie . – Mevrouw de Voorzitter, commissaris, u hebt zojuist gezegd dat de Commissie een groot belang aan sociale huisvesting hecht. Het betreft een grondrecht dat in onze staten niet wordt toegepast. Dat werpt een nieuwe smet op het blazoen van ons huidige model van Europese opbouw.</p>
      <p sl="fr">Wat de rest van uw antwoord betreft, commissaris, hebt u het gebruikelijke verhaal van de Commissie afgedraaid. De ervaring heeft echter geleerd dat de Commissie, uw Commissie, en het Europees Hof van Justitie op basis van de Europese Verdragen rechtspreken en daarbij uitgaan van een dodelijk principe, dat van vrije en niet-vervalste mededinging, met als gevolg dat er een illegale toegang tot woningbouw en tot de huisvesting zelf wordt gecreëerd. Erger nog: in 2005 heeft de Europese Commissie besloten sociale huisvesting uitsluitend te reserveren voor – ik citeer – “achterstandsgroepen of sociaal kansarme groepen”. De Commissie moedigt dus de vorming van getto’s voor armen aan, waardoor verschillende sociale groepen juist niet gaan mengen.</p>
      <p sl="fr">Zoals veel collega’s steun ik het idee van een nieuwe positieve en vooruitstrevende kaderrichtlijn, maar ik vrees dat het in de Verdragen vastgelegde mededingingsbeginsel zelf op de schop moet.</p>
      <p sl="fr">Vandaag heeft de Raad Ecofin de uitspraken van voorzitter Barroso bekrachtigd, waarin hij in beginsel adviseert de begrotingen te controleren. Ik vrees dat door deze uitspraken de uitgaven voor de woningbouwstichtingen die goedkope woningen verhuren, en vooral voor de sociale huisvesting zullen worden beperkt. Ik geloof beslist dat Europa een nieuwe basis nodig heeft.</p>
    </intervention>
    <intervention id="2-525" speaker_id="96876" name="Frank Engel" is_mep="True" mode="spoken">
      <p sl="fr">Mevrouw de Voorzitter, ik sluit mij aan bij het standpunt van mevrouw Durant, die terecht heeft opgemerkt dat sociale huisvesting geen sector vormt die op dezelfde wijze als andere sectoren aan commercie en mededinging is onderworpen. Commissaris, volgens mij zijn we het op dit punt eens.</p>
      <p sl="fr">Er worden hier vraagtekens gezet bij overheidssteun. Ik vraag mij af hoe een sector als sociale huisvesting überhaupt zonder overheidssteun zou kunnen functioneren. Het gaat immers om overheidssteun voor mensen die in sociale woningen zijn gehuisvest – niet voor bedrijven. Per slot van rekening verleent men steun omdat die nodig wordt geacht; mededingingskwesties spelen daarbij geen rol.</p>
      <p sl="fr">Ik stel vast – en ik kan alleen spreken vanuit mijn ervaringen in eigen land – dat de omstandigheden van sociale huisvesting zo verschillen dat we eigenlijk blij moeten zijn dat de Europese Commissie, de Europese instellingen, Europa en Brussel geen precieze omschrijving van steun mogen geven en ons niet mogen vertellen welke burger welke steun en onder welke omstandigheden kan ontvangen. En dat besef dateert niet van vandaag of gisteren.</p>
      <p sl="fr">Waar het hier om draait, zijn de specifieke lokale omstandigheden en de ontwikkelingen in de gezinssituatie van ieder individu. Stelt u zich eens voor: iemand heeft een gezin, waarvan de status vervolgens verandert. Zijn inkomen is variabel, à la de heer van Nistelrooij. Krachtens bepaalde criteria krijgt hij op een gegeven moment recht op sociale huisvesting. Enige tijd later wordt dat recht ingetrokken. Is dat reëel? Ik vind van niet en onder deze omstandigheden moet de Commissie mijns inziens niet opnieuw uit haar rol stappen en ons regels voorstellen en uiteindelijk opleggen die noodzakelijkerwijs flexibiliteit en vermoedelijk ook menselijkheid ontberen.</p>
    </intervention>
    <intervention id="2-526" speaker_id="1289" name="Proinsias De Rossa" is_mep="True" mode="spoken">
      <p sl="en">Mevrouw de Voorzitter, ik neem deel aan dit debat als rapporteur van de Commissie werkgelegenheid en sociale zaken over de toekomst van sociale diensten van algemeen belang. Met deze mondelinge vraag wordt beoogd van de Commissie te vernemen welke voorstellen zij heeft voor de oplossing van een ernstig probleem met betrekking tot het aanbieden van sociale huisvesting aan burgers.</p>
      <p sl="en">Ik betreur het dat de commissaris met geen enkel voorstel is gekomen, maar eerder het bestaande systeem heeft geprobeerd te rechtvaardigen. De Commissie weigert pertinent de noodzaak in te zien van het creëren van juridische duidelijkheid en flexibiliteit voor de lidstaten, niet alleen ten aanzien van de verlening van bestaande openbare diensten – en met name sociale diensten –, maar ook voor wat betreft het voldoen aan nieuwe sociale behoeften. We moeten niet alleen een vangnet kunnen bieden aan burgers in tijden van nood, maar ook een sterk sociaal kader kunnen creëren dat alle burgers dient. Gezondheidszorg, huisvesting en onderwijs zijn diensten die natuurlijk op universele basis moeten worden verleend en niet simpelweg volgens de grillen van de markt. De markt is vanzelfsprekend niet in staat universaliteit te bieden op basis van gelijkheid en gelijke kwaliteit op deze gebieden.</p>
      <p sl="en">Dit zijn allemaal diensten die verdergaan dan het winstmotief en sociale waarde hebben, die niet kan worden opgenomen in een winst-en-verliesrekening. Zij zijn toevallig ook nodig voor het leggen van een stevig fundament voor een moderne economie. Er moet zo snel mogelijk een einde worden gemaakt aan de huidige juridische onvolkomenheid met betrekking tot hetgeen regeringen op zowel nationaal als lokaal niveau mogen doen bij de verlening van diensten die als essentieel voor het welzijn van de samenleving worden beschouwd.</p>
    </intervention>
    <intervention id="2-527" speaker_id="96862" name="Sophie Auconie" is_mep="True" mode="spoken">
      <p sl="fr">Mevrouw de Voorzitter, commissaris, dames en heren, ik wil allereerst iets vaststellen: er bestaat geen communautaire bevoegdheid wat betreft het huisvestingsbeleid in het algemeen en sociale huisvesting in het bijzonder.</p>
      <p sl="fr">In de beschikking waarvan wij in deze mondelinge vraag melding maken, geeft de Commissie echter wel een definitie van sociale huisvesting. Het is al meerdere malen gezegd, maar sociale huisvesting en de toegang tot huisvesting vormen in deze periode van crisis een groot probleem, commissaris. Laten we een klein beetje meer menselijkheid in onze technische, juridische, ja zelfs technocratische debatten brengen.</p>
      <p sl="fr">Behalve voor het wonen als zodanig verschaft sociale huisvesting de basis voor werkelijke sociale integratie van de betrokkenen. De definitie die de Commissie daaraan in het kader van haar toezicht op overheidssteun heeft gegeven, is absoluut discutabel. Descartes, de grote Franse filosoof die in mijn regio, het Loiredal, is geboren, zei: “Het algemeen belang is een cirkel waarvan men wel het middelpunt maar niet de omtrek kent”, mijnheer de commissaris.</p>
      <p sl="fr">Ik ga u dan ook twee vragen stellen. De eerste is eenvoudig: wat is de juridische waarde van deze definitie? Geldt zij voor alle lidstaten?</p>
      <p sl="fr">De tweede vraag is een meer algemene vraag. Waar begint volgens de Commissie de communautaire bevoegdheid betreffende de organisatie van openbare diensten en waar eindigt deze? Deze vraag is immers uiteindelijk van belang. Ze gaat over het universele karakter en de toegankelijkheid van openbare diensten.</p>
    </intervention>
    <intervention id="2-528" speaker_id="96836" name="Peter Simon" is_mep="True" mode="spoken">
      <p sl="de">Mevrouw de Voorzitter, mijnheer de commissaris, geachte collega’s, overal in Europa hebben steden en gemeentebesturen te kampen met probleemwijken. Overal in Europa proberen we dat op te lossen door de achterstandswijken en de mensen die daar leven in contact te brengen met het normale leven in de rest van de stad.</p>
      <p sl="de">Als we echter in de sociale woningbouw criteria opstellen van het soort dat de Commissie hanteert, criteria die het – zoals een aantal collega’s reeds opgemerkt heeft – uitdrukkelijk onmogelijk maken de bevolkingssamenstelling van zulke wijken te beïnvloeden, dan ondergraven we daarmee alle inspanningen die de verantwoordelijken ter plaatse zich de laatste tientallen jaren getroost hebben. Het ondergraaft overigens ook de maatregelen die de Europese Unie in de vorm van de communautaire initiatieven Urban en Urban II zelf genomen heeft.</p>
      <p sl="de">Als we hier besluiten om de criteria voor overheidssteun aan de sociale woningbouw dusdanig in te perken, dat feitelijk alleen nog de armsten van de armen, de meest achtergestelden onder de achtergestelden ervoor in aanmerking komen, dan verhinderen we juist deze dringend noodzakelijke menging in de achterstandswijken. Dat leidt dan tot een verhoogde sociale uitsluiting onder juist deze bevolkingsgroepen en zal de problemen in onze steden alleen nog maar vergroten. Wat dat aangaat dienen we een brede definitie te hanteren en ook het subsidiariteitsbeginsel breed op te vatten. Ik zou de Commissie erkentelijk zijn als zij hier nog kort op in zou willen gaan.</p>
    </intervention>
    <intervention id="2-529" speaker_id="96762" name="Joachim Zeller" is_mep="True" mode="spoken">
      <p sl="de">Mevrouw de Voorzitter, het gaat hier om een vrij algemene vraagstelling, die betrekking heeft op het subsidiariteitsbeginsel en de universaliteit van sociale openbare dienstverlening in de gehele EU. Maar met het Nederlandse voorbeeld wordt de sociale woningbouw tot kern van het debat gemaakt. Dat is geen op zich staand geval, want al jaren koesteren met name huurdersorganisaties de verdenking dat het Europese concurrentievoorwaardenbeleid erop uit is om de sociale woningbouw in Europa te beknotten, zo niet compleet onmogelijk te maken.</p>
      <p sl="de">De behoefte aan onderdak behoort, naast de behoefte aan voedsel en kleding, tot de menselijke basisbehoeften en daarom geldt wonen ook als sociaal goed en is het voorkomen van dakloosheid een maatschappelijke uitdaging.</p>
      <p sl="de">Dat komt tot uitdrukking in het feit dat in landen die zich om het welzijn van hun inwoners bekommeren ofwel de woningbouw gesubsidieerd wordt, ofwel er in individuele gevallen een inkomensafhankelijke tegemoetkoming in de woonlasten gegeven wordt. De toetreding van veel Oost- en Midden-Europese landen heeft in de Europese Unie tot een bijzondere situatie geleid, want door de verschillen in de woningbouwstructuren tussen oost en west is na de laatste uitbreidingsronde in de Europese Unie de behoefte toegenomen om de subsidiestructuren in de volkshuisvesting te vergelijken.</p>
      <p sl="de">De manier waarop de woonruimte in veel Oost- en Midden-Europese staten direct na de politieke omwentelingen geprivatiseerd is en met name het daar geconstateerde gebrek aan woonruimte was voor het Europees Parlement aanleiding om structuurmiddelen voor de woningbouw in deze landen ter beschikking te stellen.</p>
      <p sl="de">Desondanks blijft volkshuisvestingsbeleid steeds een reactie op nationale, regionale en vooral lokale omstandigheden, wat het tot een klassiek geval van een subsidiair beleidsterrein maakt, dat het zonder supranationale regelgeving kan stellen en zich daaraan ook onttrekt. Op het wonen als sociaal goed zijn, met het algemeen belang voor ogen, de marktwetten slechts in zeer beperkte mate van toepassing.</p>
    </intervention>
    <intervention id="2-530" speaker_id="96998" name="Evelyn Regner" is_mep="True" mode="spoken">
      <p sl="de">Mevrouw de Voorzitter, mijnheer de commissaris, openbare diensten en sociale diensten hebben het als gevolg van gigantische economische en politieke omwentelingen zwaar te verduren en komen nog eens extra onder druk te staan door de bezuinigingsmaatregelen in de lidstaten. De inkomensongelijkheid in de Europese Unie neemt toe. Sociale stabilisatoren echter zijn in tijden van onzekerheid, economische crisis en angst voor de toekomst belangrijker dan ooit.</p>
      <p sl="de">In mijn woonplaats Wenen is de achterliggende gedachte van sociale huisvesting dat betaalbare woningen toegankelijk moeten zijn voor brede bevolkingsgroepen en niet – zoals de Commissie bepaalt – voor enkel kansarme burgers of sociaal zwakkere bevolkingsgroepen. Dat is de opmaat naar gettovorming. Ik zal mijn standpunt in dezen niet verhelen: er moet een beginsel of recht van plaatselijk zelfbestuur worden vastgesteld op grond waarvan sociale dienstverlening, en daarmee ook de sociale huisvesting, op lokaal niveau kan worden ingevuld en de sociale dienstverlening uit het concurrentie- en subsidierecht kan worden gehaald.</p>
      <p sl="de">Het is in ieder geval nodig dat er in de Europese Unie juridische duidelijkheid wordt geschapen en dat er een communautair rechtsinstrument wordt gecreëerd dat de sociale diensten adequaat definieert en vastlegt.</p>
    </intervention>
    <intervention id="2-531" speaker_id="96668" name="Seán Kelly" is_mep="True" mode="spoken">
      <p sl="en">Mevrouw de Voorzitter, ik bedank om te beginnen de commissaris voor het ophelderen van enkele in de vragen aangekaarte punten. Er moet gezegd worden dat huisvesting voor iedereen een absolute noodzaak is, met name in de moderne welvaartsstaat. Het is absoluut van essentieel belang om een dak boven je hoofd te hebben; het is een recht en iedereen zal het erover eens zijn dat dit ofwel door eigen middelen ofwel via bijvoorbeeld overheidsinstanties binnen handbereik moet liggen.</p>
      <p sl="en">Dit gezegd zijnde, moet er een debat worden gevoerd over de vraag welk aandeel de regering van een land zou moeten hebben in het aanbieden van huisvesting. In mijn eigen land werd de vastgoedzeepbel gecreëerd door – te genereuze en onvoldoende doordachte – belastingprikkels voor aannemers om huizen te bouwen en door hen – soms zelfs voor schorgebieden, die sindsdien zijn overstroomd – bouwvergunningen te geven en door land opnieuw te bestemmen waar dit niet had moeten gebeuren. Daarna droegen de banken natuurlijk hun steentje bij door genereuze leningen te verstrekken aan aannemers, die deze niet konden terugbetalen, en aan individuen, om huizen te kopen die zij niet konden terugbetalen.</p>
      <p sl="en">Daarom hebben we nu deze crisis. Er zijn dus heel wat vragen over hoe betrokken de staat zou moeten zijn bij de hele vastgoedontwikkelingssector.</p>
      <p sl="en">Wat echter het aanbieden van sociale huisvesting betreft, denk ik dat het gewoon te verplichtend is en – om de door velen genoemde redenen – onzinnig om dit in de eerste plaats te baseren op inkomen. Hier ligt volgens mij zeker een rol voor de Commissie in bredere zin, misschien door richtsnoeren op te stellen voor het aanbieden van sociale huisvesting, maar het heeft geen zin om te verplichtend te zijn met betrekking tot zaken als bijvoorbeeld inkomen; dit zal niet werken en zou niet geprobeerd moeten worden.</p>
    </intervention>
    <intervention id="2-532" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Sociale woningbouw valt inderdaad onder de diensten van algemeen belang. Helaas is echter de jeugdwerkloosheid in de Europese Unie tot 20 procent gestegen.</p>
      <p sl="ro">De Europese verordening staat de lidstaten toe om 4 procent van de subsidie uit het Europees Fonds voor Regionale Ontwikkeling te gebruiken ter financiering van de sociale woningbouw en het verbeteren van de energieprestaties van gebouwen. Helaas is door toedoen van de economische crisis de financiële situaties van de gezinnen in Europa verslechterd. Bovendien is de werkloosheid, die onder jongeren bijzonder groot is, een bron van zorg. Dit is dan ook precies de reden dat ik u, geachte commissaris, vraag om ons te steunen in het voornemen dit percentage in de komende begrotingsperiode naar 15 procent te verhogen.</p>
      <p sl="ro">In het merendeel van de lidstaten worden gezondheidszorg, onderwijs, sociale voorzieningen, jeugd- en bejaardenzorg door de overheid geregeld. Deze overheidsdiensten spelen een cruciale rol in de sociale bescherming en de maatschappelijke integratie van burgers, mits ze ook voor alle burgers toegankelijk zijn. Om ervoor te zorgen dat dit in de hele Europese Unie het geval is, doen we een beroep op de Commissie een kaderrichtlijn voor overheidsdiensten op te stellen en daar minimumvereisten in op te nemen, zodat de Europese burgers zeker kunnen zijn van een gelijke, algemeen geldige toegang tot deze diensten, alsmede van de goede kwaliteit en transparantie daarvan.</p>
    </intervention>
    <intervention id="2-533" speaker_id="96975" name="António Fernando Correia de Campos" is_mep="True" mode="spoken">
      <p sl="pt">Mevrouw de Voorzitter, commissaris, sociale huisvesting is een dienst van algemeen economisch belang, die een belangrijke rol speelt op de markt en positieve resultaten oplevert waar de hele samenleving van profiteert. In overeenstemming met protocol nr. 26 bij het Verdrag van Lissabon komt de organisatie en de verlening van dit soort diensten toe aan de nationale, regionale en lokale autoriteiten. Het is dan ook moeilijk te begrijpen dat de doelgroep wordt beperkt tot gezinnen met een inkomen van minder dan 33 000 euro. Armoede wordt dus gemeten aan de hand van absolute en zuiver financiële criteria, waarbij geen rekening wordt gehouden met de diversiteit in de 27 lidstaten. We kunnen de argumenten samenvatten als louter een kwestie van solventie.</p>
      <p sl="pt">Maar sociale huisvesting komt tegemoet aan culturele en sociale behoeften, aan de nood om dicht bij het werk te zijn, aan de hele nieuwe definitie van de rol van de vrouw op de arbeidsmarkt en aan de mobiliteit van de werknemers in de Europese ruimte. De strijd die de Europese Unie voert om een uitweg te vinden uit de huidige crisis, is er een die economische groei vereist. En dat betekent meer immigranten en etnische, economische en culturele minderheden die zich moeten kunnen integreren. Zelfs al hoort daar het risico van gettovorming bij, een situatie die we door middel van een juist evenwicht moeten bestrijden. Is dit geen bevoegdheid van de lidstaten en niet van de Commissie?</p>
    </intervention>
    <intervention id="2-534" speaker_id="96680" name="Zigmantas Balčytis" is_mep="True" mode="spoken">
      <p sl="en">Mevrouw de Voorzitter, het Verdrag van Lissabon erkent het belang van de beschikbaarheid en toegankelijkheid van sociale diensten en de rol van de lokale en regionale autoriteiten bij de verlening ervan. De kwesties van sociale huisvesting zijn van wezenlijk belang voor mensen met lage inkomens en de realiteit is dat door de crisis veel mensen werkloos zijn geworden en een beroep moeten doen op sociale huisvesting.</p>
      <p sl="en">De lidstaten hanteren momenteel verschillende normen bij de vaststelling van hun criteria voor sociale huisvesting. Het is begrijpelijk dat de economische en sociale situatie sterk verschilt per lidstaat. Om het recht op toegang tot universele diensten te waarborgen, lijkt het mij redelijk om algemene beginselen op te stellen en de aanbevolen bovengrens van het inkomen op EU-niveau vast te stellen. We moeten de lidstaten echter een ruime bevoegdheid laten om deze grens lager te leggen, rekening houdend met de economische en sociale verschillen.</p>
    </intervention>
    <intervention id="2-535" speaker_id="39714" name="Rareş-Lucian Niculescu" is_mep="True" mode="spoken">
      <p sl="ro">Ik bedank de commissaris voor de duidelijkheid die hij op dit punt geschapen heeft. Ik geloof ook niet dat er maar één definitie van sociale woningbouw zou mogen zijn. Zo’n definitie zou lastig te hanteren zijn bij grote verschillen in levensstandaard. De kwestie van de subsidiariteit is van belang in deze discussie. Daarom zou ik hier iets uitvoeriger op in willen gaan dan het onderwerp eigenlijk toelaat.</p>
      <p sl="ro">Ik denk dat er wel duidelijkere normen moeten komen, maar op een ander terrein, bijvoorbeeld in situaties waar nieuwe regelingen toegepast moeten worden voor de aanspraken die gemarginaliseerde gemeenschappen op huisvesting kunnen maken. Het betreft hier een verordening die het Parlement in februari heeft vastgesteld en waar mevrouw Ţicău ook naar heeft verwezen. Ik ben het overigens met haar eens dat er meer middelen vrijgemaakt zouden moeten worden voor de uitvoering van deze verordening.</p>
    </intervention>
    <intervention id="2-536" speaker_id="97125" name="Frédéric Daerden" is_mep="True" mode="spoken">
      <p sl="fr">Mevrouw de Voorzitter, commissaris, ik wilde deze discussie alleen maar omdat ik me zorgen maak, net zoals anderen hier.</p>
      <p sl="fr">In diverse Europese regio’s, waaronder de mijne, wordt momenteel nagedacht over de hervorming van het beleid voor de toewijzing van woningen in de sector sociale huisvesting om gettovorming en het bijeenplaatsen van achterstandgroepen in dezelfde flats en dezelfde wijken te voorkomen. Uw besluit druist in tegen dit beleid van herstel van het sociale evenwicht en noodzakelijke sociale desegregatie.</p>
      <p sl="fr">Commissaris, het is geen goede zaak dat de Commissie de lidstaten verhindert een beleid van sociale desegregatie te voeren. Aan de ene kant is het helemaal niet zo vreemd als maatschappelijke diensten van algemeen belang op huisvestingsgebied slechts voorbehouden zijn aan bepaalde groepen, maar aan de andere kant moet er ook een zekere beleidsruimte blijven bestaan om die diensten binnen het bereik van andere inkomensgroepen te brengen en zo de sociale segregatie in onze wijken te lijf te gaan.</p>
      <p sl="fr">Hoe dan ook moet de juiste balans tussen deze twee aspecten worden gevonden door of met de lidstaten en de regio’s, en niet door de Commissie.</p>
    </intervention>
    <intervention id="2-537" speaker_id="4466" name="Ilda Figueiredo" is_mep="True" mode="spoken">
      <p sl="pt">Mevrouw de Voorzitter, we weten allemaal dat het recht op huisvesting een grondrecht is. Daarom zijn de lidstaten van de Europese Unie verplicht om iedereen die het nodig heeft een sociale woning te garanderen. In tijden van diepe sociale crisis, wanneer steeds meer personen en gezinnen met hoge schulden kampen en moeite hebben hun hypotheek af te betalen of een hoge huurprijs moeten betalen, is het des te noodzakelijk om die personen en gezinnen ten volle te ondersteunen die zich geen geschikte woning kunnen veroorloven die over de nodige faciliteiten en nutsvoorzieningen beschikt.</p>
      <p sl="pt">Daarom is het essentieel dat de lidstaten Europese en nationale middelen kunnen gebruiken om sociale woningen te bouwen en de grondrechten te garanderen waarop alle burgers recht hebben, teneinde een einde te maken aan de sociale ongelijkheid en de sociale inclusie te bevorderen. Het is dringend tijd dat de Europese Commissie ook op dit gebied optreedt, zonder het beginsel van de subsidiariteit in gevaar te brengen, maar ter ondersteuning van het universele karakter van de sociale openbare dienstverlening.</p>
    </intervention>
    <intervention id="2-538" speaker_id="23894" name="Anna Záborská" is_mep="True" mode="spoken">
      <p sl="sk">Soms gaat de Europese centralisering vergezeld van triomfantelijk tromgeroffel, zoals onlangs bij de goedkeuring van het Verdrag van Lissabon, maar soms komt ze evenzogoed op kousenvoeten aangeslopen. Zo heeft de uitvinding van de verschillende steunfondsen van de EU, die veelal tot vervorming van de marktwerking leiden, geleid tot de invoering van de verplichting tot aanmelding van staatshulp.</p>
      <p sl="sk">Daarna bleek dat er nog weer uitzonderingen nodig waren op het gebied van de sociale huisvesting. En zo zitten we via een achterdeurtje opgezadeld met alweer een Europese definitie. En zo worden er van boven af telkens weer allerlei verplichtingen opgelegd en is het voor degenen onderaan een kwestie van stikken of slikken. Hoezo subsidiariteit?</p>
      <p sl="sk">De bevoegdheid voor sociale huisvesting ligt volledig bij de binnenlandse, regionale en lokale overheden. Laten we vooral niet denken dat de lidstaten en de lokale gemeenschappen niet in staat zijn hun eigen problemen op te lossen. Zij kennen de problemen per slot van rekening van binnenuit en zijn dus ook het beste in staat daar de oplossingen voor aan te dragen.</p>
    </intervention>
    <intervention id="2-539" speaker_id="96783" name="Wojciech Michał Olejniczak" is_mep="True" mode="spoken">
      <p sl="pl">Het is overduidelijk dat we hier te maken hebben met een probleem dat in nagenoeg elke lidstaat verschillend is.</p>
      <p sl="pl">In de nieuwe landen van de Europese Unie, waaronder Polen, is er een groot aantal regio’s waar heel veel inwoners geen woning hebben omdat ze een bijzonder laag inkomen hebben. Deze mensen worden voornamelijk opgevangen door lokale overheden. Het is de taak van de lokale overheden en regionale instanties om deze personen zo snel mogelijk te helpen. Zonder extra financiële middelen voor deze lokale overheden en zonder publieke steun is het onmogelijk om hulp te bieden aan mensen die zich in deze uiterst moeilijke situatie bevinden. Tegelijkertijd dienen wij ons ook af te vragen hoe we, door het uitwerken van een gemeenschappelijk beleid en een gemeenschappelijke definitie op dit gebied, in de toekomst extra middelen kunnen vrijmaken die door regionale overheden gebruikt kunnen worden. Zij zouden dit geld gebruiken en er sociale woningen mee bouwen, want daarvan zijn er in een groot aantal Europese landen echt veel en veel te weinig.</p>
    </intervention>
    <intervention id="2-540" speaker_id="photo_generic" name="László Andor" is_mep="True" mode="spoken">
      <p sl="en">lid van de Commissie . − Mevrouw de Voorzitter, ik ben het er volledig mee eens dat we deze kwestie in een bredere context moeten bekijken, in dit geval tegen de achtergrond van de financiële en economische crisis. In de afgelopen twee jaar hebben we gezien dat het concurrentiebeleid hierdoor op de proef is gesteld of het nu ging om de financiële sector, de automobielsector of, zoals in dit geval, de huisvestingssector. Ook ons sociaal beleid, of het nu ging om kinderen, ouderen of daklozen, is erdoor op de proef gesteld.</p>
      <p sl="en">In deze reeks vragen die ik heb ontvangen overlappen deze twee kwesties – concurrentie en sociaal beleid – elkaar. Daarom is het allemaal nog complexer dan het zonder de crisis al zou zijn geweest.</p>
      <p sl="en">De crisis heeft geleid tot een enorme ontregeling van de markt, niet alleen in de financiële sector maar ook in de huisvestingssector, en het is heel duidelijk geworden dat met marktkrachten alleen deze problemen niet kunnen worden opgelost. Dat geldt niet alleen voor de allerarmsten, maar ook voor grotere lagen van de bevolking. Daarom zou ik ook sterk gekant zijn tegen elk beginsel dat het begrip sociale huisvesting zou beperken tot de armste maatschappelijke groepen, met name met het oog op de diversiteit van de Europese landen en het subsidiariteitsbeginsel. Ik zou er juist op aandringen om de definities in deze context aan de lidstaten zelf over te laten zoals ik al in mijn inleidende woorden heb gezegd.</p>
      <p sl="en">Om terug te komen op het Nederlandse geval, waar tijdens deze discussie de nadruk op heeft gelegen, wil ik herhalen dat de Commissie de criteria die in de context van de Nederlandse situatie zijn vastgesteld, niet oplegt aan andere landen. De subsidiariteit bepaalt dat het aan de lidstaten is om te beslissen over de daadwerkelijke voorwaarden voor sociale huisvesting.</p>
      <p sl="en">Dit wordt bevestigd door het besluit met betrekking tot de Nederlandse staatssteunregeling, en ik wil er nogmaals op wijzen dat de door de Nederlandse autoriteiten vastgestelde limieten – die alleen in Nederlands van toepassing zijn – betrekking hebben op 43 procent van de Nederlandse bevolking; het gaat hier dus beslist om veel meer dan de armste groepen. Het Nederlandse besluit heeft verder bevestigd dat het sociale evenwicht en de sociale samenstelling valide doelstellingen zijn van het overheidsbeleid om staatssteun te rechtvaardigen, en deze niet alleen voor te behouden aan degenen die in extreme armoede leven of die in die situatie dreigen terecht te komen.</p>
      <p sl="en">Ik denk dat door de sociale problemen van de laatste jaren de maatschappij veel ernstiger uit balans is gebracht, en daarom moeten we daar rekening mee houden. Ik moet er ook nog aan toevoegen dat de Commissie alleen de steun aan woningcorporaties controleert. Subsidies die direct aan burgers worden verstrekt, vallen niet onder de regels voor staatssteun.</p>
      <p sl="en">Tijdens de discussie is ook een bredere context ter sprake gekomen, namelijk die van de sociale diensten van algemeen belang. Daarom moet ik dit eveneens aan de orde stellen en benadrukken dat behalve huisvesting, ook andere diensten van algemeen belang, en in het bijzonder andere sociale diensten, een preventieve rol spelen en de sociale cohesie bevorderen. Dit alles geldt voor de gehele bevolking ongeacht bezit of inkomen. De Commissie heeft dit duidelijk gemaakt in haar mededeling van 2007 waarin de doelstellingen en beginselen van de organisatie van sociale diensten worden benadrukt.</p>
      <p sl="en">De Commissie zet zich in voor het bevorderen van de kwaliteit van de sociale diensten. Wij steunen bijvoorbeeld de ontwikkeling van een kwaliteitskader voor sociale diensten van algemeen belang binnen het Comité sociale bescherming.</p>
      <p sl="en">Tot besluit van dit antwoord nog een paar laatste gedachten. Aangezien sommige van de vragen betrekking hadden op een langere periode, die zich uitstrekt tot de volgende financiële vooruitzichten, kan ik het ermee eens zijn dat dit in uiteenlopende situaties van invloed zal zijn op de huisvesting; zo zal renovatie in de context van energie-efficiëntie – die vanuit onze optiek onder de categorie groene banen valt – zeker een terrein zijn waarop we actief zullen zijn, natuurlijk zonder dat we daarbij streven naar een gemeenschappelijk Europees huisvestingsbeleid.</p>
      <p sl="en">Er zullen ook nog wel andere kwesties zijn als huisvesting voor de meest kwetsbare groepen in de maatschappij zoals de Roma, waar we inmiddels al mee begonnen zijn. Ik denk dat er blijvende steun zal zijn vanuit de structuurfondsen om huisvestingskwesties aan te pakken, in dit specifieke geval voor de extreem kwetsbare gemarginaliseerde groepen in diverse lidstaten. Dit benadrukt ook hoe belangrijk het is om een zeer gedifferentieerd standpunt in te nemen omdat landen van elkaar verschillen wat betreft hun sociale behoeften, en bepaalde besluiten en oplossingen die in landen met hoge inkomens worden toegepast niet per se hoeven te worden nagevolgd – en zeker niet worden opgelegd – in andere lidstaten.</p>
    </intervention>
    <intervention id="2-541" speaker_id="4482" name="De Voorzitter" is_mep="True" mode="spoken">
      <p sl="nl">Het debat is gesloten.</p>
    </intervention>
  </section>
  <section id="creitem36" title="17. Veiligheids- en preventiemaatregelen op offshore-olieplatforms in de EU (debat)">
    <intervention id="2-543" speaker_id="4482" name="De Voorzitter" is_mep="True" mode="spoken">
      <p sl="nl">Verklaring van de Commissie over veiligheids- en preventiemaatregelen op offshore-olieplatforms in de EU.</p>
    </intervention>
    <intervention id="2-544" speaker_id="photo_generic" name="Günther Oettinger" is_mep="True" mode="spoken">
      <p sl="de">lid van de Commissie . − Mevrouw de Voorzitter, 20 april was een zwarte dag voor de Golf van Mexico, voor de Verenigde Staten, nee, voor de hele wereld. De industrie en overheden zijn de afgelopen vier weken hard bezig geweest – zonder definitief succes overigens – om het enorme olielek te dichten en de milieuverontreiniging aan met name de kusten te verminderen.</p>
      <p sl="de">Door het ongeval staan de risico’s van de olie- en gaswinning op zee in de schijnwerpers. De mensen zijn zich, en dat is maar goed ook, bewuster geworden van het gevaar, niet alleen in de Verenigde Staten, maar ook in Europa. Europa produceert samen met Noorwegen meer dan 200 miljoen ton ruwe olie per jaar, het grootste deel afkomstig uit de Noordzee.</p>
      <p sl="de">Hoewel olie en gas hier niet worden gewonnen in extreme omstandigheden en op dieptes zoals in de Golf van Mexico, moeten we in de EU toch rekening houden met een eventueel ongeval en erop voorbereid zijn. We beschikken over bevoegde organen en mechanismen om snel op een mogelijk ongeval te reageren.</p>
      <p sl="de">We hebben bijvoorbeeld het Europees Agentschap voor maritieme veiligheid, bergingsschepen en mechanismen voor burgerbescherming en er is voorzien in een goede coördinatie van hulpmaatregelen. Vandaar dat onze collega, commissaris Georgieva, al in een vroeg stadium Europese hulp kon aanbieden voor lopende maatregelen in de Golf van Mexico.</p>
      <p sl="de">Wij moeten streven naar preventie om het grote opruimen na een ramp te voorkomen. Ik heb daarom samen met mijn collega, commissaris Potočnik, de diensten verzocht de toepasbare EU-wetgeving na te zien. Deze wetgeving vormt het kader voor beleidsmaatregelen op het gebied van veiligheid en milieubescherming, zowel in algemene zin als bij een concreet ongeval.</p>
      <p sl="de">Onze richtlijnen zorgen voor minimumveiligheidsnormen voor het technisch materiaal en bevatten gedetailleerde minimumnormen voor de gezondheid en de veiligheid van werknemers. De wetgevingsteksten worden momenteel door ons onderzocht waarbij wordt gekeken of ze in geval van een dergelijke ramp, in een worstcasescenario, toereikende en optimale instrumenten zijn. Het gaat in dit verband om een nauwe samenwerking met de nationale regelgevende instanties, want een groot deel van de veiligheidsregels betreffende het olie- en gastransport en de gezondheidsbescherming valt onder de bevoegdheid van de lidstaten en is niet direct onze verantwoordelijkheid.</p>
      <p sl="de">Uiteraard biedt een regelgevingsmechanisme geen 100 procent garantie. Veel hangt af van de instelling en handelwijze van de operationeel verantwoordelijken in de industrie. Er is dan ook alle reden om de koppen bij elkaar te steken: politiek en bedrijfsleven moeten samenwerken om het milieu en de mensen in Europa zo goed mogelijk te beschermen.</p>
      <p sl="de">Ik wil dat veiligheid en duurzaamheid in de olie- en gaswinning centraal staan in onze gesprekken met de belanghebbende partijen. Met het oog hierop heb ik daarom reeds afgelopen week een orgaan op hoog niveau van grote energiebedrijven die in Europese wateren actief zijn, uitgenodigd voor gesprekken waar ook collega Georgieva bij aanwezig was. Op deze technisch georiënteerde bijeenkomst hebben wij de sector verzocht de zekerheid te geven dat al het mogelijke wordt gedaan om dergelijke ongelukken in de nabijheid van Europese kusten te voorkomen.</p>
      <p sl="de">Wij hebben de bedrijven twaalf vragen voorgelegd die zij de daaropvolgende dagen hebben beantwoord. Concreet en in detail moest worden geantwoord op de vraag hoe de sector denkt de veiligheid te waarborgen op de olie- en gasplatformen ten behoeve van onze wateren, de kusten en de lidstaten. Ik beschouw deze bijeenkomst met de sector als het begin van een proces waarin duidelijkheid wordt geschapen over de werkwijzen in de sector en waarin de naleving van de voorschriften en de toepassing van beste praktijken worden bevorderd.</p>
      <p sl="de">We zijn voornemens in de komende maanden een tweede bijeenkomst te organiseren, als we meer inzicht hebben in de oorzaken van het ongeval om de situatie te beoordelen, zodat we voor Europa lering kunnen trekken uit het ongeluk in de Golf van Mexico.</p>
      <p sl="de">Maar eerst moeten de oorzaken en omstandigheden worden geanalyseerd en daarom zou het voorbarig zijn om nu al conclusies te trekken of te vragen om nieuwe wetgevingsinitiatieven. Mocht echter blijken dat regelgeving nodig is, dan kan ik u verzekeren dat de Commissie niet zal schromen Europese wetgevingsvoorstellen op tafel te leggen.</p>
      <p sl="de">U ziet, dames en heren, dat er in Europa voortdurend wordt gewerkt om een vergelijkbare tragedie in onze omgeving te voorkomen. Indien zich toch een soortgelijk ongeval voordoet, beschikken we over een veelheid aan maatregelen en mechanismen om ogenblikkelijk en effectief te reageren en de gevolgen voor burgers en milieu zo beperkt mogelijk te houden.</p>
      <p sl="de">Na afloop van de volgende bijeenkomst bericht ik u gaarne over wat we aan het plannen zijn.</p>
    </intervention>
    <intervention id="2-545" speaker_id="28299" name="Bogusław Sonik" is_mep="True" mode="spoken">
      <p sl="pl">namens de PPE-Fractie . – De explosie op het platform in de Golf van Mexico is de grootste milieuramp in zijn soort in de geschiedenis. Er komt dagelijks ongeveer 800 000 liter ruwe olie in de Golf terecht. Sinds het begin van de ramp is al meer dan 22 miljoen liter olie in zee gelekt. De olievlek is inmiddels meer dan 43 000 vierkante kilometer groot. Dat is meer dan de totale oppervlakte van Nederland.</p>
      <p sl="pl">Op dit ogenblik is het onze plicht om onze solidariteit te betuigen met de Verenigde Staten en met alle slachtoffers van deze tragedie, alsook om te verzekeren dat we zoveel mogelijk steun zullen verlenen. In het licht van deze ramp denk ik dat het onontbeerlijk is dat er onmiddellijk een speciale evaluatie wordt uitgevoerd – een gedetailleerde en zeer grondige technische inspectie van de booreilanden die zich in de territoriale wateren van de Europese Unie bevinden. Dit zou op supranationaal niveau de eerste stap moeten zijn om de veiligheid van de Europese zeeën te verzekeren. Voorts zou ik bijzondere aandacht willen vestigen op het feit dat een soortgelijke ramp in de Oostzee – een ingesloten zee – blijvende en onherroepelijke schade zou toebrengen aan de volledige regio en haar kustgebieden.</p>
      <p sl="pl">Het is van essentieel belang dat alle ontwikkelingen in de territoriale wateren van de Europese Unie aan een speciale controle worden onderworpen, dat ze aan de hoogste veiligheidsnormen beantwoorden en met de modernste veiligheidssystemen zijn uitgerust. In dit verband denk ik dat het tevens noodzakelijk is om een gemeenschappelijke grensoverschrijdende procedure te ontwikkelen die onmiddellijk kan worden geactiveerd indien een olielek wordt gesignaleerd en die garant staat voor een snelle reactie en een goede samenwerking.</p>
      <p sl="pl">Waarnemers in de Verenigde Staten vestigen de aandacht op het feit dat de vergunningen voor de bouw van booreilanden in de Golf van Mexico in veel gevallen onder druk en in het belang van de olie-industrie zijn afgegeven, ten koste van het milieu. Ik kan het niet nalaten om in dit verband te verwijzen naar het besluit aangaande de aanleg van de North Stream of noordelijke gaspijpleiding. Dit was immers ook een politieke beslissing waarbij geen rekening is gehouden met de gevaren die deze investering met zich mee kan brengen voor het ecosysteem van de Oostzee.</p>
      <p sl="pl">Mijnheer Oettinger, gezien het drama in de Golf van Mexico mag nooit worden ingestemd met de bouw van boorinstallaties voor de winning van ruwe olie of aardgas zonder de garantie dat dit 100 procent veilig is voor de betrokken zeeën en oceanen. Het is ontoelaatbaar dat deze beslissingen onder druk van industriële of politieke belangengroepen worden genomen.</p>
    </intervention>
    <intervention id="2-546" speaker_id="97009" name="Kriton Arsenis" is_mep="True" mode="spoken">
      <p sl="el">namens de S&amp;D-Fractie . – Commissaris, vaak is het niet voldoende om alleen voorzorgsmaatregelen te nemen. De recente ontploffing in de Golf van Mexico gebeurde op een platform dat pas in 2001 gebouwd was en het zinken ervan veroorzaakt een van grootste milieucatastrofes ooit. Tot op vandaag – en er zijn 29 dagen verstreken sinds het ongeval – is het niet mogelijk gebleken het lek te dichten en zoals de heer Sonik al zei, loopt iedere dag meer dan 5 000 ton aardolie in zee in die Golf.</p>
      <p sl="el">Deze reusachtige milieuverontreiniging vindt plaats in de periode dat vele diersoorten hun eieren leggen, en vele van die diersoorten zijn al met uitsterven bedreigd. Dat is het geval voor vijf van de zeven soorten zeeschildpadden, dolfijnen, talloze walvissen en vele soorten van mariene zoogdieren. Ook de mens wordt hierdoor onvermijdelijk getroffen! Deze explosie, dit ongeval, had plaats in een regio die pas begint te bekomen van de wonden die de orkaan Katrina had veroorzaakt. Bij de ontploffing zelf kwamen elf mensen om het leven.</p>
      <p sl="el">In Amerika worden echter maatregelen genomen. In 1981 stemde het Congres voor een moratorium op aardolieboringen in 85 procent van de kustwateren van Amerika. De regering-Obama heeft het moratorium bevestigd na het ongeval, in tegenstelling tot eerdere verklaringen. Tegelijkertijd echter worden nieuwe olieplatforms in gebruik genomen, vooral in de Noordzee. Op dit ogenblik zijn er al honderden offshore platforms in gebruik, niet alleen voor aardolie maar ook voor aardgas.</p>
      <p sl="el">Het recente ongeval in de Golf van Mexico heeft bevestigd dat de offshore olieplatforms het gevaar van een catastrofe voor het zeemilieu inhouden. Toch blijft het opsporen en het aanboren van aardolievelden in zee volgens de Europese wetgeving uitgesloten van de Sevesorichtlijn betreffende de beheersing van de gevaren van zware ongevallen waarbij gevaarlijke stoffen zijn betrokken.</p>
      <p sl="el">De recente catastrofe toont ons dat niemand in staat is te garanderen dat een dergelijke catastrofe zich niet ook in de Europese Unie zou kunnen voordoen en dat het soms niet voldoende is om voorzorgsmaatregelen te versterken. De regering-Obama heeft haar opinie herzien in het licht van deze enorme catastrofe. Is het niet tijd dat ook de Europese Unie een Europees moratorium inleidt om verdere aardolieboringen vanaf offshore platforms te verbieden in de territoriale wateren van de Europese Unie, zoals de VS dat heeft gedaan? Er is een snelle actie nodig, voordat ook voor onze deur een misdaad met voorbedachten rade wordt gepleegd, vergelijkbaar met wat in de Golf van Mexico is gebeurd.</p>
    </intervention>
    <intervention id="2-547" speaker_id="97076" name="Corinne Lepage" is_mep="True" mode="spoken">
      <p sl="fr">namens de ALDE-Fractie . – Mevrouw de Voorzitter, het zinken van het platform voor de kust van Louisiana op 22 april jongstleden heeft een olievlek van ongekende omvang veroorzaakt. Dit werpt drie cruciale vragen op. Het is nauwelijks te bevatten dat vooraf geen systemen zijn geïnstalleerd waarmee een lek van deze aard en omvang voorkomen had kunnen worden. Net zo onbegrijpelijk als de gebrekkige overheidscontrole op de verplichte veiligheidssystemen die door de platformoperators zijn aangebracht om de risico’s van vervuiling tegen te gaan, en, tot slot, het specifieke risico van de verontreiniging, door olie, van uiterst kwetsbare en/of zeer dichtbevolkte gebieden. Collega Sonik heeft het zojuist gehad over de ramp die vervuiling zoals deze zou veroorzaken in bijvoorbeeld de Oostzee.</p>
      <p sl="fr">De Noordzee, waar in ieder geval al twee ernstige ongelukken met offshoreplatforms zijn gebeurd, behoort tot de regio’s met de hoogste concentratie platforms. Het is dan ook een absolute must dat wij een inventarisatie gaan maken om er zeker van te zijn dat een ongeval als dit niet kan gebeuren voor onze kusten, en wij zijn verheugd dat nu het initiatief in die richting is genomen, commissaris.</p>
      <p sl="fr">Dat is prima, maar welke maatregelen denkt u op korte termijn te gaan treffen ter verbetering van de veiligheid en de ongevallenpreventie op offshoreplatforms in onze territoriale wateren? U had het over minimale normen, commissaris, en dat is niet genoeg.</p>
      <p sl="fr">Tweede punt: welke controlemaatregelen zijn er om ervoor te zorgen dat er ook echt integraal wordt voldaan aan de veiligheidseisen? Veiligheidsvoorschriften op papier zetten is niet genoeg, het komt er vooral op aan deze toe te passen en die toepassing te controleren. Welke plannen hebt u in deze richting ?</p>
      <p sl="fr">Derde punt: welke middelen zijn er voorhanden om kustvervuiling bij een ongeval te voorkomen? Het is prima om schepen en civiel personeel te hebben, maar wat hebben wij precies? Is niet het moment daar om van de exploitanten specifieke technische voorzieningen te eisen die gebundeld kunnen worden? Het Gemeenschapsrecht bevat inmiddels ook bepalingen inzake milieuschade: moet er geen systeem komen van passende schadevergoeding en bijbehorende financiële waarborgen?</p>
      <p sl="fr">Voorts boren de oliemaatschappijen steeds dieper, waardoor het steeds moeilijker wordt om doeltreffend in te grijpen bij ongevallen en waardoor het mariene milieu gevaar loopt. Welke maatregelen zijn er getroffen voor de exploitatie van aardolie op zee en op grotere diepte, met name in het hoge noorden?</p>
      <p sl="fr">Tot slot sluit ik me aan bij de vraag die collega Arsenis zojuist heeft gesteld: is niet het moment daar om ons af te vragen of er geen uitgebreid moratorium moet komen, onder dezelfde voorwaarden als het moratorium dat de Verenigde Staten willen invoeren? Is niet het moment daar om te doen wat we willen en wat nodig is, namelijk een eind maken aan de overheersende positie van olie binnen onze samenleving?</p>
    </intervention>
    <intervention id="2-548" speaker_id="96639" name="Isabelle Durant" is_mep="True" mode="spoken">
      <p sl="fr">namens de Verts/ALE-Fractie . – Mevrouw de Voorzitter, commissaris, ook ik denk dat we degenen die in de sector voor Onze-Lieve-Heer willen spelen, een halt moeten toeroepen.</p>
      <p sl="fr">De geïndustrialiseerde landen zijn tegenwoordig meer dan ooit verzot op olie. Alles wat maar enigszins mogelijk is exploiteren ze, op steeds grotere diepte, wat uiteraard de kans op ongelukken sterk vergroot. De industrieën hebben zich de laatste tijd vooral toegelegd op exploratie en winning, wat ten koste is gegaan van de veiligheid en het milieu; al bijna een maand lang stroomt er dagelijks 800 000 liter ruwe aardolie in de Golf van Mexico, en de milieu- en economische schade zal desastreus zijn. Ik stel vast dat er een gapend gat ligt tussen de kolossale bedragen die aan winning op steeds grotere diepte worden uitgegeven en de volstrekt ontoereikende middelen die worden besteed aan vroegtijdige preventie en het anticiperen op risico’s.</p>
      <p sl="fr">Net zoals mijn collega’s vraag ook ik om een paar dingen. Allereerst vind ik dat alle olieplatforms onderzocht moeten worden op veroudering, veiligheidsniveau en overeenstemming met de normen. Verder moeten de platforms uiteraard ook gecontroleerd worden, ook al is die controle een zaak voor de lidstaten, en moet de Commissie op haar beurt die controles controleren.</p>
      <p sl="fr">Verder denk ik dat de kwetsbaarste ecosystemen eens en voor altijd beschermd moeten worden. Afgezien van uw initiatief, dat ik toejuich, om na te gaan hoe wij met dergelijke omstandigheden kunnen omgaan als zo’n ongeval zich voor onze kusten voordoet, denk ik toch dat Europa initiatieven moet nemen om de kwetsbaarste ecosystemen definitief te beschermen. Ik denk bijvoorbeeld aan Alaska. Er moet een internationaal verdrag komen dat op dezelfde leest geschoeid is als de afspraken over de bescherming van de natuurlijke hulpbronnen van Antarctica, waarbij Europa het voortouw zou kunnen nemen.</p>
      <p sl="fr">En voor zover dat überhaupt nog nodig was, is dit een zeer goede reden om sneller en meer te investeren in hernieuwbare energie. De vulkaan – ik noem die maar niet bij naam, omdat die onuitspreekbaar is – heeft ons een signaal gegeven voor wat betreft het luchtvervoer; op dezelfde manier geeft dit vreselijke ongeluk ons een signaal over de oliewinning. Het wordt tijd dat wij beseffen dat de waanzin van de ongebreidelde winningswedloop tegen elke prijs achter ons ligt.</p>
    </intervention>
    <intervention id="2-549" speaker_id="2097" name="Giles Chichester" is_mep="True" mode="spoken">
      <p sl="en">namens de ECR-Fractie . – Mevrouw de Voorzitter, ik ben blij met de verklaring van de commissaris. De wereld heeft met verbijstering gekeken naar zowel de immense stroom gas en olie uit de gescheurde pijp na de explosie en de ramp in de Golf van Mexico, als naar het kennelijke onvermogen van zowel de industrie als de Amerikaanse autoriteiten om de stroom te stelpen; we moeten maar hopen dat de recente ontwikkelingen succesvol zullen zijn.</p>
      <p sl="en">Wij hebben, zoals mijn collega’s al hebben gezegd, onze eigen ervaring met rampen met boorplatforms in de Noordzee. Ik denk bijvoorbeeld aan Piper Alpha, en ik geloof dat we daar lering uit hebben getrokken. Maar laten we ook niet vergeten dat er een aanzienlijk verschil bestaat tussen de diepte waarop wordt gewerkt in de Golf van Mexico en de diepte van de Noordzee. Laten we alstublieft voorzichtig zijn en niet haastig met nieuwe wetgeving komen. We moeten eerst zeker weten wat er gebeurd is. We moeten er zeker van zijn dat met onze bestaande regels een dergelijke ramp bij ons had kunnen worden voorkomen, en we moeten er zeker van zijn dat met wat voor nieuwe regels dan ook zoiets kan worden voorkomen.</p>
      <p sl="en">Ongelukken en onvoorziene natuurrampen gebeuren nu eenmaal, en we kunnen niet garanderen dat we ze kunnen voorkomen. Er is een grens aan wat we kunnen doen om ze te voorkomen. Ik wil u een laatste gedachte meegeven, wanneer we nadenken over het relatieve risico: namelijk dat door ongelukken zoals deze de relatieve veiligheid van kernenergie in een ander perspectief wordt geplaatst.</p>
    </intervention>
    <intervention id="2-550" speaker_id="96881" name="Elie Hoarau" is_mep="True" mode="spoken">
      <p sl="fr">namens de GUE/NGL-Fractie . – Mevrouw de Voorzitter, het lek door de olieboring in de Golf van Mexico is een ware economische en milieuramp. Er doen verhalen de ronde van onregelmatigheden bij de verlening van de boorvergunningen door het Amerikaanse ministerie van Binnenlandse Zaken. Dit zou neerkomen op een onvergeeflijke lichtzinnigheid waarvan de gevolgen niet te overzien zijn en niet alleen de Verenigde Staten van Amerika raken.</p>
      <p sl="fr">Wereldwijd worden er honderden offshoreboorvergunningen afgegeven door staten; als dat overal even lichtzinnig zou gebeuren, zou dat in de hele wereld voor ernstige problemen zorgen. Als afgevaardigde van een Europese ultraperifere regio en landen en gebieden overzee (LGO) die vrijwel geheel uit eilanden bestaan, in totaal bijna 130 over drie continenten verdeeld, moet ik zeggen dat ik me door de oliewinningsprojecten op zee grote zorgen maak over onze eilanden. Daarom is het een absolute must dat de Europese Unie, die het voorbeeld moet geven, de veiligheids- en preventiemaatregelen op haar eigen offshoreolieplatforms zo streng mogelijk gaat herbeoordelen.</p>
      <p sl="fr">Bovendien stromen er jaarlijks naar schatting tienduizenden tonnen olie in zee door ongelukken of tijdens de normale bedrijfsvoering, wat overigens niet per definitie op het conto van Europa komt. Zou het geen goede zaak zijn als de Europese Unie initiatieven neemt die ervoor zorgen dat de platforms op zee voortaan boven elke wetenschappelijke twijfel verheven zijn, en dat zij dit “gezag” ontlenen aan een internationale autoriteit?</p>
      <p sl="fr">Na Kopenhagen en in de aanloop naar Cancun zou het de Europese Unie tot eer strekken als zij de promotor is van echte wereldwijde governance op het gebied van onderzoek, bescherming en exploitatie van de rijkdommen van de zee.</p>
    </intervention>
    <intervention id="2-551" speaker_id="4238" name="Hans-Peter Martin" is_mep="True" mode="spoken">
      <p sl="de">Mevrouw de Voorzitter, mijnheer de commissaris, ik doe een beroep op u, als persoon die aan de ‘Schwäbische zee’ woont: neemt u het ongeval, de ramp in de Golf van Mexico, net zo hoog op alsof de ramp zich in onze Bodensee had voltrokken. U had dan geen drinkwater meer gehad en in mijn geboortestad zou het met de festivals afgelopen zijn, met alle dramatische gevolgen van dien.</p>
      <p sl="de">Wat wil ik hiermee zeggen? Bent u er zeker van dat de olieplatforms die zich op grote afstand van ons bevinden – dat wil zeggen in de Noordzee en de Oostzee – werkelijk bestand zijn tegen de stormen waar we als gevolg van de klimaatverandering rekening mee moeten houden? Bent u er zeker van dat uw Europese Agentschap voor maritieme veiligheid ook echt berekend is op zijn taak? U maakte gewag van goede coördinatie maar toch hebben we al vaak meegemaakt dat het radiocontact tussen de verschillende landen niet functioneerde. Is er een controle uitgevoerd voor het geval zich een noodtoestand voordoet? Als er echt iets gebeurt, hoe is dan de juridische situatie in geval van een aanklacht tegen olieconcerns? Zou het nuttig zijn om een risicofonds op te richten?</p>
      <p sl="de">Mijn laatste punt: is het u duidelijk dat de toezichthouders in de VS te zeer verweven zijn met de olie-industrie? Kunt u uitsluiten dat wij op Europees niveau met dezelfde problemen te maken krijgen? De regel mag niet luiden: “Je kunt alles doen, behalve …”.</p>
    </intervention>
    <intervention id="2-552" speaker_id="96702" name="Elena Oana Antonescu" is_mep="True" mode="spoken">
      <p sl="ro">Ik ben ook ingenomen met het initiatief van de Commissie. Het lijkt mij van belang om over dit onderwerp te discussiëren, ook al heeft het ongeluk zich niet voorgedaan in een gebied dat onder het gezag van een van de lidstaten van de Europese Unie staat.</p>
      <p sl="ro">Momenteel wordt er op een enorm aantal platforms in de territoriale wateren van de lidstaten aardolie gewonnen. Naar verwacht zal deze bedrijvigheid nog verder toenemen, nu het Internationaal Energie Agentschap schat dat we nog maar 5 procent van de aardolievoorraden in de zeebodem ontdekt hebben. Het is belangrijk voor ons te weten welke lessen we moeten trekken uit de ramp in de Golf van Mexico en hoe de situatie is in de Europese wateren waar op een vergelijkbare manier aardolie gewonnen wordt. Indien nodig moeten we ook aanvullende maatregelen treffen om de veiligheid van de werknemers op deze boorplatforms te verbeteren en om ongelukken met rampzalige gevolgen voor Europa’s kwetsbare gebieden te voorkomen.</p>
      <p sl="ro">Een andere les die we moeten trekken uit de ramp op de Deepwater Horizon, evengoed als uit het verleden, is dat we nauwkeurig moeten kijken naar de manier waarop exploitatievergunningen worden afgegeven en hoe de werkzaamheden door de hoofdaannemer worden uitbesteed. We moeten ervoor zorgen dat bedrijven zich niet aan hun verantwoordelijkheid kunnen onttrekken. Een bedrijf dat een contract afsluit waar een zeker risico aan verbonden is, dat specifieke veiligheidsmaatregelen vereist maar ook een enorme opbrengst kan genereren, moet ook bereid zijn de consequenties op zich te nemen als er een ongeluk gebeurt.</p>
      <p sl="ro">Als u het verloop van het onderzoek naar deze ramp in de Verenigde Staten gevolgd hebt, zult u gemerkt hebben dat de keten van contractuele verplichtingen die diverse firma’s zijn aangegaan het ondernemingen mogelijk maakt om elkaar de zwarte piet toe te spelen, terwijl de olie in zee blijft stromen. Een dergelijke situatie kunnen wij hier niet tolereren en daarom moeten we de toepasselijke wetgeving bekijken en er de noodzakelijke verbeteringen in aanbrengen, zodat we ervan op aankunnen dat we de kans dat zo’n ongeluk zich voordoet verkleinen.</p>
      <p sl="ro">De ervaring leert dat zulke ongelukken een spoor van menselijk leed en milieuschade achterlaten, terwijl de procedures voor het vaststellen van de aansprakelijkheid zich jaren voort kunnen slepen. De Commissie dient erop toe te zien dat de regels voor de veilige exploitatie van aardolie geen te soepele bepalingen bevatten en te beoordelen welke mazen in deze wetgeving gedicht zouden moeten worden, zodat niemand meer zijn verantwoordelijkheden ontloopt.</p>
    </intervention>
    <intervention id="2-553" speaker_id="96790" name="Marek Józef Gróbarczyk" is_mep="True" mode="spoken">
      <p sl="pl">Het voorbeeld van de ramp in de Golf van Mexico dwingt ons om grondig na te denken over de investeringsprojecten die vandaag in de Europese Unie worden uitgevoerd. Ik doel op de noordelijke gaspijpleiding die in weerwil van de door het Europees Parlement geformuleerde aanbevelingen wordt gebouwd.</p>
      <p sl="pl">Het Russische Stockmanveld in de Barentszzee is de gasbron die hiervoor zal worden gebruikt. In een eerste fase van het project zal jaarlijks 24 miljard kubieke meter gas worden gewonnen, maar deze hoeveelheid zal op termijn toenemen tot 68 miljard kubieke meter gas per jaar. Om een dergelijke hoeveelheid gas te winnen, moeten er in een zeer korte periode meerdere boorgaten worden gemaakt. Het zal niet mogelijk zijn om de stroom van 148 000 ton methaan te stoppen, aangezien er geen kleppen of tussenstations zijn voorzien. Schade aan de gaspijpleiding zal in geen geval betekenen dat deze wordt afgesloten. Het gas zal blijven ontsnappen tot het defect is verholpen, want als er water in de pijpleiding terechtkomt, raakt deze ernstig beschadigd. Ik roep de Commissie derhalve op om een grondige analyse te laten uitvoeren van de risico’s die dergelijke investeringsprojecten met zich meebrengen.</p>
    </intervention>
    <intervention id="2-554" speaker_id="2278" name="Paul Rübig" is_mep="True" mode="spoken">
      <p sl="de">Mevrouw de Voorzitter, geachte commissaris, dames en heren, dit debat komt precies op het goede moment. We hebben de problemen in de Golf nog niet opgelost, noch weten we waar de volgende problemen zullen opdoemen.</p>
      <p sl="de">Vandaar mijn eerste vraag, mijnheer de commissaris: waar kan Europa met zijn specialistische deskundigheid, Joint Research Center en andere organen helpen in een poging de ramp in de Golf zo snel en goed mogelijk gezamenlijk het hoofd te bieden? De Europese Unie heeft met de reductie van de CO2 -uitstoot met 20 procent en met de overgang op hernieuwbare energiebronnen de juiste weg gekozen. Bovendien kunnen we met efficiëntieverbetering een boel bereiken. Denkt u dat wij bijvoorbeeld binnen de Europese Economische Ruimte samen met Noorwegen nieuwe initiatieven kunnen ontplooien?</p>
    </intervention>
    <intervention id="2-555" speaker_id="25718" name="Saïd El Khadraoui" is_mep="True" mode="spoken">
      <p sl="nl">Net als andere sprekers ben ik enorm geschokt door het feit dat het mogelijk is dat wekenlang honderdduizenden liters ruwe olie de zee ingespoten worden zonder dat wij erin slagen om dit te stoppen. Ook door de gigantische schade die dit veroorzaakt en het feit dat de maatschappij in kwestie, BP, dit constant minimaliseert. Wij worden met onze neus op de feiten gedrukt en wij hebben niet eens alle gevolgen op langere termijn kunnen inschatten.</p>
      <p sl="nl">Het is dus essentieel dat wij niet op nationaal, maar op Europees niveau de nodige maatregelen treffen om zoiets in de toekomst onmogelijk te maken. Dat moet gebeuren zowel op het vlak van procedures als op technisch vlak door de nodige veiligheidssystemen op te leggen. Dat heeft natuurlijk een kostprijs, maar de kostprijs om niets te doen ligt natuurlijk veel hoger.</p>
      <p sl="nl">Wij hebben in het verleden wereldwijd het voortouw genomen door dubbele wanden voor olietankers op te leggen. Ik denk dat wij ook op dit vlak het voortouw moeten nemen en het goede voorbeeld moeten geven.</p>
    </intervention>
    <intervention id="2-556" speaker_id="97014" name="Karin Kadenbach" is_mep="True" mode="spoken">
      <p sl="de">Mevrouw de Voorzitter, commissaris Oettinger, als lid van de Commissie milieubeheer, volksgezondheid en voedselveiligheid en als schaduwrapporteur voor biodiversiteit voel ook ik mij natuurlijk persoonlijk betrokken bij deze ramp. Veel wordt vernietigd wat in het leven behouden zou moeten blijven. Iemand zei het vandaag al: ongevallen gebeuren omdat ze niet altijd zijn te voorkomen, hoeveel voorzorgsmaatregelen je ook neemt.</p>
      <p sl="de">Ongelukken komen echter niet alleen voor op olieplatforms; ook kerncentrales zijn niet van incidenten en ongevallen gevrijwaard. Er bestaat in Oostenrijk een gezegde dat luidt: “Moet er altijd eerst wat gebeuren, voordat er wat gebeurt?”, ofwel, moet er eerst een ramp gebeuren voordat iedereen doordrongen is van de gevaren? Door deze olieramp moeten we ons afvragen of het voor Europa wellicht een stap vooruit zou zijn als we ook van kernenergie zouden afstappen. We moeten verder al onze mentale energie en onze financiële middelen concentreren op investeringen in hernieuwbare energie.</p>
    </intervention>
    <intervention id="2-557" speaker_id="96668" name="Seán Kelly" is_mep="True" mode="spoken">
      <p sl="ga">Mevrouw de Voorzitter, het is een goede zaak dat we deze belangrijke kwestie bespreken, maar als het erop aankomt weet ik niet waar onze deliberaties toe zullen leiden of wat voor effect ze zullen hebben op grote concerns: de oliemaatschappijen die eigenaar zijn van de oliebronnen en die schuldig zijn aan deze schade en deze ramp.</p>
      <p sl="ga">Tegelijk is het zo dat de Commissie lof verdient voor haar aanbevelingen om maatregelen ten uitvoer te leggen om te voorkomen dat hetzelfde in ons deel van de wereld zal gebeuren. Maar als er één les kan worden getrokken uit deze ramp is het wel dat het van het grootste belang is dat we zorgen voor andere energiebronnen in ons grondgebied, in het bijzonder natuurlijke energie zoals wind- en zonne-energie. Hoe eerder we dit doen, hoe beter het is voor iedereen. Als we hier niet in slagen, zullen de oliemaatschappijen steeds verder in de oceanen zoeken naar olie en zullen rampen als deze, met de bijbehorende schade, niet één keer plaatsvinden, maar steeds weer opnieuw. Dat mogen we niet laten gebeuren.</p>
    </intervention>
    <intervention id="2-558" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">We zijn het eens met de investeringen in Europa’s energie-infrastructuur, maar alleen op voorwaarde dat die volledige veiligheid voor het aanleggen en in bedrijf nemen van installaties waarborgen. Ik maak van de gelegenheid gebruik om ertoe op te roepen om projecten voor de winning en het transport van koolwaterstof onder water pas van start te laten gaan nadat er een fatsoenlijke milieueffectrapportage is uitgevoerd.</p>
      <p sl="ro">Ik heb er bij meerdere gelegenheden op aangedrongen om Europese zeerampenbestrijdingscentra op te zetten in alle lidstaten die aan zee liggen. Dit soort ongelukken valt ook in die categorie. Bovendien zouden alle ondernemingen die betrokken zijn bij de winning en het transport van koolwaterstoffen onder water garanties af moeten geven en zich moeten verzekeren om de schade na eventuele ongelukken te kunnen vergoeden.</p>
    </intervention>
    <intervention id="2-559" speaker_id="96680" name="Zigmantas Balčytis" is_mep="True" mode="spoken">
      <p sl="lt">Ik denk dat de hele wereld bezorgd kijkt naar de gebeurtenissen die momenteel plaatsvinden in de Golf van Mexico. Niemand had kunnen bevroeden dat zo’n groot land als de Verenigde Staten, ’s werelds leidende natie, niet in staat zou blijken het hoofd te bieden aan iets wat op het eerste gezicht beheersbaar leek. Ik denk dat we, ook in Europa, aanzienlijke financiële en personele middelen inzetten om de problematiek van de klimaatverandering aan te pakken. De natuur stelt soms echter haar eigen eisen. Ik meen dat het heel goed is dat we in de gelegenheid zullen zijn om te leren van andermans fouten, maar ik zou u nogmaals willen herinneren aan het probleem met de noordelijke gaspijpleiding en dat we als Europa politiek verantwoordelijk zal zijn voor de exploitatie van deze gaspijpleiding. Daarom vraag ik de commissaris dringend ervoor te zorgen dat we de voorwaarden voor de exploitatie van dit gasproject nogmaals kunnen bespreken en ben ik tevens verheugd over de kans en de wil om de reddingscapaciteiten van Europa zelf te versterken.</p>
    </intervention>
    <intervention id="2-560" speaker_id="photo_generic" name="Günther Oettinger" is_mep="True" mode="spoken">
      <p sl="de">lid van de Commissie . − Mevrouw de Voorzitter, geachte afgevaardigden, niet alleen als commissaris, maar ook als burger kijk ik, net als u, met ontsteltenis naar de wijze waarop hier de natuur voor jaren wordt aangetast en verwoest.</p>
      <p sl="de">Desondanks moeten we kalm blijven en ons hoofd koel houden. Met paniek en hysterie bereiken we niets. Bovendien bestaat nog onduidelijkheid over de precieze oorzaak van het ongeval in de Golf van Mexico. Heeft de techniek ons in de steek gelaten of is er een menselijke fout gemaakt? Ik vertrouw erop dat de Amerikaanse regering en het publiek in de VS in hun zoektocht naar de oorzaken alles in het werk zullen stellen om de onderste steen boven te krijgen, immers ook wij hier in Europa hebben alle belang bij het kennen van de oorzaken.</p>
      <p sl="de">Ik denk ook dat de bevolking van de Verenigde Staten met dezelfde volle overtuiging eist dat dit ongeval niet zonder gevolgen blijft. In dat opzicht heb ik vertrouwen in Amerika als industrieland en in zijn technische capaciteiten en zijn democratie.</p>
      <p sl="de">Ten tweede moeten we het pad van de olie verlaten. Feit is echter dat wij, vooral de industrielanden van Europa, al generaties lang het pad van de olie bewandelen. Onze medeburgers bezitten meer dan 200 miljoen auto’s. U en ik, we rijden er allemaal in. Ik leg heel wat kilometers af en bovendien pak ik voor mijn werk ook nog eens vaak het vliegtuig. In het weekend vliegen weer honderdduizenden mensen naar het zuiden om de pinkstervakantie op Majorca door te brengen. Er wordt gezegd dat de economische crisis van Griekenland en Spanje enkel met toerisme kan worden opgelost. Dat betekent meer vluchten naar Athene, Palma, Marbella en andere bestemmingen. We gebruiken olie, wij allen, u en ik. Overigens lijkt me ook deze grote zaal, het Parlement, niet het toonbeeld van energie-efficiëntie. Er branden meer neonbuizen dan dat er afgevaardigden aanwezig zijn. We zullen daarom simpelweg moeten beseffen dat we nog een groot aantal jaren veel olie nodig zullen hebben. Toch moeten we met alle ambitie inzetten op andere energiebronnen: over tien jaar moet het aandeel hernieuwbare energiebronnen 20 procent bedragen.</p>
      <p sl="de">We werken aan een routekaart voor 2050. In de loop van het jaar zullen de verschillende alternatieven aan u worden voorgelegd. Volgens rapporten kan binnen vier decennia tot 80 procent van onze energiebehoefte met andere dan fossiele energiebronnen − waaronder dus ook olie − worden gedekt. Elektromobiliteit is daarbij een kans. Niettemin zullen de meeste voertuigen nog vele jaren niet door stroom maar door olieproducten zoals diesel en benzine worden voortgedreven.</p>
      <p sl="de">Duidelijk is dat wie in de Noordzee en de Golf van Mexico naar olie boort, minder afhankelijk wil zijn van een groot aantal andere landen. Zonder eigen velden zou onze afhankelijkheid van OPEC-landen en landen met een weinig overtuigende democratie verder worden vergroot.</p>
      <p sl="de">Er is een duidelijk verschil: in de Noordzee wordt geboord op een diepte van ongeveer 150 tot 200 meter. In de Golf van Mexico is inmiddels een diepte bereikt van 3 000 tot maar liefst 4 000 meter, waardoor de veiligheid veel moeilijker kan worden gegarandeerd. Met bemande onderzeeboten kan een diepte van 150 tot 200 meter worden bereikt. In de Golf van Mexico is de mens ver verwijderd van de risicobron, ver verwijderd van technische veiligheid.</p>
      <p sl="de">Ook heb ik vertrouwen in onze lidstaten. We hebben alle reden om onze nationale instanties en onze technische teams in Groot-Brittannië, Duitsland, Noorwegen, Denemarken ons vertrouwen te schenken. Bovendien bestaat er door het partnerschap van de Europese Unie en onze instantie (het Europees Agentschap voor maritieme veiligheid – EMSA) met de nationale veiligheidsteams een uitstekend, hoog niveau van coöperatieve veiligheid tussen de Europese Unie en onze aan zee grenzende lidstaten.</p>
      <p sl="de">Uiteraard hebben wij ook het Nord Stream-project op veiligheid moeten beoordelen. Daarbij zijn ingewikkelde veiligheids- en vergunningsprocedures uitgevoerd. Ik zou willen zeggen dat Nordstream waarschijnlijk de modernste en veiligste gasleiding ter wereld zal worden. Er bestaan in dit verband ook cruciale verschillen. Mocht zich een probleem voordoen in de gasleiding, dan kan de gasstroom aan de bron of aan de kust worden stilgelegd. Nord Stream is niet te vergelijken met wat er in de Golf van Mexico gebeurt.</p>
      <p sl="de">Uiteindelijk zullen we een pad moeten inslaan dat ons wegleidt van olie. Ieder van ons in de politiek en de maatschappij zal dat pad moeten volgen. Onderweg naar onze bestemming moeten we nagaan of onze veiligheidsnormen, onze wetten en richtlijnen en onze veiligheidsteams van het allerhoogste niveau zijn. De vragen in dit verband zijn door ons gesteld. Wij zullen u gaarne in de herfst, als we de oorzaken kennen, als we de antwoorden hebben gekregen, als we onze energieondernemingen streng hebben ondervraagd, nader op de hoogte brengen. Ik geloof dat de energieondernemingen zich zeer bewust zijn van de ernst van de toestand.</p>
      <p sl="de">Nog een punt ter afsluiting: aansprakelijkheidsgronden voor schadevergoeding bestaan reeds. Geen van de betrokken partijen in de VS bestrijdt overigens dat als duidelijk is wie de schuld draagt, die partij aansprakelijk moet worden gesteld. Zoals het er nu naar uitziet gaat het om bedragen ter hoogte van miljarden. Ook in het Europese milieurecht en in onze nationale milieuregelgeving liggen de zaken duidelijk als het gaat om schadeveroorzakend handelen en schadevergoeding. Ook dit zal de voorzorgsmaatregelen alleen maar versterken.</p>
      <p sl="de">Ik ga ervan uit dat we over een paar weken weten of we bij ons wettelijke of technische maatregelen moeten nemen. Wij zullen het Parlement vervolgens nader op de hoogte brengen. Uit uw betogen valt op te maken hoe belangrijk alle partijen het vinden om in plaats van de put te dempen als het kalf verdronken is, vooruit te zien en voorzorgsmaatregelen te treffen. Daar houden wij ons in de Commissie mee bezig.</p>
    </intervention>
    <intervention id="2-561" speaker_id="4482" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="2-562" speaker_id="23816" name="András Gyürk" is_mep="True" mode="written">
      <p sl="nl">Na de ramp met het olieplatform langs de Amerikaanse kust is het ook voor ons de moeite waard hier een paar lessen uit te trekken. Allereerst moeten we verklaren dat hoewel bij diepzeeboren de modernste industriële technologieën worden aangewend, dit nog altijd niet zonder risico’s is. We moeten ook duidelijk maken dat de terreinwinst van particuliere investeringen in de oliesector er niet toe mag leiden dat politieke besluitvormers inleveren op het recht op strikte milieuwetgeving. De Amerikaanse olieramp biedt ook de EU een goede gelegenheid haar eigen veiligheidsvoorschriften te herzien. Die zijn namelijk nu nog te algemeen. We hoeven maar te denken aan de richtlijn met betrekking tot milieueffectrapportages of de kaderwetgeving aangaande veiligheid op het werk. Een herziening is tevens gerechtvaardigd omdat de regels die iets specifieker zijn, zich vooral concentreren op de stappen die moeten worden genomen nadat een ramp zich heeft voltrokken. Zo worden de aspecten in verband met preventie naar de achtergrond gedrongen. Lering trekkend uit het Amerikaanse voorbeeld moeten de verantwoordelijkheden van de eigenaren van oliebronnen, exploitanten en toezichtsinstanties duidelijk worden afgebakend. Industriële normen en vrijwillige initiatieven van bedrijven bieden geen geruststellende oplossing. We hebben eenduidige veiligheidsgaranties nodig die zijn vastgelegd in wetgeving.</p>
    </intervention>
  </section>
  <section id="creitem37" title="18. Crisis als gevolg van aswolk (debat)">
    <intervention id="2-564" speaker_id="4482" name="De Voorzitter" is_mep="True" mode="spoken">
      <p sl="nl">Aan de orde is de mondelinge vraag van Brian Simpson, namens de Commissie vervoer en toerisme, aan de Commissie, over de crisis als gevolg van de aswolk (O-0061/10) (B7-0217/10).</p>
    </intervention>
    <intervention id="2-565" speaker_id="36281" name="Silvia-Adriana Ţicău" is_mep="True" mode="spoken">
      <p sl="en">auteur . − Mevrouw de Voorzitter, de heer Simpson verontschuldigt zich voor zijn afwezigheid tijdens het debat over de aswolkcrisis. Ironisch genoeg, gezien het debat van vanavond, is hij het slachtoffer van de beperkingen van het luchtverkeer ten gevolge van de aswolk in het Verenigd Koninkrijk en is daardoor niet staat geweest naar Straatsburg te reizen voor dit debat. Ik zal daarom namens hem vanavond het woord voeren.</p>
      <p sl="en">De mondelinge vraag over de crisis vanwege de vulkanische as is vandaag nog even relevant, tegen de achtergrond van de aanhoudende verstoring van het luchtruim, als ten tijde van de eerste uitbarsting van de IJslandse vulkaan vorige maand, toen een groot deel van het luchtruim van de EU zes dagen lang gesloten was. We hebben nu niet alleen te maken met de nasleep van die uitbarsting en de financiële gevolgen daarvan maar ook met deze niet aflatende onzekerheid omtrent de aanhoudende verstoring van het Europese luchtruim.</p>
      <p sl="en">Hoewel ik wel geloof dat er enkele belangrijke lessen zijn geleerd en daarop ook actie is ondernomen naar aanleiding van de tot nu toe ongekende omvang, duur en oorzaak van de eerste sluiting van het luchtruim, is het duidelijk dat het antwoord op Europees niveau hierop onvoldoende is wanneer wij ons geconfronteerd zien met aanhoudende verstoringen.</p>
      <p sl="en">Gelet op de uitdagingen die de ongekende aard en de onbepaalde duur van de problemen en de verstoringen teweegbrengen voor het luchtverkeer, wil ik er vandaag ook zeker van zijn dat de mechanismen die we hebben ingesteld om de verstoringen aan te pakken ook daadwerkelijk effectief zijn en dat waar de afgelopen weken lacunes zijn geconstateerd, deze adequaat worden aangepakt.</p>
      <p sl="en">Het verheugt me te kunnen zeggen dat de verordening voor de rechten van luchtvaartpassagiers van primair belang is gebleken als veiligheidsnet, zodat het niet de passagiers zijn die het zwaarst te lijden hebben onder de financiële gevolgen van de verstoringen en zij niet in de chaos stranden. De sluiting van het luchtruim heeft echter belangrijke vragen opgeworpen met betrekking tot luchtvaartmaatschappijen die hun verplichtingen al dan niet nakomen wanneer het aankomt op passagiersrechten, met name in het licht van de compensatie die aan de luchtvaartindustrie zou worden toegekend.</p>
      <p sl="en">Welke reacties krijgt de Commissie over hoe passagiers zijn behandeld, en welke verzekering kan zij geven dat de luchtvaartmaatschappijen overeenkomstig de wetgeving aan hun verplichtingen voldoen? Voorts heeft de huidige situatie aan het licht gebracht hoe kwetsbaar de passagiers zijn die hebben geboekt bij luchtvaartmaatschappijen uit derde landen waarop de wetgeving inzake passagiersrechten niet van toepassing is. Hoe denkt de Commissie deze lacune in de wetgeving aan te pakken?</p>
      <p sl="en">Ook werd ons al in een heel vroeg stadium in deze crisis duidelijk dat de luchtvaartindustrie zware financiële verliezen leed tijdens de sluiting van het luchtruim. Welk compensatiepakket er ook aan de luchtvaartindustrie beschikbaar wordt gesteld, het gaat mij erom dat ervoor wordt gezorgd dat deze compensatie terechtkomt bij de verschillende sectoren van de luchtvaartindustrie – niet alleen de luchtvaartmaatschappijen – en dat de compensatiemaatregelen voor de gehele EU gelden.</p>
      <p sl="en">Ik weet dat niet alle lidstaten er even positief tegenover zullen staan om hun luchtvaartmaatschappijen financiële steun te geven. Welke garanties kan de Commissie geven dat sommige voorwaarden gelijkgetrokken zullen worden om eventuele verstoringen in de verstrekking van compensaties op het niveau van de lidstaten te voorkomen en voor een gelijk speelveld te zorgen?</p>
      <p sl="en">Dan ga ik nu over tot wat ons vandaag het meest bezighoudt, namelijk de procedures die zijn ingesteld voor het bepalen van de no-flightzones in de EU. De aanhoudende verstoring van het Europese luchtruim heeft de toegepaste procedures voor het vaststellen van no-flightzones weer opnieuw onder de aandacht gebracht. Er bestaat bezorgdheid dat de lidstaten wat al te voorzichtig zijn bij de instelling van no-flightzones: het zou voor vliegtuigen veilig zijn om bij hogere asconcentraties te vliegen dan momenteel door de EU-regels wordt toegestaan.</p>
      <p sl="en">Het steeds maar weer opnieuw sluiten en openstellen van het luchtruim door de lidstaten in de afgelopen weken heeft heel duidelijk gemaakt dat er een meer gecoördineerde aanpak op EU-niveau moet komen, in plaats van de versnipperde aanpak die we nu zien. Ik weet ook dat de Commissie er opnieuw de nadruk op heeft gelegd om het verzamelen van gegevens te verbeteren en tot betere modelmethodologieën te komen om zodoende een gedetailleerder beeld te verkrijgen van de risico’s die er voor vliegtuigen zijn die door een aswolk heen vliegen.</p>
      <p sl="en">Wat zijn de gevolgen van de nieuwe informatie die we hebben voor de huidige vliegbeperkingen en de bepaling van no-flightzones?</p>
      <p sl="en">Tot slot, we hebben de waarde gezien van meer Europese samenwerking bij de respons op de aswolkcrisis. Ook op andere terreinen hebben we het belang van meer samenwerking erkend, zoals de versnelde uitvoering van het Single Sky-initiatief en de totstandkoming van een mobiliteitsplan dat de EU in staat zal stellen zulke crises beter het hoofd te bieden.</p>
    </intervention>
    <intervention id="2-566" speaker_id="photo_generic" name="Siim Kallas" is_mep="True" mode="spoken">
      <p sl="en">vicevoorzitter van de Commissie . − Mevrouw de Voorzitter, ik wil u graag op de hoogte brengen van de laatste stand van zaken met betrekking tot de ontwikkelingen rond de IJslandse vulkaancrisis, die natuurlijk verband houdt met de luchtvaart.</p>
      <p sl="en">De Europese Unie is zwaar getroffen door de gevolgen van de uitbarsting van de Eyjafjallajökullvulkaan in IJsland. Door de vulkaanuitbarsting is er een aswolk boven het grootste deel van Europa komen te hangen. Vulkaanas bevat vele problematische stoffen die schadelijk zijn voor vliegtuigen en in het bijzonder voor hun motoren. Deze bedreiging voor de veiligheid in de lucht heeft de nationale autoriteiten ertoe gedwongen om te besluiten de getroffen delen van het luchtruim, conform de relevante, op internationaal niveau ontwikkelde procedures, geheel af te sluiten.</p>
      <p sl="en">De Europese Unie heeft toen onmiddellijk middelen beschikbaar gesteld om de meest urgente problemen aan te pakken. Rekening houdend met de ontwikkelingen in de situatie en de noodzaak voor een meer gedifferentieerde benadering van de model- en risicobeheerprocedures, heeft de Commissie in het weekend van 17 en 18 april samen met het Spaanse voorzitterschap en Eurocontrol het initiatief genomen om een gecoördineerde Europese aanpak voor te stellen. Dit heeft tot resultaat gehad dat er in volledige samenwerking met de lidstaten en de luchtvaartindustrie nieuwe procedures zijn vastgesteld. Tijdens de buitengewone vergadering van de EU-ministers van Vervoer die plaatsvond op 19 april 2010, werd deze nieuwe procedure goedgekeurd, waardoor op een gecoördineerde wijze een geleidelijke heropening van het luchtruim vanaf 8.00 uur op 20 april 2010 mogelijk werd.</p>
      <p sl="en">Na deze directe maatregelen kwam de Commissie met een verslag over de gevolgen van de vulkanische-aswolkcrisis voor de luchtvaartindustrie. Het kreeg brede steun van de Raad van ministers van Vervoer tijdens diens buitengewone vergadering van 4 mei 2010. Hoewel het verslag voornamelijk was gericht op de aanpak van de huidige vulkaancrisis, trachtte het niettemin evenzeer in te gaan op de noodzaak voor de Europese Unie om in de toekomst op effectieve wijze met vergelijkbare crisissituaties om te gaan, mochten die zich voordoen.</p>
      <p sl="en">De gebeurtenissen van de afgelopen tien dagen hebben laten zien dat op dit moment de situatie nog lang niet is opgelost. De vulkaan is nog steeds actief, en nog steeds worden delen van het luchtruim herhaaldelijk gesloten, afhankelijk van de weersomstandigheden die van invloed zijn op de verspreiding van de aswolk. De Commissie zet zich er daarom voor in om spoedig gevolg te geven aan de conclusies van de Vervoersraad zoals aangenomen op 4 mei 2010. Het doet me genoegen te kunnen melden dat de eerste stappen als gevolg daarvan zijn gezet.</p>
      <p sl="en">Er is overeenstemming bereikt over een Europees crisiscoördinatiecentrum dat vanaf 11 mei 2010 actief is. De laatste handelingen voor de oprichting ervan vinden deze week plaats. Het Single Sky Comité heeft op 7 mei 2010 ingestemd met de benoeming van een coördinator functionele luchtruimblokken. Op 7 mei 2010 heeft het Single Sky Comité ook het prestatiebeoordelingscomité van Eurocontrol aangewezen als prestatiebeoordelingsorgaan voor de Single European Sky (SES). Het Europees Agentschap voor de veiligheid van de luchtvaart (EASA) heeft de opdracht gekregen bindende limietwaarden vast te stellen betreffende de risico’s van vulkanisch as voor vliegtuigmotoren.</p>
      <p sl="en">De Commissie zal binnenkort oproepen tot de oprichting van een taskforce die moet onderzoeken hoe de huidige Europese voorspellings- en verspreidingsmodellen kunnen worden verbeterd teneinde de risicobeoordeling en het risicobeheer die daarmee verband houden in dergelijke crisissituaties te verbeteren. Er komt nog meer naarmate de Commissie toewerkt naar de doelstellingen van de Raad van ministers van Vervoer, zoals uitgedrukt in zijn conclusies van 4 mei 2010.</p>
    </intervention>
    <intervention id="2-567" speaker_id="33982" name="Marian-Jean Marinescu" is_mep="True" mode="spoken">
      <p sl="ro">namens de PPE-Fractie. – De vulkaanuitbarsting in april drukte ons met de neus op het feit dat de verkeersafwikkeling in het Europese luchtruim niet voorbereid is op onverwachtse storingen. Het ontbrak aan coördinatie, flexibiliteit en aan inspanningen om het uiterste uit de beperkte vliegmogelijkheden te halen.</p>
      <p sl="ro">Het SES II-pakket is in november 2009 in recordtijd aangenomen, zoals ook in de achtergrondnota van de Commissie opgemerkt wordt. Het pakket is aangenomen in weerwil van het verzet van de lidstaten. Het is zelfs zo dat de vertaling en publicatie meer tijd vergden dan de onderhandelingen zelf. Nu heeft de crisis zich aangediend en zagen we de voordelen van de invoering van het SES II-pakket.</p>
      <p sl="ro">Ik denk dat we in een mum van tijd een gemeenschappelijk Europees luchtruim zouden hebben als de lidstaten hun bedenkingen lieten varen. Daarvoor hebben we een netwerk van rechtstreekse verbindingen en een doeltreffend verkeersleidingssysteem nodig, dat zich niets meer van landsgrenzen aantrekt. Helaas maakt men hiertoe geen aanstalten. En dus is onze enige uitweg om het SES II-pakket in ijltempo ten uitvoer te brengen.</p>
      <p sl="ro">De Commissie heeft urgente maatregelen ter tafel gebracht, waarop in feite al is aangedrongen in de aangenomen verordeningen. Het zijn uitstekende maatregelen, maar de stap waar het vooral op aankomt, is het creëren van functionele luchtruimblokken – uiterlijk op de aangegeven datum, of eind 2012. Daarvoor is ook de invoeringshandleiding nodig, maar ongelukkigerwijs wordt die niet genoemd in de conclusies van de Raad van 4 mei. Het ontbreken van die handleiding kan door de lidstaten als voorwendsel voor uitstel aangegrepen worden. Daarnaast is de handleiding het aangewezen instrument om te waarborgen dat we na het verstrijken van de gevraagde termijn niet alleen over onderling afgestemde verkeerszones beschikken, maar ook over een gemeenschappelijk Europees luchtruim dat die naam verdient.</p>
      <p sl="ro">De handleiding dient de verkeersleiding in de verschillende blokken te regelen, evenals de afstemming daarvan op de andere blokken, zodat er geen overlap ontstaat. Anders vervangen we de bestaande nationale grenzen door blokgrenzen en verlengen daarmee volkomen ongegrond de termijn voor invoering van de Single European Sky (SES). Ik denk niet dat we Het behoeft volgens mij in de toekomst geen betoog dat een SES III-verordening nodig is om de blokken op elkaar aan te sluiten. Op die manier kan het SESAR-systeem onder ideale omstandigheden en met minimale kosten ingevoerd worden.</p>
      <p sl="ro">In 2011 zullen de laatste lidstaten zich bij het Schengengebied voegen. Het lijkt mij onaanvaardbaar om de grenzen in het luchtruim te handhaven terwijl ze aan de grond verdwenen zijn.</p>
    </intervention>
    <intervention id="2-568" speaker_id="25718" name="Saïd El Khadraoui" is_mep="True" mode="spoken">
      <p sl="nl">namens de S&amp;D-Fractie . – Ik zou u om te beginnen willen danken voor uw antwoord. Ik denk dat een aantal vragen nog niet volledig zijn beantwoord en ik zou dus op een aantal punten nog wat meer verduidelijking willen.</p>
      <p sl="nl">De afwezigheid van collega Brian Simpson toont aan dat het punt inderdaad nog altijd actueel is, dat de gevolgen van zo’n uitbarsting onvoorspelbaar zijn, dat die ingrijpend kunnen zijn voor de mobiliteit van onze burgers, maar ook voor de economie als dat lang gaat duren. Het toont volgens mij ook aan dat wij eigenlijk niet kunnen uitsluiten dat bijvoorbeeld midden in het drukke zomerseizoen over enkele weken iets gelijkaardigs zou kunnen plaatsvinden en dat het luchtruim zou moeten worden gesloten.</p>
      <p sl="nl">Bijgevolg moeten wij niet alleen blijven werken aan structurele maatregelen die onze luchtvaart en ons transportsysteem in het algemeen efficiënter kunnen maken – ik kom daar zo meteen op terug – maar wij moeten ook blijven werken aan een beter crisisbeheer en -management. U sprak daarnet ook over de oprichting van zo’n coördinatiecel. Deze week zal daar meer duidelijkheid over komen.</p>
      <p sl="nl">Kan u misschien toch al iets meer zeggen over wat u als opdracht ziet voor zo’n coördinatiecel? Wat zouden eigenlijk de eerste taken van zo’n coördinatiecel moeten zijn? De gebeurtenissen in april hebben alleszins duidelijk gemaakt dat de coördinatie tussen de betrokken partijen, zoals luchthavens, luchtvaartmaatschappijen, reisbureaus, mank loopt, dat er geen mechanisme bestaat om in dergelijke gevallen de betrokken partijen te informeren over wat hen te doen staan en gestrande reizigers bijvoorbeeld ook niet echt goed weten wat hun rechten zijn.</p>
      <p sl="nl">Er is dus volgens mij een Europees draaiboek nodig, waardoor heel snel de juiste beslissingen kunnen worden genomen en de juiste contacten kunnen worden gelegd. Hetzelfde geldt eigenlijk ook voor de repatriëring van reizigers. Als het gaat om tienduizenden mensen, moeten wij ergens toch een systeem op poten zetten om dat te vergemakkelijken.</p>
      <p sl="nl">Passagiersrechten is een heel belangrijk element. Europa heeft daaromtrent heel veel werk geleverd, dat is positief. Maar u weet ook dat er gaten zijn in de wetgeving. Wij spreken over luchtvaartmaatschappijen in derde landen die eigenlijk niet onder onze wetgeving vallen, dus ik pleit ervoor om dit soort rechten te integreren in onze luchtvaartakkoorden met derde landen. Ik denk ook dat wij moeten toezien op de toepassing van dit soort wetgeving door de lidstaten. Wij hebben net deze week vernomen dat de Italiaanse autoriteiten de luchtvaartmaatschappij Ryanair beboet hebben. Dat is positief nieuws, maar wat gebeurt er in de andere lidstaten? Kunnen wij daarvan een evaluatie krijgen?</p>
      <p sl="nl">Er zijn natuurlijk ook de talrijke structurele maatregelen, ik wil daar niet te lang op ingaan. De Single European Sky die in opbouw is, maar bijvoorbeeld ook de spoorwegen. De spoorwegen zijn geen alternatief gebleken. Dat heeft vele redenen, dat heeft te maken met andere systemen, en onder meer met het feit dat wij niet eens een geïntegreerd ticketingsysteem hebben. Ik denk dat ook dat heel belangrijk is, mijnheer de commissaris. Er is dus nog heel veel werk aan de winkel, maar u zal daarbij onze steun krijgen.</p>
    </intervention>
    <intervention id="2-569" speaker_id="96870" name="Gesine Meissner" is_mep="True" mode="spoken">
      <p sl="de">namens de ALDE-Fractie . – Mevrouw de Voorzitter, mijnheer de commissaris, direct na de vulkaanuitbarsting werden de aswolk en de daarmee gepaard gaande problemen voor de luchtvaart al ter sprake gebracht.</p>
      <p sl="de">We hebben in deze crisis een aantal dingen gemerkt. Ten eerste dat de luchtvaart voor de vervoerssector onontbeerlijk is, niet alleen vanwege de gestrande passagiers, maar ook doordat goederen niet aankwamen op de plaats van bestemming. Bij BMW in Duitsland bijvoorbeeld ontstonden knelpunten in de productie door het uitblijven van leveringen. We hebben gemerkt dat we alle vervoermiddelen, ook de luchtvaart, ook echt nodig hebben. Ten tweede hebben we gemerkt dat luchtvaartmaatschappijen in grote problemen komen als er meerdere dagen niet gevlogen kan worden. Een vliegverbod van vijf dagen is volgens de luchtvaartmaatschappijen nog wel op te vangen, maar twintig dagen had misschien wel geleid tot de ineenstorting van het gehele luchtvervoer en het zou lang duren voordat de sector zich daarvan had hersteld. Op dit moment zijn schadevergoedingen niet aan de orde, maar als het langer had geduurd zouden ze noodzakelijk zijn geweest.</p>
      <p sl="de">De rechten van passagiers zijn meerdere malen door andere sprekers aan de orde gesteld. Zij hebben getoetst wat de regel waard is die luidt dat alles met betrekking tot informatieverstrekking, compensatie en schadeloosstelling – ook in dit soort uitzonderlijke gevallen – voor de passagiers kan worden waargemaakt, voor zover nodig, en op een wijze zoals wij hier oorspronkelijk hebben vastgesteld.</p>
      <p sl="de">Verder wil ik nog ingaan op twee andere punten: ten eerste de Single European Sky . Een gemeenschappelijk Europees luchtruim is nog steeds niet gerealiseerd en dat blijkt ook nu weer een pijnlijk gemis. Ook met een gemeenschappelijk luchtruim hadden we de vulkaanuitbarsting niet kunnen voorkomen, dat weten we allemaal, maar het had wel geholpen de passagiers soepeler op hun bestemming te krijgen. Er is een coördinator voor functionele luchtruimblokken aangesteld. Hij is net begonnen met zijn werkzaamheden en wij hopen allemaal van harte dat zijn werk op korte termijn zal uitmonden in een gemeenschappelijk Europees luchtruim. De vraag is hoe lang het gaat duren voordat het daadwerkelijk een feit is. Dat weet u misschien zelf ook niet precies.</p>
      <p sl="de">Wij hebben eerder ook al besproken of een betere coördinatie van de spoorwegsector, iets dat wij al lang willen en op papier al lang bestaat, had kunnen bijdragen aan het weer snel naar huis brengen van de passagiers. Ook op dit punt hebben we duidelijk gemerkt waar de moeilijkheden liggen.</p>
      <p sl="de">Tot slot nog deze vraag: is er bij ons in dergelijke gevallen sprake van een goed crisisbeheer? We hebben het instituut in Londen. Dat instituut is er eigenlijk om bij aardbevingen informatie te verstrekken. Bij vulkaanuitbarstingen is het zijdelings bevoegd. Dit instituut heeft – en daar is de nodige kritiek op gekomen – op basis van aangeleverde gegevens een computerprognose gemaakt. Wat kunnen we leren van andere delen van de wereld – zoals de VS en Indonesië, waar wel vaker vulkanen uitbarsten? Wat voor andere metingen doen zij? Voor zover ik weet, zijn zij wat beter op zoiets voorbereid. Misschien hadden we er in Europa niet op gerekend, maar er zullen niettemin de nodige consequenties aan verbonden moeten worden. We beschikken over geavanceerde technologie en vele mogelijkheden. Onderzoekers in Duitsland hebben al een pleidooi gehouden voor een gespecialiseerd meetnetwerk voor aërosolen, die minuscule deeltjes in vulkaanas. Wat kunnen we volgens u bereiken? Hoe kunnen wij onze technologieën verbeteren in het belang van de luchtvaart, passagiers en goederen?</p>
    </intervention>
    <intervention id="2-570" speaker_id="28253" name="Eva Lichtenberger" is_mep="True" mode="spoken">
      <p sl="de">namens de Verts/ALE-Fractie . – Mevrouw de Voorzitter, de sluiting van het Europese luchtruim was ongetwijfeld een noodzakelijke voorzorgsmaatregel in het belang van de veiligheid. Daarna, voordat het luchtruim voor de tweede keer moest worden gesloten, had er een betere aanpak van het probleem moeten worden gevonden. Ik moet zeggen dat daar niets van terechtgekomen is, noch met betrekking tot de coördinatie van de metingen en de analyses, noch ten aanzien van de passagiers. Ook ten tweeden male liet de informatieverstrekking aan de passagiers die door uitgestelde vluchten moesten wachten, volstrekt te wensen over. Dit is een probleem dat dringend moet worden aangepakt. Ik vraag me af wanneer er eindelijk eens deugdelijke plannen op tafel komen.</p>
      <p sl="de">Mijnheer de commissaris, u bent niet erg uitvoerig ingegaan op het vraagstuk inzake de financiën en een mogelijke schadeloosstelling van de luchtvaartmaatschappijen. Dat is en blijft een belangrijk punt van discussie. Hoe moet het probleem worden opgelost? Wie moet er nu eigenlijk schadeloos worden gesteld? De luchtvaartmaatschappijen? Geven die dan vervolgens het geld weer door aan de passagiers? Worden bijvoorbeeld zakenlieden die belangrijke afspraken hebben gemist gecompenseerd? Krijgt een handelaar, een onderneming die op reserveonderdelen moet wachten, schadevergoeding? Waarom alleen de luchtvaartmaatschappijen? Ik vind dat niet gerechtvaardigd als de economische gevolgen van deze crisis in haar totaliteit worden vergeleken. Bovendien moeten we er rekening mee houden dat de luchtvaartmaatschappijen van de burgers duurzame ondersteuning krijgen door de schrapping van de belasting op kerosine, wat dus betekent dat ze in feite al subsidie ontvangen.</p>
      <p sl="de">Mijnheer de commissaris, deze vraag is hangende. Ik ga ervan uit dat u er antwoord op zult geven.</p>
    </intervention>
    <intervention id="2-571" speaker_id="28615" name="Roberts Zīle" is_mep="True" mode="spoken">
      <p sl="lv">namens de ECR-Fractie . – Dank u wel mevrouw de Voorzitter. Ik zou willen beginnen commissaris Kallas te bedanken voor wat hij de afgelopen vijf dagen heeft gedaan. We hadden wellicht de eerste twee à drie dagen wat meer actie kunnen zien, maar al met al ben ik van mening dat de commissarissen hun werk zeer naar behoren hebben uitgevoerd en dat de besluiten van de Raad van grote steun zijn geweest in het kader van het gemeenschappelijke Europese luchtruim voor de maatregelen inzake de instelling van coördinatoren voor functionele luchtruimblokken en de tenuitvoerlegging van de maatregelen door het Europees Agentschap voor de veiligheid van de luchtvaart; deze en andere maatregelen zijn op tijd getroffen. Tegelijk denk ik dat het heel belangrijk is dat onder deze druk vanuit het bedrijfsleven, uit politieke hoek en van passagiers die voor hun rechten opkwamen, is vastgehouden aan de regel in de huidige wetgeving dat beslissingen over het openen en sluiten van bepaalde stukken luchtruim zijn voorbehouden aan de lidstaten. Want als de Commissie of een relevante Europese instelling haar bevoegdheden te buiten zou zijn gegaan en er, God verhoede, een ongeluk zou zijn gebeurd, zouden we ons niet bezig hoeven houden met de vraag hoe groot de financiële verliezen voor ondernemingen zijn, maar met de vraag wie er verantwoordelijk was voor de onterechte beslissing waardoor er in het luchtruim van de EU een ongeluk kon plaatsvinden; dan zouden we nu in een heel andere situatie zitten. Ik denk daarom dat we conclusies moeten trekken uit deze relatief kritieke situatie. Op de korte termijn zijn er diverse maatregelen genomen, maar verschillende goedkope luchtvaartmaatschappijen hebben, zoals de heer El Khadraoui heeft opgemerkt, de passagiersrechten genegeerd (en het gaat hier niet om luchtvaartmaatschappijen afkomstig uit derde landen, maar uit EU-lidstaten) en ze hebben hun passagiers in feite vijf dagen en nachten aan hun lot overgelaten. Zij zijn zo de winnaars, want zij hebben geld bespaard. Dit is een uitvoeringsprobleem met betrekking tot de passagiersrechten zoals deze momenteel in de Europese Unie zijn vastgelegd. Een andere uitdaging op de lange termijn is gelegen in het gebrek aan verbindingen met andere vervoerswijzen in verschillende Europese staten met het centrale gedeelte van Europa. Dank u.</p>
    </intervention>
    <intervention id="2-572" speaker_id="28215" name="Jacky Hénin" is_mep="True" mode="spoken">
      <p sl="fr">namens de GUE/NGL-Fractie . – Mevrouw de Voorzitter, ik denk dat het het allerbelangrijkste is om er in dit dossier, net zoals in andere, op te wijzen dat het voorzorgsbeginsel voorop moet staan zodra er mensenlevens op het spel staan. Dit beginsel moet alleen niet leiden tot extreme besluiten, met als enig resultaat dat de burgers voorzorg als onzin gaan beschouwen.</p>
      <p sl="fr">Waarom heeft men zich in dit dossier dus alleen maar gebaseerd op een oud, virtueel mathematisch en weerkundig model, en hebben we niet geluisterd naar de bonden van de piloten, die pleitten voor testvluchten en peilballonnen? Misschien hadden we dan de totale verlamming op de luchthavens en de chaos die daar het gevolg van was, kunnen voorkomen.</p>
      <p sl="fr">De “very important personalities ” mogen dan steeds goed behandeld zijn, een groot deel van de Europese burgers is door iedereen in de steek gelaten, inclusief hun eigen regering.</p>
      <p sl="fr">Tot slot herhaal ik hier mijn verzoek om het instellen van een parlementaire onderzoekscommissie die de oplichterspraktijken aan het licht gaat brengen waaraan sommigen zich hebben schuldig gemaakt door de gelegenheid die deze crisis bood, met beide handen aan te grijpen.</p>
    </intervention>
    <intervention id="2-573" speaker_id="96693" name="Juozas Imbrasas" is_mep="True" mode="spoken">
      <p sl="lt">namens de EFD-Fractie . – Ik zal niet herhalen wat vele sprekers reeds hebben gezegd over de uitbarsting van de IJslandse vulkaan, de sluiting van het luchtruim en de verliezen voor luchtvaartmaatschappijen en consumenten, dat wil zeggen de passagiers die vast zijn komen te zitten op luchthavens. Ik ben blij vandaag te horen dat er binnenkort besluiten zullen worden genomen over het gemeenschappelijke Europese luchtruim en dat er, zoals de commissaris zegt, in mei al een coördinator voor het luchtruim aan de slag is gegaan. Maar we weten momenteel niet zeker of we in de toekomst dergelijke onstabiele situaties of er enigszins op gelijkende situaties zullen kunnen coördineren. Daarom moeten we, zoals de Duitse collega al zei, meer aandacht besteden aan de ontwikkeling en het gebruik van andere, alternatieve vervoersmiddelen, zoals bijvoorbeeld de spoorwegen. In de Baltische staten Litouwen, Letland en Estland (helemaal in het noordoosten van Europa) heeft de uitbarsting van de vulkaan meer dan eens duidelijk gemaakt hoe belangrijk spoorwegen zijn. Ik denk daarbij vooral aan het Rail Baltica-project. Ik begrijp dat andere Europese regio’s mogelijk met dezelfde problemen te kampen hebben en dat de situatie daar niet beter is (of wel?), maar ik heb het vandaag over de Baltische regio. Wij zouden West- en Midden-Europa graag via Polen kunnen bereiken, zodra we een spoorverbinding hebben met Polen. Anders blijven we afgesneden van het eigenlijke vervoersnetwerk van de EU. Andere landen hebben spoorwegen, soms ook met autoslaaptreinen, maar de drie Baltische landen niet. Ik zou de commissaris willen vragen of er in de nabije toekomst voldoende aandacht zal worden besteed, of wellicht al wordt besteed, aan een passende uitvoering van projecten voor alternatieve vervoersmiddelen. Met de hulp van de Europese Unie kunnen we voldoende politieke wil vergaren en zorgen voor alternatieve manieren om passagiers te vervoeren, zodat we de genoemde gevolgen in de toekomst in een vergelijkbare crisissituatie kunnen vermijden.</p>
    </intervention>
    <intervention id="2-574" speaker_id="28393" name="Luis de Grandes Pascual" is_mep="True" mode="spoken">
      <p sl="es">Mevrouw de Voorzitter, ik dank de heer Kallas voor zijn aanwezigheid hier en voor het werk dat hij in deze moeilijke dagen heeft verricht.</p>
      <p sl="es">Dit debat was onvermijdelijk, dames en heren, en ik vrees dat het ook niet het laatste debat over dit thema zal zijn. Ik zal u een herhaling van de zwarte cijfers betreffende deze ernstige gebeurtenis en de negatieve effecten ervan op de economie besparen. Ik wil alleen de aandacht vestigen op de benadeelden.</p>
      <p sl="es">De vliegtuigpassagiers. Tien miljoen mensen strandden tijdens hun reis en kregen geen informatie over wat ze moesten doen. De gevolgen voor hen waren zo groot dat richtlijnen en verordeningen volstrekt onvoldoende bescherming boden. De contractuele uitsluiting van aansprakelijkheid in geval van rampen of overmacht duidt op de noodzaak van een gezamenlijk fonds voor het bestrijden van de gevolgen van een mondiale ramp als die welke door de vulkaan werd veroorzaakt.</p>
      <p sl="es">De luchtvaartmaatschappijen. Volgens schattingen van de IATA beloopt de financiële schade voor de luchtvaartmaatschappijen wereldwijd 1,7 miljard euro. Op Europees niveau schat de AEA het verlies op 850 miljoen euro. Dit was voldoende om de crisis onder de luchtvaartmaatschappijen in snel tempo verder te doen toenemen, waardoor nu veel maatschappijen het gevaar lopen failliet te gaan.</p>
      <p sl="es">Het toerisme. De gevolgen voor de toeristenindustrie zijn verwoestend geweest. Ten eerste door de annulering van contracten die van tevoren waren gesloten, wat gebruikelijk is in deze sector, en ten tweede door de onzekerheid, waardoor een verandering is opgetreden in de normale boekingtrends.</p>
      <p sl="es">Nu de diagnose, mijnheer de commissaris, dames en heren. Er kan maar één conclusie zijn: de Europese instellingen beschikken niet over de instrumenten om een crisis van een dergelijke omvang aan te pakken.</p>
      <p sl="es">En nu de kritiek, want kritiek is noodzakelijk en onvermijdelijk, zo nodig zelfkritiek. Niemand kan zich vrijpleiten, omdat alle betrokkenen slecht, laat of ineffectief optraden, soms buiten hun schuld om. De lidstaten kunnen zich niet vrijpleiten omdat ze niet optraden hoewel ze daar wel de bevoegdheid toe hadden, en de Europese instellingen niet, omdat ze pas na vier lange dagen reageerden, en toen die reactie er eindelijk kwam, waarbij de nadruk werd gelegd op veiligheid, zorgde die niet voor kalmte maar voor verlamming.</p>
      <p sl="es">Het antwoord van de Commissie. De Commissie herhaalt vandaag de maatregelen die ze eerder had aangekondigd. Naar mijn oordeel zijn het alleszins redelijke maatregelen, maar het ontbreekt aan een concreet tijdplan.</p>
      <p sl="es">We praten hier niet over iets uit het verleden. Vandaag nog is er een latente dreiging dat het luchtruim opnieuw wordt gesloten. Het is toch verontrustend dat we voor ons vervoer afhankelijk zijn van de richting waaruit de wind waait. Maar ik weet natuurlijk dat je niet tegen de elementen kunt vechten. Dat zei overigens een beroemde Spaanse zeeman in verband met een zeeslag die we verloren.</p>
      <p sl="es">De crisis staat het nemen van maatregelen in de weg, omdat de lidstaten nu niet staan te springen om geld uit te trekken. In het ergste geval berokkent deze vulkaan de Europese economie echter meer schade dan voorspeld.</p>
      <p sl="es">De Commissie vraag ik om vastberadenheid en de Raad om snel de noodzakelijke besluiten te nemen. Ik vraag iedereen om zo min mogelijk beperkingen op te leggen als het gaat om alternatieve maatregelen waarmee het onvermogen van de instellingen wordt gecompenseerd. Ik geef noch de Commissie noch de Raad de schuld van wat er is gebeurd, maar men dient de diagnose te erkennen dat de instellingen momenteel niet in staat zijn om een crisis van een dergelijke omvang op te lossen.</p>
    </intervention>
    <intervention id="2-575" speaker_id="28292" name="Inés Ayala Sender" is_mep="True" mode="spoken">
      <p sl="es">Mevrouw de Voorzitter, ik zou commissaris Kallas willen danken voor het werk dat hij gedurende al deze dagen heeft verricht. De mobiliteitscrisis die in Europa is ontstaan door de as uit de IJslandse vulkaan, die gisteren nog opnieuw aanleiding gaf tot het sluiten van gedeelten van het Europese luchtruim, namelijk boven Ierland en het Verenigd Koninkrijk, en de twee buitengewone vergaderingen van de Raad die door het Spaanse voorzitterschap op voorstel van de Commissie werden bijeengeroepen, hebben ons verscheidene dingen geleerd.</p>
      <p sl="es">Op de eerste plaats weten we nu dat deze crisis de hele sector heeft geraakt, namelijk niet alleen de luchtvaartmaatschappijen, maar ook de luchthavens. In dit opzicht zijn we blij met de totaalvisie waarvan de Commissie blijk geeft wanneer ze over gevolgen en hulpmaatregelen praat. Dat is gebeurd door de heer Kallas, door de heer Almunia en zelfs door de heer Tajani, die is ingegaan op de gevolgen voor het toerisme en de luchtvaartmaatschappijen. We juichen deze benadering van de Commissie toe.</p>
      <p sl="es">Op de tweede plaats wisten we natuurlijk al dat het gemeenschappelijk Europees luchtruim noodzakelijk was, maar nu weten we ook dat met de realisering ervan haast is geboden. Vandaar de noodzaak om nu definitief de coördinator te benoemen – een oud-collega, die zeer gekwalificeerd is – en natuurlijk ook om de nog bestaande belemmeringen in de Raad weg te nemen.</p>
      <p sl="es">Ook urgent is de lancering en het rond krijgen van de financiering van SESAR, dat de basis van het gemeenschappelijke Europese luchtruim moet gaan vormen. Zou de Commissie ons deelgenoot kunnen maken van de weerstanden of voorbehouden die ze in de Raad van 4 mei heeft opgemerkt? We moeten weten of die er zijn. We hebben zelfs de indruk dat sommige lidstaten het luchtruim meer openen dan andere, en dat is niet goed in een zo concurrerende sector als het luchtvervoer.</p>
      <p sl="es">Daar komt nog bij dat het Parlement weliswaar herhaaldelijk heeft verklaard dat de passagiersrechten prioriteit moeten hebben en daarbij op grote weerstand van de Raad is gestuit, maar dat nu toch duidelijk de noodzaak is gebleken van een evaluatie van de toepassing van deze rechten. De Commissie dient zich onverbiddelijk op te stellen jegens low-budgetvliegers die hun passagiers en het grote publiek hebben voorgelogen en zo verwarring hebben gezaaid. Het spreekt voor zich dat in voorkomend geval sancties moeten worden opgelegd.</p>
      <p sl="es">Ik nodig de commissaris ook uit een proefproject te starten dat mijn fractie voor de begroting 2010 heeft voorgesteld, waarbij op luchthavens consumentenbureaus worden ingericht die in een situatie van algemene verwarring de noodzakelijke maatregelen voor passagiers en consumenten treffen.</p>
      <p sl="es">Terwijl sommigen van ons al vochten voor meer investeringen in het spoor en de trans-Europese netwerken, als alternatief voor de meer milieuvervuilende transportmodi – en Spanje heeft met de hogesnelheidstrein AVE, bijvoorbeeld tussen Barcelona en Madrid, laten zien dat dat kan – weten we nu zeker dat we dringend een alternatief mobiliteitssysteem moeten opzetten, zoals nu ook met de elektriciteits- en telecomnetwerken gebeurt. Vandaar dat de herziening van de trans-Europese netwerken met het oog op de financiële perspectieven ambitieuzer moet zijn.</p>
    </intervention>
    <intervention id="2-576" speaker_id="28116" name="Marian Harkin" is_mep="True" mode="spoken">
      <p sl="en">Mevrouw de Voorzitter, ik benader het thema van dit debat met name vanuit de gevolgen voor de meer perifere luchthavens en luchtvaartmaatschappijen die reeds in economische moeilijkheden verkeren.</p>
      <p sl="en">Ik woon op een eiland achter een eiland dat voor de kust van Europa ligt. Dientengevolge zijn onze perifere luchthavens en onze luchtvaartmaatschappijen bijzonder belangrijk voor onze connectiviteit en mobiliteit. Er zijn een aantal regionale luchthavens aan de westkust van Ierland. We hebben Donegal, Sligo, Ireland West Airport Knock, Shannon en Kerry. Gezien onze ligging zo dicht bij IJsland en onze eilandstatus leidt de aswolk voor ons tot bijzonder ernstige problemen.</p>
      <p sl="en">Met betrekking tot perifere luchthavens ben ik van mening dat de Commissie internationale routes waarvoor openbaredienstverplichtingen gelden ten sterkste dient aan te moedigen met het oog op de aansluiting van perifere luchthavens op hubs, en dat lidstaten echte flexibiliteit moeten krijgen wanneer het gaat om staatssteun voor perifere luchthavens. Voorts zijn er al vele luchtvaartmaatschappijen die in financiële moeilijkheden verkeren en die vanwege deze crisis failliet dreigen te gaan. Laten we onszelf niet voor de gek houden. Het eind is nog niet in zicht. Het zal leiden tot banenverlies in de luchtvaartsector en dientengevolge tot minder concurrentie in de markt. We moeten serieus kijken naar hoe de EU een constructieve rol kan spelen, vanuit het perspectief van zowel een rechtvaardige verdeling van financiële steun als van de instrumenten voor crisisbeheer die ons ter beschikking staan.</p>
      <p sl="en">Tot slot is het belangrijk om ons te realiseren dat de huidige wetgeving was ingevoerd om ervoor te zorgen dat luchtvaartmaatschappijen niet langer naar believen vluchten konden annuleren, maar we verkeren nu in een situatie waarin het luchtruim gesloten is en luchtvaartmaatschappijen niet kunnen vliegen. Alle actoren – passagiers, luchtvaartmaatschappijen en luchthavens hebben te kampen met zeer aanzienlijke financiële lasten. De vraag is wie er verantwoordelijk is en wie voor de kosten moet opdraaien.</p>
    </intervention>
    <intervention id="2-577" speaker_id="96639" name="Isabelle Durant" is_mep="True" mode="spoken">
      <p sl="fr">Mevrouw de Voorzitter, omdat die nieuwe oprisping van de vulkaan ons weer voor de inmiddels bekende problemen plaatst, zou ik, even afgezien van het crisisbeheer- en -coördinatiesysteem, dat erop vooruitgegaan is, net als anderen ook de aandacht willen vragen voor de interoperabiliteit en het reserveringssysteem van de spoorwegen. Het vervoer over land, en met name per spoor, moet eventuele verstoringen van het luchtvervoer gemakkelijker kunnen opvangen; die storingen kunnen zich immers om meer redenen voordoen dan vulkanen alleen.</p>
      <p sl="fr">Maar er is nog een ander, structureler aspect: ik wil u vragen hoe de sector zelf, en ik bedoel echt de sector zelf, dit risico afdekt in een crisis als deze. Ik denk namelijk dat de staatssteun, door de frequentie waarmee die verleend zal worden, telkens als zich een probleem voordoet, binnen de kortste keren onhoudbaar zal worden om begrotingstechnische redenen en dat die zal leiden tot een ronduit onacceptabele vorm van discriminatie tussen luchtvaartmaatschappijen, tussen spelers in de luchtvaartsector die identieke aanvragen indienen en tussen degenen die deze eventuele steun wél c.q. niet krijgen.</p>
      <p sl="fr">Gezien het gewicht van de luchtvaartmaatschappijen denk ik dat we het moeten zoeken in prudentiële regels voor deze spelers, zoals in de banksector, regels op grond waarvan zij een of andere vorm van verplichte verzekering moeten afsluiten. Via zo’n verzekering zouden zij dit soort risico’s kunnen afdekken met deling van de kosten van die dekking, zonder steeds maar weer bij de staat aan te kloppen om gratis bijstand. Dit zou moeten kunnen, te meer daar de maatschappijen inmiddels ook al profiteren van de historische vrijstelling van belasting op kerosine en vliegtickets.</p>
      <p sl="fr">Tot slot moet er ook op worden toegezien dat deze luchtvaartmaatschappijen hun passagiers schadeloos stellen zoals het hoort, maar dan wel zonder de rekening door te schuiven naar de belastingbetaler.</p>
    </intervention>
    <intervention id="2-578" speaker_id="4553" name="Jacqueline Foster" is_mep="True" mode="spoken">
      <p sl="en">Mevrouw de Voorzitter, we zijn ons allemaal bewust van de enorme en nog steeds aanhoudende verstoringen van het luchtverkeer als gevolg van de vulkanische aswolk. Meer dan 100 000 vluchten zijn geannuleerd en rond de 12 miljoen passagiers hebben niet zo kunnen reizen als zij gepland hadden. Goederen en vracht zijn met vertraging, of helemaal niet vervoerd, en bedrijven, zowel grote als kleine, hebben hieronder geleden. Onze Europese luchtvaartmaatschappijen en luchthavens hebben rampzalige financiële verliezen geleden. Ik geloof dat de Europese luchtvaartmaatschappijen alleen al meer dan 2 miljard euro hebben verloren.</p>
      <p sl="en">In al deze chaos is één ding duidelijk: het luchtvervoer is enorm belangrijk voor de Europese economie, en als individuen zijn wij afhankelijk van een bloeiende en goed functionerende luchtvaartindustrie waarbij veiligheid voor de crew en de passagiers voorop staat. Het besluit van de Commissie om krachtdadig te reageren naar aanleiding van het verplicht aan de grond houden van de Europese luchtvaartindustrie, juich ik van harte toe.</p>
      <p sl="en">De Commissie heeft de noodzaak erkend om niet alleen na te denken over financiële compensatie, maar ook over de noodzaak voor een snellere uitvoering van maatregelen in het kader van SESAR. In zijn algemeenheid ben ik van mening dat de staat het bedrijfsleven niet kunstmatig moet steunen. Risico’s, zoals we allemaal weten en aanvaarden, maken nu eenmaal deel uit van ondernemerschap. Dit zijn echter buitengewone omstandigheden. Sinds 9/11 hebben we niet meer zo’n ontwrichting van de industrie, met zulke enorme financiële verliezen meegemaakt, en ondanks de financiële problemen waar alle lidstaten zich mee geconfronteerd zien, zou ik er bij hen op aan willen dringen om plannen ter ondersteuning van een industrie die gewoonweg geen verdere verliezen meer kan dragen, te steunen.</p>
      <p sl="en">De vraag is nu wat er in de toekomst kan en moet worden gedaan om zulke crises het hoofd te bieden. In de eerste plaats moeten luchtvaartmaatschappijen van het begin af aan bij de besprekingen over mogelijke sluitingen van het luchtruim worden betrokken. In de tweede plaats moet het SESAR-pakket op een verstandige manier naar voren worden gehaald. Ik heb nog steeds wat bedenkingen over het aanstellen van een netwerkmanager. Ik ben niet principieel tegen het idee, maar ik ben sterk van mening dat er eerst een aantal vragen moeten worden beantwoord. Bijvoorbeeld, wat zou precies zijn rol zijn? Aan wie is deze persoon verantwoording schuldig? In welk opzicht zou dit een verbetering zijn van de huidige situatie? Ik zie uit naar een serieus debat over deze kwestie, commissaris, voordat er enigerlei wetgeving ten uitvoer wordt gebracht, aangezien een reflexmatige reactie schadelijker zou kunnen zijn dan de bedoeling is.</p>
      <p sl="en">Ik denk ook dat het verstandig zou zijn om te kijken hoe Noord-Amerika en andere landen met de kwestie van de vulkanische as omgaan. In het Verenigd Koninkrijk gebruiken we dezelfde referentieaanduidingen als de ICAO, maar de Amerikanen gebruiken een andere methode om de koers van het as te berekenen. Zij lijken uit te gaan van een meer terughoudende benadering en ik denk dat we daar misschien wat van kunnen leren.</p>
      <p sl="en">Bovendien mogen we niet vergeten dat wanneer in de EU beslissingen worden genomen over het sluiten van het luchtruim, de gevolgen van dergelijke beslissingen ook over onze grenzen heen merkbaar zijn en dat er ook besprekingen moeten worden gevoerd met de overige ICAO-landen.</p>
      <p sl="en">Tot slot hebben wij als Europese beleidsmakers de verantwoordelijkheid om voor de luchtvaart in de EU een levensvatbare strategische visie voor de lange termijn te ontwikkelen, waarbij rekening wordt gehouden met de internationale dimensie. Ik ben van mening dat we steun moeten geven aan de invoering van maatregelen voor het verbeteren van risicobeheer, dat we gerechtvaardigde schadeclaims moeten uitbetalen zonder dat daarbij de concurrentie wordt verstoord, en dat we evenwichtige, kosteneffectieve structurele hervormingen moeten bevorderen.</p>
    </intervention>
    <intervention id="2-579" speaker_id="96654" name="Jaroslav Paška" is_mep="True" mode="spoken">
      <p sl="sk">De afsluiting van het luchtruim na de uitbarsting van de IJslandse vulkaan april jongstleden heeft opnieuw aangetoond dat de luchtvaart uitermate gevoelig is voor natuurverschijnselen. Het gaat niet alleen om die vulkaanas in april, maar ook om zware sneeuwval, windstoten, dichte mist en andere uitzonderlijke weersverschijnselen die de normale dienstregeling danig weten te verstoren.</p>
      <p sl="sk">Luchtvaartmaatschappijen met het nodige verantwoordelijkheidsgevoel sluiten dan ook met het oog daarop verzekeringen af bij verzekeringsmaatschappijen ter dekking van mogelijke financiële verliezen als gevolg van dergelijke onvoorziene noodsituaties. Luchtvaartmaatschappijen rekenen de kosten van dergelijke verzekeringen logischerwijze door in de vliegticketprijs en op die manier betaalt de reiziger voor de nodige dienstverlening en vervoersalternatieven die de luchtvaartmaatschappij in kwestie in geval van een noodsituatie moet aanbieden.</p>
      <p sl="sk">Nogmaals, mijnheer de commissaris – ik wil dit duidelijk gezegd hebben – reizigers betalen er via een vliegticket voor dat luchtvaartmaatschappijen in geval van uitzonderlijke omstandigheden alles in het werk stellen om hen uit de brand helpen. Het staat hun dan vrij om na afloop daarvan de aldus opgelopen schade te verhalen op hun verzekeringsmaatschappij.</p>
      <p sl="sk">Een gemiddelde Europese burger die geen direct gebruik maakt van de diensten van de luchtvaartmaatschappijen heeft niets, maar dan ook niets met dit alles van doen. Het is dan ook absoluut niet in Frage dat de lidstaten van de Europese Unie de verliezen van de luchtvaartmaatschappijen voor hun rekening nemen. Ik vind het dan ook niet meer dan terecht dat sommige prudente regeringen weigeren dergelijke verzoeken te honoreren. Als er iemand is die luchtvaartmaatschappijen schadeloos moet stellen voor de gevolgen van buitengewone natuurverschijnselen, dan zijn dat wel hun verzekeringsmaatschappijen, die verplicht zijn de volledige in de verzekeringspolissen overeengekomen dekking uit te keren.</p>
      <p sl="sk">Zo werkt het per slot van rekening ook voor alle Europese burgers; die moeten in zulke gevallen ook gewoon hun eigen boontjes doppen. Als hun huis afbrandt of hun dak vernietigd wordt door een lawine, krijgen zij alleen geld van hun verzekeringsmaatschappij te zien, als zij überhaupt al verzekerd zijn. Geen enkele luchtvaartmaatschappij en geen enkele Europese regering doet hun ook maar één duit in het zakje voor een nieuw huis of een betere woning.</p>
      <p sl="sk">Dus waarom zouden deze burgers, als een paar luchtvaartmaatschappijen een keertje geld misgelopen zijn, ook maar één cent moeten uittrekken hiervoor? Dat zou toch volstrekt van de zotte zijn! Geachte collega’s, gezonde mededinging veelt geen enkele, maar dan ook echt geen enkele overheidssteun voor luchtvaartmaatschappijen, steun die in feite opgehoest wordt door de burgers van de Europese Unie.</p>
    </intervention>
    <intervention id="2-580" speaker_id="96770" name="Joanna Katarzyna Skrzydlewska" is_mep="True" mode="spoken">
      <p sl="pl">Het luchtverkeer in het Europese luchtruim werd in april volledig lamgelegd door een vulkaanuitbarsting. Deze gebeurtenis – waarvoor uiteraard niemand verantwoordelijk kan worden gesteld – heeft niet alleen voor de passagiers, maar ook voor alle Europese luchtvaartmaatschappijen negatieve gevolgen gehad. Reizigers werden op talloze luchthavens aan hun lot overgelaten en hadden geen toegang tot informatie over het ogenblik waarop de vluchten zouden worden hervat. De enige redelijk specifieke informatie die werd verstrekt, waren verklaringen over het sluiten van volgende delen van het luchtruim.</p>
      <p sl="pl">Hoewel we niemand de schuld kunnen geven voor de krachten van de natuur en de gevolgen daarvan voor ons dagelijkse leven, moeten we duidelijke vragen stellen over deze situatie en opsommen welke acties zijn genomen door de EU-instellingen die verantwoordelijk zijn voor aangelegenheden als het verzekeren van de veiligheid van luchtvaartpassagiers.</p>
      <p sl="pl">Ik ben helaas van mening dat het optreden van de instellingen van de Europese Unie absoluut ontoereikend was. Daarenboven kwamen de genomen maatregelen veel te laat. De complete chaos in het luchtverkeer waarmee de reizigers werden geconfronteerd en het totale gebrek aan kennis over het tijdstip waarop de vluchten zouden worden hervat, stellen de EU-instellingen – en met name de Europese Commissie – immers in een zeer negatief daglicht. Ik vraag me bijgevolg af hoe de Commissie in de toekomst van plan is te reageren in het geval van nieuwe vulkaanuitbarstingen. Welke stappen zal de Europese Commissie nemen om te verhinderen dat bijna heel Europa in een soortgelijke situatie opnieuw wordt lamgelegd en, in de eerste plaats, om te zorgen voor een betere doorstroming van informatie naar de passagiers? Dit laatste punt is iets waar het tot dusver duidelijk aan ontbrak. De oplossingen die de Europese Commissie tot nu toe heeft voorgesteld, zijn naar mijn mening jammer genoeg ontoereikend.</p>
    </intervention>
    <intervention id="2-581" speaker_id="99325" name="Spyros Danellis" is_mep="True" mode="spoken">
      <p sl="el">Commissaris, twee grote Europese luchthavens, Londen en Amsterdam, waren gisteren gesloten wegens de aanwezigheid van vulkaanstof in de lucht. Dat bewijst dat de annuleringen van de vluchten in april niet het resultaat waren van een zeer zeldzaam voorval zonder gevolgen op lange termijn of gevaar van herhaling. De afwezigheid van onze collega, de heer Simpson, in onze besprekingen van vanavond zegt trouwens meer dan zijn aanwezigheid.</p>
      <p sl="el">Wij maken een moeilijke economische periode door met herhaaldelijke fusies in de luchtvaartsector. De maatschappijen en hun werknemers leven in onzekerheid. Gedurende drie opeenvolgende dagen in april bedroegen de verliezen van de internationale luchtvaart 400 miljoen dollar per dag, waardoor de pogingen tot sanering van de economisch zwakste Europese luchtvaartmaatschappijen dreigen te mislukken. Het lijdt geen twijfel dat er een gebrek was en is aan de geschikte institutionele instrumenten om het economisch risico te beoordelen op Europees niveau en aan een specifieke methode om alle gegevens die de lidstaten en de Europese instellingen tot hun beschikking hebben op een concrete manier te verwerken.</p>
      <p sl="el">Er bestaat een reëel gevaar dat de uiterst schadelijke verwarring die de aswolk veroorzaakte, zich opnieuw voordoet en er moeten maatregelen worden genomen om ervoor te zorgen dat de Unie op een gecoördineerde en doordachte manier kan ingrijpen in dergelijke crisissituaties. Alleen op die manier kan worden vermeden dat miljoenen reizigers urenlang moeten wachten en dat luchtvaartmaatschappijen en toeristische ondernemingen verliezen boeken.</p>
    </intervention>
    <intervention id="2-582" speaker_id="2125" name="Pat the Cope Gallagher" is_mep="True" mode="spoken">
      <p sl="en">Mevrouw de Voorzitter, aangezien Ierland geen landverbinding heeft met het vasteland van Europa, hebben Ierse luchtpassagiers met buitengewone problemen te maken gehad, ik durf zelfs te zeggen meer dan welke andere lidstaat dan ook. Ikzelf, bijvoorbeeld, ben deze week over land naar Straatsburg gereisd, eerst met een veerboot naar Wales, daarna met de auto naar Folkestone en vervolgens met de trein naar Straatsburg. Ik noem dit omdat het typerend is voor de vele reizen die de Ieren de afgelopen weken hebben afgelegd.</p>
      <p sl="en">De EU-ministers van Vervoer hebben drie afzonderlijke vliegzones vastgesteld op basis van het veiligheidsrisico voor vliegtuigen. Ik moet zeggen dat men sinds de invoering van de derde zone meer dan 300 000 uur heeft kunnen vliegen. Dit is een welkome ontwikkeling en natuurlijk zijn er nog verdere maatregelen nodig.</p>
      <p sl="en">Ik ben er een groot voorstander van de invoering van het gemeenschappelijk Europees luchtruim te versnellen. De verklaring van Madrid, die in februari door het Spaanse voorzitterschap is aangenomen, vormt de routekaart voor dit beleid. Ik twijfel er niet aan dat de commissaris, die vanavond in ons midden is, hierbij het voortouw zal nemen.</p>
      <p sl="en">De rol van Eurocontrol moet ook nauwkeurig worden onderzocht. Het moet wettelijke bevoegdheden krijgen in plaats van de coördinerende rol die het nu vervult. Gisteren nog is er gemeenschappelijke overeenkomst bereikt tussen Ierland en het Verenigd Koninkrijk teneinde de verstoring van het luchtverkeer te beperken: een welkome ontwikkeling.</p>
      <p sl="ga">Vulkaanas trekt zich niets aan van politieke of fysieke grenzen en dit incident herinnert ons nog eens aan de immense kracht van de natuur. Het is nu duidelijk dat er grote behoefte is aan een gemeenschappelijk luchtvervoerbeleid voor het luchtruim van de Europese Unie. De rol van de Europese Unie moet in de nasleep van deze crisis worden versterkt.</p>
    </intervention>
    <intervention id="2-584" speaker_id="96680" name="Zigmantas Balčytis" is_mep="True" mode="spoken">
      <p sl="lt">De gevolgen van de uitbarsting van de vulkaan werden gevoeld in de vervoerssystemen van heel Europa. Meer dan 100 000 vluchten zijn ten gevolge van de uitgestoten as geannuleerd en 10 miljoen passagiers hebben hier de gevolgen van ondervonden. De gevolgen waren bijzonder pijnlijk voor de Oost-Europese lidstaten van de EU, doordat deze landen in tegenstelling tot andere EU-lidstaten geen alternatieve vervoerswijzen ter beschikking hadden en dus geheel afgesneden waren van West-Europa. Dit toont maar weer eens het belang aan van de ontwikkeling van een vervoersinfrastructuur, van de ontwikkeling van trans-Europese vervoersnetwerken en de creatie van een alternatief systeem voor het vervoer van zowel goederen als passagiers. Daarom moeten we zorgen dat er een goed werkend passagiersvervoerssysteem komt dat niet zo van luchtvervoer afhankelijk is, maar wordt gedomineerd door andere vormen van vervoer, met name voor het vervoer in Midden-Europa. We moeten echt werken aan een vervoerssysteem dat niet alleen borg staat voor een effectief passagiersvervoer, maar voor het soepel functioneren van de economie als geheel. Ik ben het eens met de genoemde ideeën inzake de realisering van extra interconnecties en daarom vraag ik u dringend om steun voor het Europese project van spoorwegcorridors voor concurrerend goederenvervoer, waarmee de Baltische staten een verbinding zouden krijgen met andere West-Europese landen en waarmee voor de gehele Gemeenschap toegevoegde waarde zou worden gecreëerd. Bovendien zouden de inwoners van deze regio na uitvoering van dit project beschikken over een alternatief voor reizen per vliegtuig.</p>
    </intervention>
    <intervention id="2-585" speaker_id="96936" name="Gabriel Mato Adrover" is_mep="True" mode="spoken">
      <p sl="es">Mevrouw de Voorzitter, ik ga praten over het toerisme, een fundamentele sector voor de Canarische Eilanden, die elk jaar zo’n twaalf miljoen toeristen ontvangen. Als er iets is dat het toerisme nodig heeft, dan is het zekerheid. Situaties als die welke we nu hebben meegemaakt – die zich kunnen herhalen – hebben dramatische gevolgen voor deze strategische sector voor de Canarische Eilanden.</p>
      <p sl="es">Niet alleen de luchtvaartmaatschappijen, luchthavens en touroperators hebben verliezen geleden. Ook hotels, autoverhuurbedrijven, restaurants en diensten in het algemeen hebben enorme financiële schade opgelopen. Alleen al tussen 15 en 23 april werden op de Canarische Eilanden 313 818 vliegreserveringen geannuleerd, met als gevolg een verlies van zo’n 57,3 miljoen euro door het wegblijven van toeristen. Dat is natuurlijk een significant bedrag.</p>
      <p sl="es">Wanneer iets dergelijks gebeurt, moeten onmiddellijk maatregelen worden genomen, zoals het ’s nachts openstellen van luchthavens zonder extra kosten en het op correcte wijze opvangen van het publiek, van passagiers. Maar er moet ook schadeloosstelling plaatsvinden.</p>
      <p sl="es">Ik ga geen kritiek leveren op wat is gedaan of wat men heeft nagelaten te doen, of zeggen dat de crisis wel of niet goed is aangepakt. Het enige wat nu belangrijk is, is het besef dat dit weer kan gebeuren en dat we dan voorbereid moeten zijn.</p>
    </intervention>
    <intervention id="2-586" speaker_id="97014" name="Karin Kadenbach" is_mep="True" mode="spoken">
      <p sl="de">Mevrouw de Voorzitter, mijnheer de commissaris, ik wil u bedanken voor uw standvastige houding bij vraagstukken op het gebied van de veiligheid van passagiers. We hebben de afgelopen dagen meegemaakt dat risicovolle praktijken niet alleen voorkomen in de speculatieve sector, maar ook in de luchtvaart, waar een aantal luchtvaartmaatschappijen bereid zijn, althans in woorden – gelukkig nog niet in daden –, om de veiligheid van passagiers op het spel te zetten. Het gaat echter niet alleen om passagiers in de lucht, maar ook om de mensen op de grond. Ik verzoek u met dit in het achterhoofd uw werk voort te zetten. Ik verzoek u met dit in gedachten te werken aan de informatieverstrekking aan passagiers en de rechten van passagiers.</p>
      <p sl="de">We hebben de afgelopen dagen ervaren dat niet iedereen en niet elke leeftijdsgroep onbeperkt toegang heeft tot internet. De telefoonlijnen lagen plat, er was geen toegang tot internet en het waren juist de mensen die niet zulke geroutineerde vliegers zijn als wij, leden van het Parlement, nee, het waren juist de toeristen en ouderen die vrijwel verstoken bleven van informatie. Ik verzoek u daar stil bij te staan als u verder gaat met uw werk.</p>
    </intervention>
    <intervention id="2-587" speaker_id="96706" name="João Ferreira" is_mep="True" mode="spoken">
      <p sl="pt">Mevrouw de Voorzitter, de situatie die is ontstaan door de uitbarsting van de vulkaan in IJsland, heeft aangetoond dat bepaalde natuurfenomenen – die zich gelukkig zelden, maar duidelijk periodiek voordoen – aanzienlijke gevolgen kunnen hebben voor de economie en voor de maatschappij. Daardoor werd nogmaals benadrukt hoe belangrijk het is om deze fenomenen preventief aan te pakken. In dit geval betekent het niet dat we de uitbarsting hadden moeten voorkomen, aangezien dat uiteraard onmogelijk is, maar dat we ernaar streven om ten gepaste tijde de nodige maatregelen te treffen om de betreffende gevolgen te verminderen.</p>
      <p sl="pt">Het is echter niet terecht om, onder het mom van een betere coördinatie van de crisisbeheersing van deze fenomenen, andere initiatieven nieuw leven in te blazen die andere doelstellingen hebben en een andere reikwijdte. Ik heb het over het initiatief van de Single European Sky en over het doel om de controle van het luchtvaartverkeer in Europa eerst te liberaliseren, en vervolgens te privatiseren. Wat dat betreft heeft de huidige vulkaanascrisis ons in ieder geval bevestigd dat het belangrijk is dat het beheer van het luchtruim tot het publieke domein blijft behoren: dat is in het algemeen belang en is in de eerste plaats een garantie voor de openbare veiligheid.</p>
    </intervention>
    <intervention id="2-588" speaker_id="97016" name="Angelika Werthmann" is_mep="True" mode="spoken">
      <p sl="de">Mevrouw de Voorzitter, mijnheer de commissaris, dames en heren, we spreken over verstoringen van het luchtverkeer en over de economische gevolgen daarvan voor de luchtvaart. Ik wil nogmaals onderstrepen dat de veiligheid van de burgers het belangrijkst is.</p>
      <p sl="de">Mijnheer de commissaris, er zijn vele stappen gezet, nu is het tijd om concreet alternatieven te bedenken en uit te voeren, zoals de uitbreiding van het trans-Europese hogesnelheidsnet, dat ook een bijdrage kan leveren aan de reductie van de CO2 -uitstoot.</p>
    </intervention>
    <intervention id="2-589" speaker_id="2278" name="Paul Rübig" is_mep="True" mode="spoken">
      <p sl="de">Mevrouw de Voorzitter, mijnheer de commissaris, dames en heren, er bestaan wereldwijd tweeduizend vulkanen, waarvan er vijftig actief zijn. Er is dus niet louter een Europees probleem, maar een probleem van de internationale luchtvaart.</p>
      <p sl="de">We moeten door middel van onderzoek de werkelijke risico’s in kaart brengen en tevens vaststellen waar een bepaalde mate van verantwoordelijkheid ligt. Ik verzoek de commissaris om samen met Eurocontrol eventueel ook de European Research Council op te dragen onderzoek te verrichten om het risico adequaat te beoordelen. De eindverantwoordelijkheid berust uiteindelijk altijd bij de gezagvoerder van een vliegtuig en ook de consument dient voor zichzelf na te gaan of er voor hem of haar al dan niet sprake is van een risico. Iedereen kan het risico ontlopen simpelweg door niet in het vliegtuig te stappen. De objectivering van het gehele vraagstuk dient echter centraal te staan.</p>
    </intervention>
    <intervention id="2-590" speaker_id="96668" name="Seán Kelly" is_mep="True" mode="spoken">
      <p sl="en">Mevrouw de Voorzitter, in de ogen van het personage Joxer, gecreëerd door de grote Ierse toneelschrijver Sean O’Casey, verkeert de hele wereld in a state of chassis (chaos). En de bewijzen daarvoor liggen inderdaad voor het oprapen. Als we naar beneden kijken, zien we hoe olie die uit een oliebron omhoog gutst enorme schade toebrengt aan het milieu; als we omhoog kijken zien we hoe vulkanische as die door een vulkaan wordt uitgespuwd enorme schade toebrengt aan luchtvaartmaatschappijen, en als we naar buiten kijken zien we hoe de recessie die wordt voortgebracht door de banken enorme schade toebrengt aan de economie.</p>
      <p sl="en">Natuurlijk heb ook ik, net als zo vele anderen, te lijden gehad van de vulkanische as, de eerste keer dat ik naar huis ging: het heeft me twee dagen gekost; ik heb tijdens een deel van de reis zelfs moeten liften. De tweede keer lukte het me niet om naar de laatste plenaire vergadering te komen; het kostte me anderhalve dag om naar Brussel te komen en anderhalve dag om hiernaartoe te komen. Maar als er iets is waar ik wel achter ben gekomen is het dat het niet mogelijk is om een ticket voor de Eurostar te boeken wanneer je al onderweg bent. Je hebt je creditkaart nodig om te kunnen boeken en je hebt hem nodig om je ticket te krijgen, wat onmogelijk is als je al onderweg bent.</p>
      <p sl="en">Ik zou de Commissie willen vragen haar invloed aan te wenden en te proberen Eurostar zover te krijgen om hetzelfde systeem in te voeren als voor veerboten en luchtvaartmaatschappijen geldt.</p>
    </intervention>
    <intervention id="2-591" speaker_id="28292" name="Inés Ayala Sender" is_mep="True" mode="spoken">
      <p sl="es">Mevrouw de Voorzitter, ik ben niet de enige, maar toch bedankt. Ik wilde hier alleen nog aan toevoegen dat we voor het meten van de asconcentratie in de lucht uitgebreid gebruik moeten kunnen maken van alle beschikbare technologieën. Een paar dagen na de sluitingen werd ons tijdens een bezoek aan Astrium in Toulouse verteld over een systeem waarbij via een netwerk van satellieten stelselmatig buitengewoon gedetailleerde informatie wordt verzameld over de samenstelling van de atmosfeer. We weten niet in hoeverre van deze informatie gebruik is gemaakt, die bovendien van een Europese onderneming afkomstig is, namelijk de European Aeronautic Defence and Space Company. Zou de commissaris mij kunnen vertellen of die informatie is gebruikt of dat dat wordt overwogen?</p>
    </intervention>
    <intervention id="2-592" speaker_id="photo_generic" name="Siim Kallas" is_mep="True" mode="spoken">
      <p sl="en">vicevoorzitter van de Commissie . − Mevrouw de Voorzitter, geachte leden, hartelijk dank voor de vele interessante en gedetailleerde bijdragen over dit asprobleem. Ik had aan het begin maar drie minuten, maar nu kan ik tien keer zo lang uitweiden over al deze kwesties, maar – maakt u zich maar geen zorgen – ik zal het kort houden of althans niet langer dan nodig is.</p>
      <p sl="en">Ik kan alleen maar zeggen dat het een heel spannende en buitengewone periode is geweest, en nog is het niet voorbij. Het is duidelijk dat er altijd vulkaanuitbarstingen zullen zijn, zoals nu het geval is bij deze IJslandse vulkaan. Voor de luchtvaartindustrie hoort dit er gewoon bij, maar het zijn niet alleen vulkanen maar ook onweersbuien, sneeuw en vergelijkbare gebeurtenissen die de luchtvaart hinderen. Bij deze bedrijfstak hoort dat er nu eenmaal bij, laat daar geen misverstand over bestaan. Niemand kan als enige verantwoordelijk gesteld worden voor dit risico – de luchtvaartmaatschappijen niet, de regeringen niet en de Europese Unie niet. Ik wil hier ook bij opmerken dat tot dusverre de Europese Unie helemaal geen jurisdictie heeft ten aanzien van het reguleren van het luchtverkeer. Tot op heden hebben intergouvernementele organen zich hiermee bezig gehouden, en ook nationale autoriteiten.</p>
      <p sl="en">In de luchtvaart is het onmogelijk om alles wat kan gebeuren uit te sluiten, te voorkomen of te voorzien. De risico’s moeten worden gedeeld en cliënten die besluiten om gebruik te maken van de luchtvaart moeten voorbereid zijn – zoals wij allemaal – op enige vertraging als bijvoorbeeld de landingsbaan op de luchthaven van Brussel niet vrijgemaakt is van sneeuw of iets anders.</p>
      <p sl="en">Ten aanzien van de kritiek dat we laat in actie zijn gekomen en wat betreft degenen die daadwerkelijk in actie zijn gekomen: ik was aanwezig bij Eurocontrol; de risico’s van as zijn echt, en we kunnen niet vasthouden aan de mogelijkheid dat we uiteindelijk de wetenschappelijke oplossing zullen vinden voor wat betreft welk deeltje qua grootte gevaarlijk voor de motoren wordt geacht, want niemand wil deze beoordeling voor zijn rekening nemen. We kunnen de grootte van de deeltjes vaststellen en we kunnen de wolk beoordelen, maar niemand wil een beoordeling geven en zeggen dat deze as niet meer gevaarlijk is voor de motoren. Dat blijft een ingewikkelde zaak. Het besluit om het luchtruim te sluiten werd genomen in strikte overeenstemming met de bestaande regelgeving en met de relevante instellingen die hiervoor verantwoordelijk waren. Degenen die vragen wie momenteel verantwoordelijk is voor het sluiten van het luchtruim zou ik willen vragen wie er verantwoordelijk zou zijn als het luchtruim niet gesloten was en er iets gebeurd was.</p>
      <p sl="en">Eurocontrol heeft een aantal verschillende benaderingen proberen te vinden voor het probleem van de aswolk. Dit was geen gemakkelijke beslissing of gemakkelijke discussie omdat het ging om een besluit waarbij men een enorme verantwoordelijkheid op zich neemt voor de veiligheid van de luchtvaart. De veiligheid van vliegtuigen en levens staat voorop. Naar mijn mening was dit besluit onder deze omstandigheden redelijk snel genomen omdat de vulkaan zeer uitzonderlijk en buitengewoon was en blijft.</p>
      <p sl="en">Wat de toekomst betreft, is het belangrijkste punt dat door iemand genoemd werd: hoe het zit met Indonesië, en met de Verenigde Staten? Daar ligt de verantwoordelijkheid hoofdzakelijk bij de piloten. In Europa willen de piloten deze nieuwe verantwoordelijkheid op dit moment niet. Het Europese luchtverkeer is erg druk er moet een soort combinatie te vinden zijn tussen grotere flexibiliteit en duidelijke gegevens over de mogelijke gevaren en risico’s. Ik weet niet hoe dit in Indonesië gaat, maar in de Verenigde Staten is het systeem heel eenvoudig: het is de piloot die bepaalt hoe de aswolk kan worden omzeild en ik moet zeggen dat dit heel goed werkt. Maar in Europa is het natuurlijk nodig om eerst tot een of andere gemeenschappelijke benadering te komen ten aanzien van de methodologie voor een mogelijke beoordeling van het risico.</p>
      <p sl="en">Wat de passagiers betreft, moet ik zeggen dat we van de kant van de Commissie altijd consequent en krachtig hebben verklaard dat de wetgeving inzake passagiersrechten moet worden nageleefd. Dit is een heel duidelijke boodschap. Maar ook hiervoor geldt dat de handhaving van deze wetgeving de verantwoordelijkheid is van de lidstaten, maar ik begrijp dat de meeste luchtvaartmaatschappijen en de meeste lidstaten dit ook heel serieus hebben genomen. Er zijn verschillende voorbeelden hiervan en natuurlijk zullen er in de nasleep ook negatieve voorbeelden aan het licht komen, maar over het algemeen heeft men dit serieus genomen, en wij zijn van plan de passagiersrechten te herzien. We zullen dan beslist beoordelen wat we zullen doen met de pogingen om passagiersrechten te schenden en met extreme interpretaties van passagiersrechten. Over het algemeen heeft de wetgeving inzake passagiersrechten heel goed gewerkt, en er moet ook logica in zitten. De passagiersrechten bepalen dat passagiers informatie, zorg, andere reisroutes of terugbetalingen aangeboden moeten krijgen onder deze buitengewone omstandigheden, maar geen compensatie. Dat is iets heel anders.</p>
      <p sl="en">In het kader van het “Single Sky”-initiatief komt er een omvangrijk programma om het luchtverkeersbeheer te stroomlijnen, en ik mag niet klagen over de samenwerking tussen de lidstaten tijdens deze specifieke periode. De Vervoersraad heeft zich zeer coöperatief opgesteld en heeft veel beslissingen genomen die waarschijnlijk in andere omstandigheden veel meer tijd hadden gekost. Ik kan echt niet zeggen dat er slecht is samengewerkt met de lidstaten in de voorbereiding en aanpak van deze buitengewone Vervoersraad.</p>
      <p sl="en">Wat betreft de financiën en financiële gevolgen, daarvoor zijn de regels heel eenvoudig en ze staan heel duidelijk omschreven in ons document dat door drie commissarissen – Rehn, Almunia en mijzelf – is voorbereid. Dit is staatssteun, en staatssteun kan worden gegeven als de lidstaten van mening zijn dat er voldoende redenen zijn om staatssteun te geven aan een luchtvaartmaatschappij die in moeilijkheden verkeert, omdat passagiersrechten en al deze kosten door de luchtvaartmaatschappij moeten worden gedragen. Indien de luchtvaartmaatschappij in moeilijkheden verkeert en indien een lidstaat van mening is dat dit een heel onwenselijke situatie is, kan er staatssteun worden gegeven. Voordat daar echter toe wordt overgegaan, moet er een zeer zorgvuldige beoordeling plaatsvinden opdat er geen marktverstoringen en oneerlijke voordelen zullen ontstaan. Dit was ook de belangrijkste zorg van de luchtvaartmaatschappijen zelf, en een rechtvaardige benadering van iedereen is ook de zorg van de Commissie; onze afdeling die zich bezighoudt met mededinging zal absoluut zeer zorgvuldig naar alle mogelijke staatssteungevallen kijken.</p>
      <p sl="en">Op dit moment weet ik nog niet of er iemand op dit specifieke terrein om staatssteun heeft gevraagd; zoals ik aan het begin al zei, luchtvaartmaatschappijen hebben noodplannen.</p>
      <p sl="en">Een van de sprekers heeft gezegd dat ze zich daarvoor moeten verzekeren. Daar heb ik hen eveneens naar gevraagd. Een verzekering is min of meer onmogelijk omdat je het product niet kunt omschrijven, of je kunt het product wel omschrijven maar dan wordt het zo duur dat het niet meer op te brengen is. Ze hebben noodplannen over hoe moet worden omgegaan met buitengewone omstandigheden die de dienstregelingen verstoren. Natuurlijk zie ik als econoom dat er ruimte is voor verschillende ideeën over wat er allemaal tot verliezen kan worden gerekend en wat de daadwerkelijke omvang van de verliezen is. Het is een enorme klus om vast te stellen wat de precieze gevolgen van deze vulkanische aswolk zijn die vertaald kunnen worden in een schadeclaim.</p>
      <p sl="en">Wat alternatieve vervoersmiddelen betreft, daar blijven wij natuurlijk aan werken. Binnenkort hebben we een TEN-T-vergadering waar de Commissie verder zal gaan met het ontwikkelen van een netwerk voor andere vervoerswijzen. Ik heb aan de spoorwegen gevraagd wat er mogelijk is en wat ze daadwerkelijk tijdens deze crisis hebben gedaan, en ze hebben me een heleboel interessante informatie gestuurd. Er zijn extra treinen ingezet, maar de informatie over de beschikbaarheid daarvan, dienstregelingen en andere zaken laat tot nu toe te wensen over. Een van onze grootste prioriteiten voor de nabije toekomst is om ervoor te zorgen dat er betere informatie is over al deze mogelijkheden.</p>
      <p sl="en">Nogmaals, als er sprake is van een crisis in de luchtvaart, dan zal het naar huis brengen van passagiers en hen naar hun bestemmingen brengen nog steeds voornamelijk in handen blijven van de luchtvaartmaatschappijen. In de planningsfasen echter is het heel belangrijk om ook te kijken naar andere vervoerswijzen en ook andere typen motoren. Dat is nog zo’n interessant verhaal. Hieruit zijn lessen te trekken, en die lessen zijn we nu aan het leren, en we zullen doorgaan met het ontwikkelen van vele plannen en maatregelen om een meer gestroomlijnd vliegverkeerbeheer in Europa tot stand te brengen.</p>
      <p sl="en">Ik wil er nadrukkelijk op wijzen dat vulkanen zich niet aan regels houden, en we kunnen mogelijke uitzonderlijke gebeurtenissen niet uitsluiten. Er zal altijd wel sprake zijn van enig risico waar we rekening mee moeten houden, en een dergelijk risico moet bij de planning van onze activiteiten worden ingecalculeerd.</p>
    </intervention>
    <intervention id="2-593" speaker_id="4482" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="2-594" speaker_id="28331" name="Jaromír Kohlíček" is_mep="True" mode="written">
      <p sl="cs">Geachte commissaris, geachte collega’s, toen er in de 18e eeuw op IJsland een vulkaan uitbarstte, was het land volledig gehuld in een enorme wolk van as en zat Europa maar liefst drie jaar lang zonder oogst. Er zijn trouwens geen berichten overgeleverd over schade aan de luchtvaart. De beduidend kleinere eruptie van de Eyjafjallajökull-vulkaan dit jaar, heeft het luchtverkeer in de Europese Unie volledig in de war gestuurd. Bovenop de door de luchtvaartmaatschappijen en luchthavens opgelopen schade, de zogeheten directe schade, komt nog eens de schade als gevolg van de onvoldoende opvang van de reizigers die in uiteenlopende uithoeken van de wereld vastzaten. De reizigersrechten zijn blijkbaar het meest interessante onderwerp voor de academische discussies hier, en zo bleven de belangen van de betrokken werknemers onderbelicht. Verder hebben we geen exacte informatie over het gebruik van andere vervoersmiddelen voor de terugkeer naar huis, maar uit de chaotische reacties mag toch wel een gebrek aan coördinatie en een overdaad aan besluiteloosheid worden opgemaakt, juist op een moment waarop er snelle beslissingen nodig waren ten aanzien van het al dan niet opnieuw openstellen van het luchtruim. Mijnheer de commissaris, is de Commissie voornemens haar werkzaamheden ten aanzien van de implementatie van de deelresultaten van het SESAR-programma in de praktijk van de luchtverkeersleiding te versnellen? Ik had nog meer vragen, maar die zijn inmiddels al door de heer Brian Simpson gesteld.</p>
    </intervention>
    <intervention id="2-595" speaker_id="96789" name="Joanna Senyszyn" is_mep="True" mode="written">
      <p sl="pl">Er zijn in de Europese Unie 56 000 zieke burgers die op een orgaantransplantatie wachten, onder wie 2 000 Polen. Elke dag sterven er 12 mensen omdat er te weinig organen beschikbaar zijn voor transplantatie. Het aantal orgaandonaties varieert van minder dan 1 donor per miljoen inwoners in Bulgarije tot 34 à 35 donoren per miljoen inwoners in Spanje. In Polen zijn dat er 11. Het merendeel van de organen is afkomstig van overleden donoren op basis van voorafgaande nadrukkelijke toestemming (opting-inbenadering) of van aangenomen toestemming (opting-outbenadering). In Polen mogen de cellen, weefsels en organen van overleden donoren worden gebruikt indien de persoon in kwestie zich niet in het Centrale register van bezwaren heeft geregistreerd. Met het oog op de verdere ontwikkeling van transplantaties is er behoefte aan een klimaat van sociale aanvaarding voor het invullen van de wilsverklaringen die het mogelijk maken om na iemands dood zijn organen te gebruiken, alsook om het verzet tegen orgaandonaties te veroordelen.</p>
      <p sl="pl">Ik ben persoonlijk actief betrokken bij activiteiten om transplantaties te bevorderen en ik zou al mijn collega’s in dit Parlement willen aanmoedigen om dat ook te doen. Ik heb in Polen badges en armbandjes uitgedeeld om mijn landgenoten ertoe aan te zetten om de transplantatiegeneeskunde te steunen. Samen met leden uit andere fracties ben ik de ‘Ketting van bloedverwanten’ gestart, een nationale sociale actie om orgaantransplantaties en vrijwillige bloeddonatie te promoten. Door het idee van orgaantransplantatie te bevorderen en de uitwisseling van ervaringen tussen de lidstaten beter te coördineren, kunnen duizenden mensenlevens worden gered. Het is van vitaal belang om een gemeenschappelijke EU-databank van alle voor donatie en transplantatie beschikbare organen te creëren, net als een databank van alle levende en overleden donoren. Dit zou eveneens een belangrijk instrument zijn in de strijd tegen orgaan- en mensenhandel.</p>
    </intervention>
    <intervention id="2-596" speaker_id="96865" name="Debora Serracchiani" is_mep="True" mode="written">
      <p sl="it">De toestand met de IJslandse vulkaan en de huidige gevolgen daarvan zijn aanleiding om te bedenken dat de Europese Unie niet onvoorbereid moet zijn op een noodtoestand of onverwachte gebeurtenissen, maar op de eerste plaats passagiers moet beschermen door gebruik te maken van bestaande of nieuwe beheersinstrumenten of maatregelen. Hadden de luchtvaartmaatschappijen – als voorbeeld van zulke maatregelen – niet kunnen aanbieden om treinkaartjes te kopen, zodat lange rijen voor de loketten op stations voorkomen hadden kunnen worden, vooral voor passagiers met verminderde mobiliteit?</p>
    </intervention>
  </section>
  <section id="creitem38" title="19. Agenda van de volgende vergadering: zie notulen"/>
  <section id="creitem39" title="20. Sluiting van de vergadering"/>
</text>
