<?xml version='1.0' encoding='utf-8'?>
<text id="20041115.NL" lang="nl" date="2004-11-15" place="Straatsburg" edition="Uitgave PB">
  <section id="creitem1" title="Hervatting van de zitting">
    <intervention id="1-004" speaker_id="28267" name="De Voorzitter" is_mep="True" mode="spoken">
      <p sl="nl">Ik verklaar de vergadering van het Europees Parlement, die op donderdag 28 oktober 2004 werd onderbroken, te zijn hervat.</p>
    </intervention>
  </section>
  <section id="creitem2" title="Goedkeuring van de notulen van de vorige vergadering: zie notulen"/>
  <section id="creitem3" title="Ingekomen stukken: zie notulen"/>
  <section id="creitem4" title="Van de Raad ontvangen verdragsteksten: zie notulen"/>
  <section id="creitem5" title="Schriftelijke verklaringen (artikel 116 van het Reglement)"/>
  <section id="creitem6" title="Goedkeuring door de Raad van door het Parlement in eerste lezing geformuleerde standpunten (artikel 66 van het Reglement): zie notulen"/>
  <section id="creitem7" title="Verzoekschriften: zie notulen"/>
  <section id="creitem8" title="Samenstelling Parlement: zie notulen"/>
  <section id="creitem9" title="Rooster van de volgende vergaderingen">
    <intervention id="1-013" speaker_id="28267" name="De Voorzitter" is_mep="True" mode="spoken">
      <p sl="nl">Ik deel u mede dat er overeenkomstig artikel 127, lid 4, tweede alinea van het Reglement op 21 december in Brussel een plenaire vergadering zal worden bijeengeroepen om het verslag van de fungerend voorzitter van de Europese Raad, de heer Balkenende, te horen.</p>
    </intervention>
    <intervention id="1-014" speaker_id="1920" name="Nassauer" is_mep="True" mode="spoken">
      <p sl="de">Mijnheer de Voorzitter, met de speciale vergadering van 21 december hebt u ons in zekere zin een vroeg kerstcadeau gegeven. Denkt u dat deze vergadering alle kosten die eraan verbonden zijn rechtvaardigt? Krijgen we op deze vergadering meer informatie dan we zouden kunnen vernemen uit de media?</p>
      <a text="(Applaus)"/>
    </intervention>
    <intervention id="1-015" speaker_id="28267" name="De Voorzitter" is_mep="True" mode="spoken">
      <p sl="nl">Dat is een vraag die u eigenlijk aan de heer Balkenende zou moeten stellen, aan de fungerend voorzitter van de Raad, want dat is degene voor wie wij deze vergadering bijeenroepen.</p>
      <p sl="nl">Ik vind echter dat het gepast is dat aan het eind van ieder voorzitterschap, de fungerend voorzitter van de Raad naar het Parlement komt om de definitieve balans op te maken van zijn voorzitterschap. Als wij deze bespreking niet snel houden, zal zij moeten wachten tot eind januari wat ertoe zal leiden dat de dynamiek van het volgende voorzitterschap wordt verstoord. De heer Balkenende heeft al aangegeven bereid te zijn om op 21 december, tijdens de kerstdagen, te komen, en het zou niet erg beleefd van ons zijn hem te vertellen dat wij het beter weten en dat hij niet hoeft te komen. Ik hoop dat de vergadering van 21 december voldoende interessant zal zijn om het werk en de kosten die deze met zich meebrengt te rechtvaardigen.</p>
    </intervention>
  </section>
  <section id="creitem10" title="Samenstelling fracties"/>
  <section id="creitem11" title="Verklaring van de Voorzitter">
    <intervention id="1-019" speaker_id="28267" name="De Voorzitter" is_mep="True" mode="spoken">
      <p sl="nl">De eerste dagen van november brengen gebeurtenissen in onze geschiedenis in herinnering die wij Europeanen niet zouden mogen vergeten, omdat ze in zekere zin verband houden met bepaalde gebeurtenissen waarvan wij op het moment getuige zijn.</p>
      <p sl="nl">Een week geleden, op 9 november, vierden we de vijftiende verjaardag van de val van de Berlijnse Muur en daarmee van het sovjetimperium, die heeft geleid tot de vereniging van het continent onder de noemer van de Europese Unie. Vandaag vieren we dit jubileum voor het eerst in dit Parlement voor alle Europeanen.</p>
      <p sl="nl">De val van de Berlijnse Muur was de laatste gebeurtenis in de wereldpolitiek die zijn oorsprong vond in de Eerste Wereldoorlog. Op 11 november jongstleden hebben we de wapenstilstand herdacht die het einde betekende van dat drama, van die grote burgeroorlog tussen Europeanen.</p>
      <p sl="nl">Op 9 november valt ook de internationale dag tegen fascisme en antisemitisme, omdat we dan de nacht herdenken waarin de systematische vervolging van een volk op racistische gronden begon.</p>
      <p sl="nl">Dames en heren, wij moeten ons onverminderd blijven inzetten voor de verdediging van de mensenrechten waarvoor de Europese Unie zo gestreden heeft. Want ook al lijkt het soms niet zo, de mensenrechten lopen altijd gevaar.</p>
      <p sl="nl">Onze vrede, de vrede tussen de Europeanen waar wij zo trots op zijn, wordt dezer dagen bedreigd door nieuwe gevaren die onze waarden en onze samenleving aantasten. Ik denk dat ik namens allen kan zeggen dat wij de gebeurtenissen in Nederland van de afgelopen dagen – de escalatie van de etnisch-religieuze spanningen en confrontaties – met grote zorg en bedroefdheid hebben gevolgd. Ik denk dat dit een goede gelegenheid is om een boodschap van solidariteit te sturen naar de regering en de hele bevolking van Nederland, ongeacht haar afkomst of geloof.</p>
      <p sl="nl">Wij leven oprecht mee met al diegenen die zich op grond van hun persoonlijke verantwoordelijkheid inzetten om deze zinloze geweldsspiraal te doorbreken. Het Europees Parlement is zich er per slot van rekening van bewust dat extremisme en xenofobie, waar zij ook vandaan komen, slechts onder een zeer klein deel van de bevolking van dit land heersen en dat de Nederlandse samenleving, een van de meest tolerante en geïntegreerde van Europa, in geen geval door deze verschijnselen mag worden verduisterd.</p>
      <p sl="nl">Dezer dagen is ook Yasser Arafat overleden, de voorzitter van de Palestijnse Wetgevende Raad, en aan deze Raad heb ik een condoléancebetuiging gestuurd. Onze ondervoorzitter, de heer McMillan-Scott, heeft ons vertegenwoordigd op de begrafenis die afgelopen vrijdag in Caïro heeft plaatsgevonden. Veertig jaar lang is de heer Arafat het symbool geweest voor de strijd van zijn volk op zelfbeschikking. Zijn overlijden biedt nieuwe kansen voor de vrede tussen de volkeren van Israël en Palestina.</p>
      <p sl="nl">Ik sluit mij aan bij de woorden van Javier Solana die in zijn verklaring namens de Raad heeft betoogd dat de Unie klaar moet zijn om deel te nemen aan een nieuwe fase in de vredesonderhandelingen indien deze opnieuw van start gaan. Ik weet zeker dat alle Europeanen van deze gelegenheid gebruik willen maken om de daadwerkelijke uitvoering van de Routekaart in gang te zetten.</p>
      <a text="(Applaus)"/>
    </intervention>
  </section>
  <section id="creitem12" title="Regeling van de werkzaamheden: zie notulen"/>
  <section id="creitem13" title="Opmerkingen van één minuut over kwesties van politiek belang">
    <intervention id="1-022" speaker_id="28267" name="De Voorzitter" is_mep="True" mode="spoken">
      <p sl="nl">Aan de orde zijn de opmerkingen van één minuut over kwesties van politiek belang.</p>
    </intervention>
    <intervention id="1-023" speaker_id="1318" name="Nicholson" is_mep="True" mode="spoken">
      <p sl="en">Mijnheer de Voorzitter, op 28 oktober zijn in Afghanistan drie VN-medewerkers ontvoerd. Van die gevangenen is er een afkomstig uit de Filippijnen, een komt uit Kosovo, en een, Annetta Flanigan, komt uit mijn kiesdistrict in Noord-Ierland. Zij worden nog altijd gevangen gehouden. U kunt zich voorstellen wat een traumatische ervaring dit is voor de gevangenen en hun naasten.</p>
      <p sl="en">Ik zou u, mijnheer de Voorzitter, en dit Huis willen vragen om volledige steun voor de vrijlating van de drie gevangenen. Daarnaast zou ik u willen vragen dit onmiddellijk aan de orde te stellen bij de Raad en de Commissie teneinde ook hun steun te verwerven.</p>
      <p sl="en">Vanmiddag hoorde ik dat de ontvoerders hebben verklaard dat zij na 19.30 uur onze tijd geen moeite meer zullen doen om contact op te nemen. Mijnheer de Voorzitter, ik vraag u de allerhoogste prioriteit te geven aan deze zaak, omdat, zoals Annetta Flanigan gezegd heeft, zij enkel en alleen naar Afghanistan gegaan zijn om de mensen daar te helpen.</p>
    </intervention>
    <intervention id="1-024" speaker_id="22097" name="De Keyser" is_mep="True" mode="spoken">
      <p sl="fr">Mijnheer de Voorzitter, zoals u al zei moeten we ons onverminderd blijven inzetten als het om de mensenrechten gaat.</p>
      <p sl="fr">Tijdens de vorige vergadering hebben wij een resolutie aangenomen over het probleem van de mensenrechten in Iran. Sindsdien is de situatie echter alleen maar verslechterd.</p>
      <p sl="fr">Ik zou uw aandacht willen vestigen op het feit dat er nog altijd mensen worden opgepakt, waaronder de mensenrechtenactivisten dr. Mahbobeh Abbasgholizadeh en mevrouw Fereshteh Qazi. Dit is een onaanvaardbare situatie en ik meen dat u er bij de voorzitter van de Raad op zou moeten aandringen onze ambassadeurs in Teheran in te schakelen om te zorgen dat de mensenrechten daar eindelijk worden nageleefd.</p>
      <p sl="fr">Dat we een overeenkomst hebben gesloten over de nucleaire kwestie betekent nog niet dat we nu maar de ogen moeten sluiten voor hetgeen in Iran de dagelijkse praktijk is.</p>
    </intervention>
    <intervention id="1-025" speaker_id="28586" name="Papadimoulis" is_mep="True" mode="spoken">
      <p sl="el">Mijnheer de Voorzitter, de Europese burgers zijn geconfronteerd met twee nieuwe voedselschandalen: enerzijds de Nederlandse dioxine en anderzijds de hoogstwaarschijnlijk eerste uitbraak – zoals tot nu toe uit de tests is gebleken – van de gekkekoeienziekte onder schapen en geiten.</p>
      <p sl="el">Vanwege het dioxineschandaal hebben reeds meer dan tweehonderd veeteeltbedrijven in Nederland en talrijke bedrijven in België en Duitsland de deuren moeten sluiten.</p>
      <p sl="el">Ik teken hier protest aan omdat noch de autoriteiten in Nederland, dat nota bene het voorzitterschap bekleedt, noch de Europese Commissie informatie hebben verschaft over de vraag welke producten zijn verstuurd naar andere lidstaten, zodat de burgers beschermd kunnen worden.</p>
      <p sl="el">Ik vraag om meer transparantie, om onmiddellijke informatie en volledige openbaarmaking van de analyses in beide gevallen. De Europese Unie mag zich niet alleen bekommeren om de markt maar moet ook denken aan de volksgezondheid en zij moet derhalve zien te voorkomen dat verdachte producten in de voedselketen terechtkomen.</p>
    </intervention>
    <intervention id="1-026" speaker_id="4525" name="Farage" is_mep="True" mode="spoken">
      <p sl="en">Mijnheer de Voorzitter, ik wil een kwestie aan de orde stellen die iedereen die in de democratie gelooft ernstige zorgen baart. Het Belgische Hof van Cassatie heeft een eerdere gerechtelijke uitspraak bevestigd waarin wordt bepaald dat het Vlaams Blok een criminele organisatie is. Hiermee is de partij de facto verboden. Niemand in mijn Fractie steunt de ideologie of het optreden van het Vlaams Blok, maar dat is niet waar het in een democratie om gaat. Het is immers aan het electoraat en niet aan rechtbanken om politieke besluiten te nemen, en daarbij zullen acties als deze het politieke extremisme alleen maar aanwakkeren en misschien zelfs leiden tot het gebruik van geweld.</p>
      <p sl="en">Vandaag is dit in België gebeurd, maar morgen zou het in de Europese Unie kunnen gebeuren. We hebben al een Europees arrestatiebevel. Er gaan EU-gelden naar de fracties en ik denk dat kritiek op de EU zelf binnenkort als xenofobie zal worden beschouwd en partijen als de mijne zullen worden aangepakt. Elke democraat in ons midden zou deze maatregelen dan ook moeten veroordelen.</p>
    </intervention>
    <intervention id="1-027" speaker_id="28583" name="Pafilis" is_mep="True" mode="spoken">
      <p sl="el">Mijnheer de Voorzitter, de Amerikaanse bezettingstroepen maken zich sedert een week schuldig aan een verschrikkelijke misdaad in de stad Falluja in Irak. Zij bombarderen in het wilde weg; zij vermoorden burgers en verwoesten de hele stad. De tienduizenden inwoners van de stad lopen groot gevaar, niet alleen vanwege de bombardementen maar ook door stroomuitval en gebrek aan water.</p>
      <p sl="el">De bezettingstroepen en hun handlangers beletten de bewoners te vluchten en weigeren inlichtingen te verschaffen over de burgerbevolking. Over het aantal doden willen zij al helemaal niet spreken.</p>
      <p sl="el">Mijnheer de Voorzitter, uw gesprekspartner, de heer Alawi, heeft verboden de namen van de doden in de stad Falluja mee te delen. Verder mogen de Rode Halvemaan en het Rode Kruis geen enkele vorm van hulp verschaffen.</p>
      <p sl="el">Voor deze wreedheden dragen zowel de Europese Unie, die deze oorlog en de bezettingsmacht heeft gelegitimeerd, als de fracties, die de recente resolutie over Irak hebben aangenomen, een enorme verantwoordelijkheid. Op die manier hebben zij de Amerikaanse interventie immers de wind in de zeilen gegeven.</p>
      <p sl="el">Er moet een einde komen aan deze misdaad tegen het Iraakse volk, en dat is alleen mogelijk als de bezettingstroepen zich terugtrekken. U spreekt voortdurend over mensenrechten, maar hoe kunt u dan nu over deze misdaad zwijgen?</p>
    </intervention>
    <intervention id="1-028" speaker_id="4520" name="Villiers" is_mep="True" mode="spoken">
      <p sl="en">Mijnheer de Voorzitter, ik heb twee weken geleden een bezoek gebracht aan Israël en de Westelijke Jordaanoever. Het is vandaag bijna precies twee weken geleden dat ik in Tel Aviv op de zogenaamde Carmelmarkt stond te kijken naar de tragische gevolgen van een zelfmoordaanslag. Getuige te zijn van de verschrikking waarmee de Israëliërs dag in dag uit moeten leven heeft mij diep geroerd en geschokt. Het prozaïsche en alledaagse tafereel van de bedrijvige klanten en de marktkramen stond in scherp contrast met de opruimoperatie die aan de gang was, waarbij men de menselijke resten letterlijk van de luifels van de marktkramen schraapte.</p>
      <p sl="en">Ik hoop dat alle afgevaardigden zich bij mij zullen aansluiten en degenen zullen veroordelen die kinderen van zestien, omhangen met explosieven, eropuit sturen om zichzelf op te blazen samen met onschuldige winkelende mensen die bijvoorbeeld net even voor een boodschap naar de plaatselijke kaaswinkel zijn gegaan. Ik hoop ook dat iedereen in dit Huis zich bij mij zal aansluiten in het uiten van onze vurige hoop dat we een keerpunt hebben bereikt in het Midden-Oosten, en dat we nu op een punt zijn aangekomen waar de weg van vrede en dialoog de plaats zal beginnen in te nemen van de weg van bommen en kogels.</p>
    </intervention>
    <intervention id="1-029" speaker_id="23808" name="Tabajdi" is_mep="True" mode="spoken">
      <p sl="fr">Mijnheer de Voorzitter, dames en heren, ik zou de aandacht van het Europees Parlement willen vestigen op een tekortkoming, op een probleem. Op 16 september hebben wij een resolutie aangenomen over de vervolging van minderheden in Vojvodina en heeft ons Parlement besloten dat de delegatie voor de betrekkingen met Servië en Montenegro een onderzoeksmissie zou sturen naar Vojvodina, in Servië. Dat is inmiddels al twee maanden geleden! Ik begrijp dat niet, want het gevaar bestaat – en dat wordt in onze resolutie ook opgemerkt – dat de incidenten in aantal zullen toenemen en dat de vervolging van minderheden zal escaleren. De delegatie voor de betrekkingen met Servië heeft de vijf leden voor het zenden van een onderzoeksmissie niet kunnen vinden; dat is toch niet te geloven! De goede naam van het Parlement staat op het spel. Het gaat hier immers om niet-nakoming van de tenuitvoerlegging van een resolutie van het Europees Parlement. Ik verzoek u, mijnheer de Voorzitter, te onderzoeken waarom de delegatie voor de betrekkingen met Servië de resolutie van het Europees Parlement heeft gesaboteerd.</p>
    </intervention>
    <intervention id="1-030" speaker_id="28337" name="Pęk" is_mep="True" mode="spoken">
      <p sl="pl">Mijnheer de Voorzitter, dames en heren, ik wil opnieuw een kwestie aan de orde stellen die volgens mij van groot belang is. Wij beschikken namelijk over juridische adviezen die onze mening bevestigen dat het Europees Parlement een situatie heeft laten ontstaan waarin de Europese Commissie sinds 1 november werkt zonder rechtsgrondslag. De Europese Commissie werkt met andere woorden illegaal. Dit betekent dat tegen alle juridische, formele en andere bestuurlijke besluiten van de Europese Commissie bezwaar kan worden aangetekend, waarna deze nietig verklaard kunnen worden. Deze situatie mag niet voortduren. Mijnheer de Voorzitter, ik ben van mening dat er tijdelijke juridische maatregelen moeten worden genomen teneinde vast te leggen wat het Parlement moet doen wanneer het niet in staat is een Europese Commissie te benoemen.</p>
    </intervention>
    <intervention id="1-031" speaker_id="28512" name="Allister" is_mep="True" mode="spoken">
      <p sl="en">Mijnheer de Voorzitter, ik wil twee punten te berde brengen. Ten eerste zou ik mij volledig willen scharen achter de opmerkingen van mijn Noord-Ierse collega de heer Nicholson over de afschuwelijke situatie waarin Annetta Flanigan – een vrouw die zich geheel onbaatzuchtig heeft ingezet voor Afghanistan – terecht is gekomen. Het lijdt geen twijfel dat wij allen met haar naasten meeleven in deze zeer moeilijke tijd.</p>
      <p sl="en">Ten tweede wil ik elke loftuiting aan het adres van de zogenaamde president Arafat verre van mij werpen. Hij was immers een verstokte terrorist die de verschrikking van de zelfmoordbomaanslagen in de wereld heeft gebracht. Daarnaast heeft hij gemene zaak gemaakt met andere terroristische organisaties over de hele wereld, waaronder, in mijn eigen land, met de Provisional IRA, die jarenlang vriendschappelijke betrekkingen heeft onderhouden met de collega-moordenaars van de PLO. Namens de slachtoffers in mijn eigen land neem ik derhalve afstand van loftuitingen aan het adres van een medeplichtige aan het wereldwijde terrorisme.</p>
    </intervention>
    <intervention id="1-032" speaker_id="28572" name="Papastamkos" is_mep="True" mode="spoken">
      <p sl="el">Mijnheer de Voorzitter, zoals bekend heeft de Europese Commissie een voorstel gedaan voor een verordening tot vaststelling van een pretoetredingsinstrument (PTI). Dit is een positief voorstel aangezien daarmee de beheerswerkzaamheden in het kader van de bestaande programma’s voor de toetredingslanden en potentiële kandidaat-lidstaten in Zuidoost-Europa worden gegroepeerd en vereenvoudigd.</p>
      <p sl="el">Aangezien het PTI onder andere op sectoren als institutionele opbouw en regionale en grensoverschrijdende samenwerking van toepassing zal zijn, moet de verstrekking van de geprogrammeerde steun gebonden zijn aan strenge voorwaarden inzake de politieke conditionaliteit. Deze voorwaarden maken overigens ook deel uit van het acquis communautaire .</p>
      <p sl="el">Onze boodschap moet duidelijk zijn. Als men het hoofd wil bieden aan de uitdaging die de Europese oriëntatie met zich meebrengt, moet men geschillen oplossen door middel van dialoog, wederzijds begrip en consensus.</p>
    </intervention>
    <intervention id="1-033" speaker_id="4529" name="Ludford" is_mep="True" mode="spoken">
      <p sl="en">Mijnheer de Voorzitter, op 14 november is het Wereld Diabetes Dag. Om hier bij stil te staan, zou ik mijn collega-afgevaardigden willen vragen in hun eigen landen een vervolg te geven aan de kwestie van de discriminatie van diabetici op de arbeidsmarkt. In alle EU-lidstaten zijn mensen met diabetes uitgesloten van bepaalde beroepen, maar welke beroepen dat zijn loopt sterk uiteen. In België en het Verenigd Koninkrijk kunnen diabetici bijvoorbeeld geen politieagent worden, maar in Hongarije en Portugal kan dat wel. Italië verbiedt hun een ambulance te besturen, maar het Verenigd Koninkrijk, Portugal en Griekenland doen dat niet. In het Verenigd Koninkrijk kunnen ze geen luchtverkeersleider worden, maar in Griekenland en Portugal weer wel.</p>
      <p sl="en">In een Europese Unie met een gezamenlijke markt en vrij verkeer van arbeidskrachten raakt dit kant noch wal. Ik zal hierover vragen stellen aan de Commissie, maar ik wil mijn collega’s er toch op wijzen hoe onlogisch de huidige situatie is. Sommige van deze uitsluitingen zijn al zo’n veertig jaar geleden ingevoerd en er wordt op dit terrein dus geen rekening gehouden met moderne behandelmethoden. Aan dit soort discriminatie dient een einde te worden gemaakt.</p>
    </intervention>
    <intervention id="1-034" speaker_id="4558" name="Corbey" is_mep="True" mode="spoken">
      <p sl="nl">Voorzitter, ik wil u hierbij nog eens hartelijk danken voor het in ontvangst nemen van de plantenbak die de Europese natuur en biodiversiteit symboliseert. De plantenbak is een geschenk van het Europees habitatforum dat miljoenen Europeanen vertegenwoordigt. Via u willen we ook de collega’s erop wijzen dat we nu in Brussel een mooi stukje groen hebben staan, namelijk op de begane grond vlakbij het postkantoor. Het is de bedoeling dat we daar gezamenlijk zorg voor dragen, maar ook dat we ervoor zorgen dat het Natura 2000-netwerk voldoende financiële middelen ter beschikking krijgt om de Europese biodiversiteit te beschermen, want dat is hard nodig. Ik roep alle collega’s op om volgende week eens langs de plantenbak te lopen en stil te staan bij het belang van de natuur en van Natura 2000.</p>
    </intervention>
    <intervention id="1-035" speaker_id="28112" name="Mitchell" is_mep="True" mode="spoken">
      <p sl="en">Mijnheer de Voorzitter, ik zou uw aandacht willen vestigen op de verslechterende situatie in Darfur. Volgens de laatste cijfers van de Wereldgezondheidsorganisatie sterven daar dagelijks meer dan 450 mensen. Steeds vaker vallen groepen rebellen hulporganisaties aan en dwingen hen het gebied te verlaten. Het aantal vluchtelingen neemt toe en de VN meldt dat alleen al in de afgelopen maand nog eens 150 000 mensen dakloos zijn geworden. Op een dermate verschrikkelijke situatie dient onmiddellijk en doelmatig te worden gereageerd.</p>
      <p sl="en">Ten eerste moet de Europese Raad deze kwestie de hoogste prioriteit geven op de top die later deze maand zal plaatsvinden. Ten tweede moet de Europese Unie al haar invloed aanwenden om deze crisis op de bijeenkomst van de VN-veiligheidsraad te Nairobi onder de aandacht te brengen. Er zal daar gesproken worden over de situatie in Sudan en er zal een ontwerpresolutie worden overwogen. De Veiligheidsraad moet een duidelijk signaal afgeven aan alle betrokken partijen, om ervoor te zorgen dat zij zich houden aan de overeenkomsten die reeds zijn aangegaan en dat zij onverwijld een einde maken aan het geweld. Ten derde moet de Sudanese regering in het bijzonder worden aangesproken op haar verantwoordelijkheid voor de bescherming van haar burgers en de ontwapening van de Janjaweed-milities. Ten slotte moet de interventiemacht van de Afrikaanse Unie worden versterkt en moet haar mandaat worden uitgebreid om de veiligheidssituatie doelmatiger te kunnen aanpakken.</p>
      <p sl="en">Het wordt tijd dat de Europese Unie erop aandringt dat deze resolutie concrete en duurzame resultaten oplevert.</p>
    </intervention>
    <intervention id="1-036" speaker_id="28343" name="Rogalski" is_mep="True" mode="spoken">
      <p sl="pl">Mijnheer de Voorzitter, op 8 oktober vond een bijeenkomst plaats van de Landsmannschaft Ostpreußen . In Duitsland zijn 21 van dergelijke organisaties van verdrevenen actief. Deze organisaties zijn openlijk anti-Pools en anti-Tsjechisch. Een verdrevene is volgens een Duitse wet uit 1953 iedere Duitser die is verdreven uit de gebieden die voor 1914 tot het Duitse of het Habsburgse Rijk behoorden. De verdrevenenstatus is erfelijk. De verdrevenen eisen nietigverklaring van de rechtsbesluiten waarmee een einde werd gemaakt aan de Tweede Wereldoorlog. De nazi’s deden precies hetzelfde door het Verdrag van Versailles niet te erkennen. In de statuten van de Landsmannschaft Ostpreußen is de eis opgenomen dat Polen een gedeelte van zijn grondgebied wordt ontnomen. Zij beschouwen de Poolse soevereiniteit slechts als tijdelijk. Zij krijgen subsidie van de Duitse overheid en hun bijeenkomsten worden bezocht door bondskanselier Schröder en de Beierse premier Stoiber. Op deze bijeenkomsten worden platen verkocht met marsen van de Waffen-SS. Hoe is het mogelijk dat Duitsland, als lidstaat van de Europese Unie, dergelijke revisionistische organisaties steunt en legaal laat werken, terwijl zij oproepen tot oorlog? Het Duitse monster herrijst en het spook van Hitler zweeft boven Europa. Ik verzoek het Europees Parlement deze kwestie te onderzoeken.</p>
    </intervention>
    <intervention id="1-037" speaker_id="1833" name="Isler Béguin" is_mep="True" mode="spoken">
      <p sl="fr">Mijnheer de Voorzitter, dames en heren, op zondag 7 november werd Sébastien Briard doodgereden door een trein met hoogradioactief nucleair afval. Dit drama heeft alle milieubeschermers en antikernenergieactivisten in rouw gedompeld. Mijn gedachten gaan vandaag uit naar zijn nabestaanden en geliefden, evenals naar zijn vrienden, met wie hij zich samen inzette voor het beschermen van de aarde. Hij geloofde in een betere wereld.</p>
      <p sl="fr">Dit verschrikkelijke ongeluk is niet veroorzaakt door het noodlot: het is het directe gevolg van de weigering een democratisch debat te voeren en van de macht van de pro-nucleaire lobby, in het bijzonder in mijn eigen land. Bovendien toont het aan dat deze transporten van radioactief materiaal, per spoor of over de weg, absoluut niet van ongelukken gevrijwaard zijn; en ongelukken met deze treinen kunnen rampzalige gevolgen hebben. Sébastien stelde dit gevaar aan de kaak en zijn protest is hem fataal geworden op een spoorlijn in Lotharingen, waarover honderden van dit soort wagons rijden. Laat ons hier zijn nagedachtenis en zijn geweldloze actie in ere houden. Laat ons hem gedenken.</p>
    </intervention>
    <intervention id="1-038" speaker_id="28399" name="López-Istúriz White" is_mep="True" mode="spoken">
      <p sl="es">Mijnheer de Voorzitter, ik wil de aandacht van dit Parlement vestigen op de kunstgrepen die de regeringen van Spanje en Groot-Brittannië achter de schermen uithalen om het bloeddorstige communistische regime van Fidel Castro op Cuba van zuurstof te voorzien.</p>
      <p sl="es">U hebt ons vandaag nog herinnerd aan de val van de Berlijnse Muur, maar helaas zijn er nog altijd moordzuchtige dinosaurussen die onze idealen van vrijheid en democratie bedreigen. En dan heb ik het dus over het Castro-regime. Ik zal uw advies opvolgen, mijnheer de Voorzitter, en mij onverminderd blijven inzetten voor de verdediging van de mensenrechten. Daarom verzoek ik u om niet langer toe te staan dat leden van dit Parlement naar Cuba gaan om daar ten koste van onze begroting reclame voor het regime te maken en om voortaan alleen steun te geven aan reizen naar Cuba van afgevaardigden die ons informeren en voorlichten over de situatie van de politieke en gewetensgevangenen op Cuba.</p>
      <p sl="es">Het beleid van de Europese Unie ten opzichte van Cuba mag niet worden gewijzigd. Wij moeten dit beleid verdedigen ter nagedachtenis aan de duizenden die vermoord of gemarteld zijn en daarbij mogen we vooral de gebeurtenissen van vorig jaar niet vergeten, toen tal van onschuldige mensen standrechtelijke werden geëxecuteerd. Het moet afgelopen zijn met het vasthouden van politieke gevangenen op Cuba.</p>
      <p sl="es">Wij eisen vrijheid voor het Cubaanse volk zodat het een vreedzame politieke omwenteling kan bewerkstelligen en zijn potentiële grootsheid kan bewijzen. Het Cubaanse volk heeft geen enkele behoefte aan een uit de tijd geraakte clown met handlangers die om al zijn grappen lachen.</p>
    </intervention>
    <intervention id="1-039" speaker_id="2099" name="Evans, Robert" is_mep="True" mode="spoken">
      <p sl="en">Mijnheer de Voorzitter, in uw openingswoorden had u het over jubilea. Voordat we weer in Straatsburg bijeenkomen is er nog een jubileum. Op 3 december is het namelijk precies twintig jaar geleden dat in India de Bhopal-ramp plaatsvond. Die tragedie – waarbij meer dan 20 000 doden vielen – eist nog iedere dag een nieuw slachtoffer. Meer dan 120 000 mensen raakten destijds gewond en de overlevenden en de kinderen die zij sindsdien hebben gekregen lijden nog altijd aan afschuwelijke verwondingen, ziekteverschijnselen en handicaps.</p>
      <p sl="en">Desalniettemin heeft Dow Chemicals, de huidige Amerikaanse eigenaar van de fabriek van Union Carbide – zich de afgelopen dertien jaar doof gehouden voor de oproepen om in India terecht te staan wegens dood door schuld. De uitgekeerde schadevergoedingen waren armzalig, de aanvaarde verantwoordelijkheid te verwaarlozen. Ik hoop dat u, mijnheer de Voorzitter, en mijn collega’s hier in dit Parlement, uw steun zult geven aan alle maatregelen waarmee de slachtoffers recht kan worden gedaan en waarmee zij daadwerkelijk worden geholpen.</p>
    </intervention>
    <intervention id="1-040" speaker_id="24089" name="Tomczak" is_mep="True" mode="spoken">
      <p sl="pl">Dames en heren, onze waarschuwingen over de gevaarlijke richting waarin de Europese Unie zich ontwikkelt worden bewaarheid. Wij zijn getuige van het ontstaan van een nieuw totalitair systeem, zonder enig respect voor het natuurlijk recht, de rechten van volkeren, het familierecht en het recht op leven van ieder individu. De dromen van een Europa van solidariteit, democratie, vrijheid en hulp aan zwakkeren verliezen aan kracht. Dames en heren, uw Europese Unie is een mislukking. In werkelijkheid zien wij chaos en moreel relativisme, economische crisis, werkloosheid, toenemende maatschappelijke onvrede, het recht van de sterkste achter een democratische façade en een onderscheid tussen eerste- en tweederangslidstaten. Er wordt een nieuwe superstaat opgericht, die is gebaseerd op leugens en een krankzinnige ideologie die haar oorsprong vindt in eerdere totalitaire systemen. Dit is wat men kan verwachten wanneer mensen God verloochenen en zichzelf in zijn plaats stellen. Wij Polen verwerpen dit Europa en doen een oproep aan andere volkeren: ontwaakt, mensen van goede wil, met name iedereen die het christendom belijdt! Men spuwt jullie in het gezicht en jullie zwijgen en gaan door de knieën voor verdorven compromissen. Jullie hebben professor Buttiglione geofferd en aanvaarden een dictatoriale Grondwet. Wij verwerpen dit dictaat en deze barbaarse orde. Verdoolde en gekwelde minderheden willen wij helpen, maar wij laten ons door hen niet overheersen. De volkeren van Europa hebben recht op vrijheid, waarheid, God en het kruis. Dat is ons Europa!</p>
    </intervention>
    <intervention id="1-041" speaker_id="28372" name="Czarnecki, Ryszard" is_mep="True" mode="spoken">
      <p sl="pl">Mijnheer de Voorzitter, de recente recordstijging van de koers van de euro ten opzichte van de dollar wekt onrust in de minderheid van de EU-lidstaten, namelijk in de twaalf lidstaten, van de vijfentwintig landen, die samen de eurozone vormen. Deze situatie is tot op zekere hoogte natuurlijk gunstig voor exporteurs in sommige “nieuwe” EU-lidstaten, maar voor de oude lidstaten is dit minder gunstig. Wel legt deze situatie de radeloosheid en het gebrek aan initiatief van de Europese Centrale Bank bloot. De Europese Centrale Bank in Frankfurt am Main heeft één standaardreactie op alles wat er met de euro gebeurt, en dat is dat iedere reactie volledig uitblijft. Daarom stel ik voor dat wij in het Parlement een debat wijden aan de rol van de Europese Centrale Bank. Onlangs is de heer Jean-Claude Trichet, de president van de Europese Centrale Bank, verschenen voor een van de commissies van het Europees Parlement. Ik hoop dat wij ook in het Parlement een debat over de praktische rol van de Bank zullen kunnen voeren.</p>
    </intervention>
    <intervention id="1-042" speaker_id="28150" name="Gál" is_mep="True" mode="spoken">
      <p sl="hu">Als jurist die gespecialiseerd is in de rechten van minderheden en zich inzet voor de toetreding van Roemenië zou ik uw aandacht willen vestigen op een toenemend democratisch tekort. Op 28 november zullen er algemene verkiezingen worden gehouden in Roemenië. Op 25 oktober werd een van de organisaties die de Hongaarse minderheid vertegenwoordigen het recht ontnomen deel te nemen aan deze verkiezingen, op grond van een discriminerende kieswet en na optreden van de politie en intimidatie van bepaalde personen. De methoden die werden gehanteerd zijn geen van alle verenigbaar met het Europese concept van pluralisme en democratie. De desbetreffende organisatie, de Hongaarse Burgerunie, werd in juli ook al op discriminerende wijze uitgesloten van de verkiezingen voor de plaatselijke overheden. Dit voorval is in het jaarverslag van de Europese Commissie veroordeeld en destijds heeft de PPE-DE-fractie een comité opgezet om deze zaak te onderzoeken. De discriminerende bepalingen in de kieswet, het discriminerende optreden van de autoriteiten en de genoemde uitsluiting van de verkiezingen vormen een grove schending van de Europese normen ten aanzien van democratie en pluralisme, alsmede van de criteria van Kopenhagen, die de basis vormen voor een stabiele constitutionele staat en een goed functionerende democratie. Een goed functionerende democratie is immers een voorwaarde voor lidmaatschap van de Unie.</p>
    </intervention>
    <intervention id="1-043" speaker_id="28169" name="Mastenbroek" is_mep="True" mode="spoken">
      <p sl="nl">Voorzitter, ik dank u in het bijzonder voor de woorden van steun en solidariteit die u zojuist namens het Europees Parlement heeft gericht tot Nederland. Zoals bekend, werd op 2 november jongstleden de Nederlandse filmmaker en kritische columnist Theo van Gogh op beestachtige wijze vermoord door een islamitische extremist. Als reactie hierop zijn in Nederland reeds verschillende aanslagen op moskeeën en islamitische scholen gepleegd. Tot nu toe heeft de Europese Unie deze terreurdaden niet krachtig en luid veroordeeld als iets wat heel Europa aangaat. Over de redenen daarvoor wordt veel gespeculeerd. De Raad zou een debat over islamitisch extremisme op dit moment niet aandurven of de gebeurtenissen zouden worden beschouwd als een exclusieve Nederlandse aangelegenheid. Ik weet niet of die speculaties kloppen, maar een veroordeling van de hele EU zou wel heel welkom zijn. Wij moeten een debat over de islam in Europa niet uit de weg gaan, al was het maar om alle gematigde krachten – gelovig of ongelovig – te verenigen om het extremisme en het racisme te isoleren en te bestrijden. De gebeurtenissen in Nederland kunnen zich namelijk overal in Europa voordoen, en Nederland en zijn burgers kunnen de solidariteit en de steun van de EU goed gebruiken.</p>
    </intervention>
    <intervention id="1-044" speaker_id="28398" name="Iturgaiz Angulo" is_mep="True" mode="spoken">
      <p sl="es">Mijnheer de Voorzitter, ik wil het feit veroordelen dat er gisteren door Batasuna, een politieke groepering die verboden is omdat zij deel uitmaakt van het netwerk van de ETA, op het grondgebied van de Europese Unie, om precies te zijn in de Spaanse stad San Sebastián, een bijeenkomst is gehouden waarop het terrorisme werd verdedigd en verheerlijkt. Daarnaast wil ik mijn teleurstelling uitspreken over het feit dat er noch door de autonome Baskische regering, noch door de centrale overheid maatregelen zijn genomen om te voorkomen dat het betreffende illegale evenement werd gehouden.</p>
      <p sl="es">Vandaag voelen de Baskische burgers, evenals de rest van de Spaanse burgers, nog steeds verbazing, verwarring en vooral verontwaardiging over het feit dat er niet met alle democratische bevoegdheden waarover een rechtsstaat beschikt tegen deze verboden groepering is opgetreden.</p>
      <p sl="es">Daarom roep ik dit Parlement en de Europese instellingen op niet te versagen in de strijd tegen het terrorisme en in de strijd tegen de handlangers van de terroristen. Ik verzoek u dan ook met klem deze personen te veroordelen en overal in de Europese Unie te vervolgen.</p>
    </intervention>
    <intervention id="1-045" speaker_id="2174" name="Whitehead" is_mep="True" mode="spoken">
      <p sl="en">Mijnheer de Voorzitter, ik wil graag kort twee kwesties aan de orde stellen die verband houden met de vrijheid van meningsuiting. Ten eerste is in Israël Mordechai Vanunu opnieuw gearresteerd. Hij heeft een celstraf van achttien jaar uitgezeten – grotendeels in eenzame opsluiting –, werd vrijgelaten en is nu weer gearresteerd wegens omgang met buitenlanders. Aangezien hij kerkasiel aanvraagt in de kathedraal van Jeruzalem, kan hij moeilijk anders.</p>
      <p sl="en">De tweede kwestie die ik aan de orde zou willen stellen betreft een reeks invallen door FBI-agenten bij 21 onafhankelijke mediakanalen, meest in de Europese Unie. Het merendeel is gesloten.</p>
      <p sl="en">Voor geen van beide acties is een duidelijke verklaring afgegeven. Ik zou het Huis in overweging willen geven dat we ons in moeilijke tijden niet minder maar juist meer moeten bekommeren om de vrijheid en om kwesties die betrekking hebben op de vrijheid van meningsuiting. Ik hoop dat de autoriteiten hier een verklaring kunnen eisen voor deze acties.</p>
    </intervention>
    <intervention id="1-046" speaker_id="21817" name="Borghezio" is_mep="True" mode="spoken">
      <p sl="it">Mijnheer de Voorzitter, geachte collega’s, de fracties van het Europees Parlement hebben de afgelopen maanden uitnodigingen ontvangen van de regering van de Volksrepubliek China, waarin zij werden gevraagd delegaties te sturen voor besprekingen. Ik wil eraan herinneren dat het Parlement gedurende de vorige zittingsperiode, tijdens een plechtige bijeenkomst, met grote aandacht en ontroering heeft geluisterd naar de Dalai Lama. Hij sprak destijds over het tragische lot van zijn volk en de culturele genocide waarvan de Tibetanen het slachtoffer zijn.</p>
      <p sl="it">Ik wil de vertegenwoordigers van alle fracties vragen het sturen van delegaties naar de Volksrepubliek China te koppelen aan de voorwaarde dat elke delegatie in de gelegenheid wordt gesteld om zelf de situatie op het vlak van de culturele, politieke en religieuze vrijheid van het Tibetaanse volk te beoordelen.</p>
    </intervention>
    <intervention id="1-047" speaker_id="5570" name="Ribeiro e Castro" is_mep="True" mode="spoken">
      <p sl="pt">Mijnheer de Voorzitter, collega’s, ik wil het hebben over Oswaldo Paya aan wie, zoals u weet, in 2002 de Sacharovprijs is toegekend. Alleen al het afgelopen jaar heeft het regime van Fidel Castro hem tot vier keer toe belet hier met ons te komen debatteren over de zorgwekkende toestand van de mensenrechten in zijn land, Cuba.</p>
      <p sl="pt">Naar verluidt, mijnheer de Voorzitter, heeft Oswaldo Paya u afgelopen vrijdag een brief gestuurd. Een afschrift daarvan heeft hij verzonden aan Commissievoorzitter Prodi, de commissarissen Nielson en Patten en de voorgedragen Commissievoorzitter Barroso. Ik heb ook vernomen dat het de bedoeling is die brief onder alle leden van dit Parlement te verspreiden. Dat zou erg nuttig zijn, want morgen zullen wij een debat voeren over de situatie op Cuba. Ook de Raad schijnt dit thema een dezer dagen te bespreken. Er is namelijk sprake van een samenzwering van een aantal regeringen tegen de mensenrechten in Cuba en tegen de hoop op vrede in dat buitengewoon vriendelijke land. Het is ontstellend dat die samenzwering voortduurt zonder dat wij het standpunt van de Cubaanse democraten hebben kunnen beluisteren.</p>
      <p sl="pt">Daarom vraag ik u, mijnheer de Voorzitter, of u die brief inderdaad ontvangen heeft en of u van plan bent dat schrijven te verspreiden. Tevens zou ik u willen vragen de brief te doen toekomen aan het Nederlands voorzitterschap en de Raad. Hartelijk dank.</p>
    </intervention>
    <intervention id="1-048" speaker_id="28299" name="Sonik" is_mep="True" mode="spoken">
      <p sl="pl">Mijnheer de Voorzitter, ik wil uw aandacht vestigen op de overtreding van de consumentenrechten van EU-burgers in Slowakije en Tsjechië en verzoek u maatregelen te nemen met betrekking tot deze zaak. Slowaakse en Tsjechische instellingen en bedrijven brengen voor toeristen die deze landen bezoeken speciale prijzen in rekening. Polen en burgers uit de andere lidstaten van de Europese Unie worden gediscrimineerd in restaurants, hotels en musea. Voor dezelfde diensten wordt aan buitenlanders een twee- of driemaal zo hoge prijs in rekening gebracht als aan de inwoners van deze landen. In de praktijk betekent dit dat bijvoorbeeld in een museum in het Engels een andere, hogere, toegangsprijs wordt opgegeven dan in de landstaal. Het hanteren van verschillende prijzen voor de eigen burgers en voor buitenlanders vormt een inbreuk op de elementaire consumentenrechten van de Europese Unie. Alle burgers van de 25 EU-lidstaten zijn, net zoals de Tsjechen en de Slowaken, burgers van de Europese Unie en binnen de Gemeenschap hebben zij allemaal dezelfde rechten en plichten. Daarom verzoek ik u, mijnheer de Voorzitter, alsmede de Commissie interne markt en consumentenbescherming en de regeringen van Slowakije en Tsjechië om stappen te ondernemen in verband met deze kwestie. Er is haast geboden, want het toeristische winterseizoen staat voor de deur en tienduizenden toeristen zullen Slowakije en Tsjechië bezoeken.</p>
    </intervention>
    <intervention id="1-049" speaker_id="28584" name="Toussas" is_mep="True" mode="spoken">
      <p sl="el">Mijnheer de Voorzitter, de kankerverwekkende dioxines die zijn aangetroffen in dierlijke en zuivelproducten uit lidstaten van de Europese Unie, zijn een gevaar voor consumenten.</p>
      <p sl="el">Dit nieuwe voedselschandaal toont aan dat het hier om een politiek probleem gaat en dat wij eerst de vinger op de zere plek moeten leggen, vooraleer wij wetgevende maatregelen kunnen treffen.</p>
      <p sl="el">Winstbejag en woekerwinsten bepalen de wetten waaraan het beheer van de voedselketen is onderworpen. Daar ligt de hoofdoorzaak van de steeds slechter wordende voedselkwaliteit. Zolang de productie verder wordt geïntensiveerd, en zolang de macht en controle over de voedselsector in handen is van grote multinationals, die aan de hand van kosten-batenanalyses de productiemethoden en de kwaliteit van ons voedsel bepalen, kunnen de consumenten nooit doeltreffende garanties krijgen ten aanzien van hun gezondheid.</p>
      <p sl="el">Met het vaststellen van verordeningen kan de aard van de productie echter niet worden veranderd. Als het productieproces zelf niet wordt veranderd en de toepassing van illegale en gevaarlijke productie-, verwerkings- en distributiemethoden in de voedingssector niet wordt verboden, zal er geen eind komen aan de misdadige en voor de volksgezondheid schadelijke activiteiten.</p>
      <p sl="el">De voedselveiligheidsrisico’s die recentelijk aan het licht zijn gekomen …</p>
      <a text="(Spreker wordt door de Voorzitter onderbroken)"/>
    </intervention>
    <intervention id="1-050" speaker_id="28334" name="Krupa" is_mep="True" mode="spoken">
      <p sl="pl">Mijnheer de Voorzitter, ik wil protest aantekenen tegen de belediging van de regeringen van de nationale staten in het Europees Parlement. De Polen zijn een volk dat bijzonder onder de laatste twee totalitaire systemen heeft geleden. Het nazistische fascisme en het communisme hebben onder mijn volk en in mijn vaderland zowel op materieel als op intellectueel en geestelijk vlak een ravage aangericht. Geen moment heeft mijn volk de tijd gekregen om zich hiervan te herstellen. In het volle bewustzijn van de mogelijke terugkeer van het totalitarisme maak ik bezwaar tegen de uitlatingen van sommige parlementsleden, in het bijzonder van de heer Schulz, die de regeringen van de lidstaten loopjongens noemde. Na God en gezin vertegenwoordigen volk en vaderland immers onze hoogste waarden. De huidige tendensen in de Europese Unie bevorderen een wereld van mensen zonder vaderland of godsdienst, voor wie patriottisme en de eigen cultuur en taal geen enkele betekenis meer hebben. Dit alles gebeurt in naam van een zielloze gemeenschappelijke staat met een gemeenschappelijke regering. Europa kan zich echter uitsluitend ontwikkelen als een Europa van vaderlanden. De democratisch gekozen regeringen van de lidstaten moeten daarom, in het bijzonder in dit Parlement, met respect worden behandeld. In een Europa dat is afgesneden van zijn christelijke wortels, zonder godsdienst, zonder vaderland, dat uitsluitend steunt op de mammon, kunnen mensen niet gedijen. Een dergelijk Europa drijft de mens slechts in de armen van destructief totalitarisme.</p>
    </intervention>
    <intervention id="1-051" speaker_id="4521" name="Tannock" is_mep="True" mode="spoken">
      <p sl="en">Mijnheer de Voorzitter, ik zal deel uitmaken van de parlementaire delegatie die aanstaande zondag toezicht zal houden op de eindronde van de presidentsverkiezingen in Oekraïne. Tenzij de EU akkoord gaat met de mogelijkheid dat voor dit prachtige land op de lange termijn het EU-lidmaatschap is weggelegd, is het onvermijdelijk dat wie ook de winnaar wordt maar één economische optie heeft, namelijk om oostwaarts naar Moskou te kijken. Oekraïne zal dan gedwongen zijn om de gemeenschappelijke economische ruimte met Rusland, Wit-Rusland, Kazachstan, en mogelijk zelfs Oezbekistan volledig te verwezenlijken. Als het eenmaal nauwe vrijhandelsverdragen gesloten heeft met landen als Wit-Rusland en Oezbekistan, die een deplorabele staat van dienst hebben op het gebied van de mensenrechten, en zeker wanneer deze verdragen zouden uitgroeien tot een douane-unie, zal de deur naar toetreding tot de EU voorgoed zijn dichtgeslagen.</p>
      <p sl="en">Met de mogelijke uitzondering van de heer Berlusconi durft geen enkele EU-leider het aan bemoedigende signalen af te geven aan Oekraïne met betrekking tot de Euro-Atlantische integratie. Het is moreel niet verdedigbaar om wel onderhandelingen te openen met Turkije en met de landen van de westelijke Balkan, en Oekraïne een dergelijk recht te ontzeggen. Deze verkiezingen moeten dan ook niet alleen vrij, eerlijk en transparant zijn, maar bovendien moet de optie van toetreding tot de EU op de lange termijn tot de keuzemogelijkheden van het Oekraïense volk blijven horen.</p>
    </intervention>
    <intervention id="1-052" speaker_id="28507" name="Mote" is_mep="True" mode="spoken">
      <p sl="en">Mijnheer de Voorzitter, tijdens onze vorige vergadering en nadat ik documenten had overhandigd aan de Serious Fraud Office te Londen, heb ik dit Huis kenbaar gemaakt dat ik de Britse regering zou oproepen alle toekomstige financiering aan de Europese Unie te onthouden, daar het Britse Parlement nog nooit heeft ingestemd met het overdragen van overheidsgeld aan derden zonder erop te kunnen vertrouwen dat deze er naar behoren verantwoording over afleggen.</p>
      <p sl="en">Later heeft u gezegd dat een dergelijke actie strijdig zou zijn met de wetgeving van de Europese Unie. Uw stelling roept een aantal vragen op. Wilt u beweren dat lidstaten te allen tijde hun bijdrage moeten betalen aan de Europese Unie, ongeacht de mate waarin haar toezicht op de financiën tekortschiet? Wilt u beweren dat de Europese Unie niet gedwongen kan worden om naar behoren verantwoording af te leggen aan haar geldgevers?</p>
      <p sl="en">In de Verdragen staat het volgende: “Ter bestrijding van fraude waardoor de financiële belangen van de Unie worden geschaad, nemen de lidstaten dezelfde maatregelen als die welke zij treffen ter bestrijding van fraude waardoor hun eigen financiële belangen worden geschaad.” Wilt u beweren dat deze woorden eigenlijk geen enkele betekenis hebben en dat er niet de hand aan gehouden kan worden?</p>
    </intervention>
    <intervention id="1-053" speaker_id="28377" name="Geringer de Oedenberg" is_mep="True" mode="spoken">
      <p sl="pl">Mijnheer de Voorzitter, ik wil erop wijzen dat de laatste uitbreiding van de Europese Unie extra middelen vergt. Het politieke besluit tot de uitbreiding heeft overduidelijk financiële gevolgen, aangezien er aanvullende middelen nodig zijn om een daadwerkelijke integratie van de nieuwe landen te bewerkstelligen.</p>
      <p sl="pl">Wij verwerpen het voorstel tot verlaging van de begroting juist nu de Europese Unie met tien over het algemeen arme landen is uitgebreid. Wij moeten in de eerste plaats zorgen voor een begroting die de cohesie binnen de huidige Europese Unie waarborgt. Pas daarna kan werk worden gemaakt van de financiële planning voor volgende uitbreidingen, in de wetenschap dat ook die aanvullende middelen zullen vereisen.</p>
    </intervention>
  </section>
  <section id="creitem14" title="Ontwerp van algemene begroting van de Europese Unie voor het begrotingsjaar 2005 (indieningstermijn ontwerpamendementen): zie notulen"/>
  <section id="creitem15" title="Agenda van de volgende vergadering: zie notulen"/>
  <section id="creitem16" title="Sluiting van de vergadering"/>
</text>
