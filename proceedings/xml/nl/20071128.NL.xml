<?xml version='1.0' encoding='utf-8'?>
<text id="20071128.NL" lang="nl" date="2007-11-28" place="Brussel" edition="Uitgave PB">
  <section id="creitem1" title="1. Hervatting van de zitting">
    <intervention id="3-004" speaker_id="4482" name="De Voorzitter" is_mep="True" mode="spoken">
      <p sl="nl">Ik verklaar de zitting van het Europees Parlement, die op donderdag 15 november 2007 werd onderbroken, te zijn hervat.</p>
    </intervention>
  </section>
  <section id="creitem2" title="2. Goedkeuring van de notulen van de vorige vergadering: zie notulen"/>
  <section id="creitem3" title="3. Samenstelling Parlement: zie notulen"/>
  <section id="creitem4" title="4. Onderzoek geloofsbrieven: zie notulen"/>
  <section id="creitem5" title="5. Samenstelling commissies en delegaties: zie notulen"/>
  <section id="creitem6" title="6. Van de Raad ontvangen verdragsteksten: zie notulen"/>
  <section id="creitem7" title="7. Aan de standpunten en resoluties van het Parlement gegeven uitvoering: zie notulen"/>
  <section id="creitem8" title="8. Afkondiging van de Europese consensus over humanitaire hulp(ingediende ontwerpresoluties): zie notulen"/>
  <section id="creitem9" title="9. Situatie in Georgië (ingediende ontwerpresoluties): zie notulen"/>
  <section id="creitem10" title="10. Ingekomen stukken: zie notulen"/>
  <section id="creitem11" title="11. Schriftelijke verklaringen (indiening): zie notulen"/>
  <section id="creitem12" title="12. Regeling van de werkzaamheden">
    <intervention id="3-016" speaker_id="4482" name="De Voorzitter" is_mep="True" mode="spoken">
      <p sl="nl">De definitieve versie van de conceptagenda, opgesteld overeenkomstig artikelen 130 en 131 van het Reglement, is verspreid. De volgende amendementen zijn ingediend:</p>
    </intervention>
    <intervention id="3-017" speaker_id="1911" name="Martin Schulz" is_mep="True" mode="spoken">
      <p sl="de">namens de PSE-Fractie . – Mevrouw de Voorzitter, op de agenda voor vandaag staat de verklaring van de Commissie inzake partnerschapsovereenkomsten met de ACS-landen. Voor dat debat is een resolutie in de maak. Vanmorgen en de afgelopen dagen heeft onze fractie zeer intensieve debatten over deze resolutie gevoerd. We hebben ook erg ons best gedaan om met andere fracties een compromisresolutie op te stellen, met het oog op het bereiken van een dergelijk compromis. Helaas is dat niet gelukt. Toch willen we niet opgeven. We proberen nog steeds een compromis te bereiken voordat we onze toevlucht zullen moeten nemen tot bestreden besluiten.</p>
      <p sl="de">Namens mijn fractie stel ik daarom voor om de resolutie over deze verklaring van de Commissie en de stemming over de resolutie uit te stellen tot de vergaderperiode in december. Ik zou de leden van dit Huis dankbaar zijn als zij aan deze gang van zaken hun steun zouden willen verlenen, omdat er daardoor meer ruimte komt voor onderhandelingen om tot een compromis te komen.</p>
    </intervention>
    <intervention id="3-018" speaker_id="4482" name="De Voorzitter" is_mep="True" mode="spoken">
      <p sl="nl">Mijnheer Schulz, we komen te zijner tijd, overeenkomstig de regeling van de werkzaamheden, op dit onderwerp terug.</p>
      <p sl="nl">Woensdag:</p>
      <p sl="nl">De gecombineerde behandeling van de spoorwegen in de Gemeenschap wordt gehouden vóór de behandeling van het rapport van mevrouw Hieronymi over televisie-uitzendingen.</p>
      <p sl="nl">Het rapport van de heer Ortuondo Larrea over de interoperabiliteit van het communautaire spoorwegsysteem wordt in stemming gebracht tijdens de volgende vergaderperiode in Straatsburg.</p>
      <p sl="nl">Donderdag:</p>
      <p sl="nl">Ik deel u mee dat bij de stemmingen:</p>
      <p sl="nl">het verslag van de heer Leinen over het amendement op de verordening houdende het Financieel Reglement van toepassing op de algemene begroting van de Europese Gemeenschappen wordt aangenomen krachtens artikel 43, lid 1 en in stemming wordt gebracht;</p>
      <p sl="nl">het verslag van de heer Blokland over gevaarlijke chemische stoffen verschoven wordt naar de vergaderperiode in januari, zodat bij de eerste lezing overeenstemming kan worden bereikt.</p>
      <p sl="nl">Dan uw onderwerp, mijnheer Schulz.</p>
      <p sl="nl">Ik heb van de sociaal-democratische fractie een verzoek ontvangen de stemming over de ontwerpresoluties inzake partnerschapsovereenkomsten uit te stellen tot de zitting in december, met als gevolg dat er nieuwe uiterste inleverdata voor de teksten vastgesteld moeten worden.</p>
    </intervention>
    <intervention id="3-019" speaker_id="28381" name="João de Deus Pinheiro" is_mep="True" mode="spoken">
      <p sl="pt">namens de PPE-DE-Fractie. – Mevrouw de Voorzitter, ik merk bij de sociaal-democratische fractie de bereidheid op tot het sluiten van compromissen en ik moet zeggen, namens de PPE-DE-Fractie, dat wij ook open staan voor een compromis en dat we ons dus niet tegen de suggestie van de heer Schulz zullen verzetten. Naar aanleiding van het referendum in Venezuela willen wij echter tijdens de vergaderperiode in december ook graag een resolutie over de situatie in dat land. In de geest van deze bereidheid tot het sluiten van compromissen en ook in de geest van het kerstfeest vind ik dat we aan de voorstellen tegemoet kunnen komen.</p>
    </intervention>
    <intervention id="3-020" speaker_id="4482" name="De Voorzitter" is_mep="True" mode="spoken">
      <p sl="nl">Mijnheer Pinheiro, het gaat hier niet over Venezuela, maar over het voorstel van de sociaal-democratische fractie de ontwerpresoluties inzake economische partnerschapsovereenkomsten te verschuiven naar de zitting in december.</p>
      <p sl="nl">Wil iemand zich uitspreken vóór dit voorstel?</p>
    </intervention>
    <intervention id="3-021" speaker_id="28381" name="João de Deus Pinheiro" is_mep="True" mode="spoken">
      <p sl="pt">namens de PPE-DE-Fractie. – Mevrouw de Voorzitter, u hebt waarschijnlijk niet gehoord wat ik zei. Ik begon met te zeggen dat wij bij wijze van compromis bereid zouden zijn met deze suggestie mee te gaan, maar dat we graag willen dat onze sociaal-democratische vrienden, in de geest van het kerstfeest, op hun beurt dan ons voorstel voor een resolutie over Venezuela accepteren, naar aanleiding van het daar gehouden referendum.</p>
    </intervention>
    <intervention id="3-022" speaker_id="4482" name="De Voorzitter" is_mep="True" mode="spoken">
      <p sl="nl">Is er iemand die zich tegen het voorstel wil uitspreken?</p>
    </intervention>
    <intervention id="3-023" speaker_id="4303" name="Helmuth Markov" is_mep="True" mode="spoken">
      <p sl="de">namens de GUE/NGL-Fractie. – Mevrouw de Voorzitter, ik ben nogal verbaasd over dit voorstel van de sociaal-democratische fractie. In de gemeenschappelijke ontwerpresolutie van de sociaal-democraten, de Groenen en mijn fractie is ook de resolutie opgenomen die in Kigali is aangenomen. In Kigali hebben de leden van de PPE-DE-Fractie ook met dit compromis ingestemd. Daarom begrijp ik eenvoudig niet waarom alles nu verschoven moet worden voor een nader debat. De leden van dit Huis waren immers gezamenlijk al tot overeenstemming gekomen? Iedereen heeft in Kigali met dit compromis ingestemd! Daarom ben ik tegen dit uitstel. Het betreffende document wordt al door een groot aantal leden gesteund en er zou vandaag over gestemd kunnen worden.</p>
    </intervention>
    <intervention id="3-024" speaker_id="1934" name="Daniel Cohn-Bendit" is_mep="True" mode="spoken">
      <p sl="de">namens de Verts/ALE-Fractie . – Mevrouw de Voorzitter, om misverstanden te voorkomen: het probleem is niet de inhoud, het probleem is dat zij er zeker van willen zijn dat ze een meerderheid krijgen. Ik ben van mening dat dit legitiem is. U hebt volkomen gelijk, mijnheer Markov: het voorstel houdt in dat er opnieuw een debat komt. Dat is moeilijk te begrijpen, maar het idee dat er bij de sociaal-democraten achter zit is dat ze de zekerheid willen hebben dat een meerderheid datgene steunt wat iedereen toch al wil bereiken. Daar gaat het om en daarom willen ze uitstel. Dat is alles.</p>
    </intervention>
    <intervention id="3-026" speaker_id="4482" name="De Voorzitter" is_mep="True" mode="spoken">
      <p sl="nl">De stemming over de ontwerpresoluties inzake economische partnerschapsovereenkomsten wordt verschoven naar december en de voorgestelde termijnen zijn als volgt.</p>
      <p sl="nl">Voor het indienen van ontwerpresoluties: woensdag 5 december om 12.00 uur;</p>
      <p sl="nl">voor amendementen en gemeenschappelijke ontwerpresoluties: maandag 10 december om 19.00 uur.</p>
      <p sl="nl">De stemming vindt plaats op woensdag 12 december.</p>
      <p sl="nl">Ik heb van de Fractie van de Europese Volkspartij en Europese Democraten het verzoek ontvangen voor een debat over de verklaring van de Commissie inzake het referendum in Venezuela, met de overlegging van ontwerpresoluties.</p>
      <p sl="nl">Is er iemand die zich tegen dit verzoek wil uitspreken?</p>
    </intervention>
    <intervention id="3-027" speaker_id="1911" name="Martin Schulz" is_mep="True" mode="spoken">
      <p sl="de">namens de PSE-Fractie. – Mevrouw de Voorzitter, de heer de Deus Pinheiro had het zonet over de geest van kerstfeest. Ik ben ook voorstander van de geest van het kerstfeest, maar we moeten het niet overdrijven. In die geest hebben we ons tenslotte geheel bereid getoond tot een compromis, toen we uit Kigali kwamen.</p>
      <p sl="de">Wat Venezuela betreft: er zullen in elk debat altijd meningsverschillen en zelfs wrijvingen zijn over de heer Chávez. We vinden dat een debat nuttig is – we voeren het zelfs op dit moment –, maar we zijn er niet van overtuigd dat het mogelijk is op korte termijn tot een zinnige resolutie te komen – vandaag niet en morgen niet. Als we deze resolutie verschuiven naar de vergaderperiode in december, is zij drie weken oud. Het is heel nuttig om het debat nu te voeren, maar we willen geen resolutie, want die zou óf in elkaar geflanst worden óf veel te laat komen. Ik vind dat we vandaag het debat moeten voeren en dat dat voldoende is.</p>
    </intervention>
    <intervention id="3-028" speaker_id="4482" name="De Voorzitter" is_mep="True" mode="spoken">
      <p sl="nl">Wil iemand dit verzoek steunen?</p>
    </intervention>
    <intervention id="3-029" speaker_id="28381" name="João de Deus Pinheiro" is_mep="True" mode="spoken">
      <p sl="pt">namens de PPE-DE-Fractie . – Mevrouw de Voorzitter, dank u voor de gelegenheid die u mij biedt. Na het in Venezuela te houden referendum zal er een nieuwe situatie ontstaan. Het gaat hier om een heel belangrijk referendum en ik had het gevoel dat het ook belangrijk was dat het Parlement de gelegenheid had nu een rationeel debat over dit onderwerp te voeren, gezien de mogelijke uitkomsten van het referendum. We kunnen dan proberen in december een resolutie aan te nemen. Ik ben van mening dat dit mogelijk is en dat we deze moeite zouden moeten nemen. Ik doe deze suggestie in de geest van het kerstfeest en de samenwerking.</p>
    </intervention>
  </section>
  <section id="creitem13" title="13. Welkomstwoord">
    <intervention id="3-032" speaker_id="4482" name="De Voorzitter" is_mep="True" mode="spoken">
      <p sl="nl">Het doet ons veel genoegen vandaag in ons Parlement een delegatie van het parlement van de Islamitische Republiek Afghanistan welkom te heten. Afgelopen december heeft deze delegatie ons ook een bezoek gebracht in Straatsburg en we zijn zeer verheugd dat we hen nu ook in Brussel kunnen verwelkomen.</p>
      <a text="(Applaus)"/>
      <p sl="nl">Dames en heren, ik wil graag onze oprechte condoleances en diepe medeleven uitspreken tegenover uw Assemblee en het Afghaanse volk voor de terreuraanslag van 6 november 2007, waarbij zes leden van uw parlement en ongeveer honderd Afghaanse burgers het leven lieten. Een van de slachtoffers was Sayed Mustafa Kazemi, die lid was van de delegatie die ons vorig jaar in Straatsburg een bezoek bracht.</p>
      <p sl="nl">Het doel van uw bezoek is een regelmatig terugkerende dialoog, die ons in staat zal stellen sneller een beter inzicht te krijgen in de politieke en sociale situatie in Afghanistan en die ons in de gelegenheid zal stellen de hulp die uw land nodig heeft, te bespreken.</p>
      <p sl="nl">Ik heb er het volste vertrouwen in dat u dit bezoek allen ziet als een symbool van onze gezamenlijke inspanningen democratische waarden en volledige eerbiediging van mensenrechten over de hele wereld te bevorderen.</p>
      <p sl="nl">Ik wil graag onze voldoening over uw bezoek uitspreken en u verzekeren van onze toewijding aan de versterking van de samenwerking tussen onze regeringen.</p>
      <p sl="nl">Ik heb begrepen dat u al vruchtbare contacten met het Europees Parlement hebt en ik wens u een constructieve voortzetting van uw missie, een prettig verblijf en een goede terugreis naar uw land toe.</p>
    </intervention>
    <intervention id="3-033" speaker_id="23806" name="Gyula Hegyi" is_mep="True" mode="spoken">
      <p sl="en">Mevrouw de Voorzitter, ik dien deze motie van orde in op basis van artikel 9, lid 2 van het Reglement betreffende het goede verloop van de werkzaamheden van het Parlement.</p>
      <p sl="en">We zijn op de hoogte gesteld van de aanwezigheid van asbest in het Winston Churchill- en het SDM-gebouw in Straatsburg. In het allerlaatste verslag wordt bevestigd dat er sprake is van “een wijdverspreidere aanwezigheid van asbest” in onze werkruimten aldaar dan oorspronkelijk werd aangenomen. Asbest is een van de allergevaarlijkste kankerverwekkende stoffen en kan mensenlevens in gevaar brengen. We moeten daarom vragen om goede informatie wat betreft de risicoanalyse, en daarbij ook vragen om gedetailleerde informatie over het verwijderen van asbest uit de gebouwen van het Parlement, met inbegrip van de tijdsplanning en de veiligheidsmaatregelen hiertoe. De gezondheid en veiligheid van de Parlementsleden, de werknemers van het Parlement en de bezoekers dient boven alles verheven te zijn.</p>
    </intervention>
    <intervention id="3-034" speaker_id="4482" name="De Voorzitter" is_mep="True" mode="spoken">
      <p sl="nl">Mijnheer Hegyi, dit is eigenlijk geen procedurele zaak, maar omdat u zo’n belangrijk onderwerp aandraagt, wil ik graag zeggen dat de secretaris-generaal al een mededeling heeft gedaan over de mogelijke aanwezigheid van asbest in onze gebouwen.</p>
    </intervention>
  </section>
  <section id="creitem14" title="14. Goedkeuring door het Europees Parlement van het Handvest van de grondrechten van de Europese Unie(debat)">
    <intervention id="3-036" speaker_id="4482" name="De Voorzitter" is_mep="True" mode="spoken">
      <p sl="nl">Aan de orde is het verslag (A6-0445/2007) van Jo Leinen, namens de Commissie constitutionele zaken, inzake de goedkeuring door het Europees Parlement van het Handvest van de grondrechten van de Unie (2007/2218(ΑCI)).</p>
    </intervention>
    <intervention id="3-037" speaker_id="photo_generic" name="Manuel Lobo Antunes" is_mep="True" mode="spoken">
      <p sl="pt">fungerend voorzitter van de Raad . − Mevrouw de Voorzitter, vicevoorzitter van de Commissie, dames en heren, de plechtige proclamatie van het Handvest van de grondrechten op 12 december in Straatsburg door de voorzitters van de Raad (de Portugese minister-president José Sócrates), het Europees Parlement en de Europese Commissie was ongetwijfeld een van de belangrijkste momenten in de recente geschiedenis van de Unie en het Portugese voorzitterschap van de Europese Unie.</p>
      <p sl="pt">We zullen een stap vooruit zetten die belangrijke en concrete gevolgen zal hebben voor de versterking van de universele waarden menselijke waardigheid, vrijheid, gelijkheid en solidariteit. Dankzij het nieuwe Verdrag van Lissabon zal het Handvest dezelfde waarde hebben als de Verdragen, met andere woorden: het zal juridisch bindend zijn. Gezien het belang ervan moet dit feit onderstreept worden. Het is iets waarop dit Parlement, de nationale regeringen en de Commissie trots zouden moeten zijn. Het markeert het eind van een lange weg.</p>
      <p sl="pt">De consequenties van de beslissing het Handvest van de grondrechten juridische waarde te geven, reikt verder dan de gewone politieke en diplomatieke kringen, want de juridische aangelegenheden van onze burgers worden er rechtstreeks door beïnvloed. Het is een concreet resultaat van Europa. Natuurlijk, de institutionele hervormingen van het Verdrag van Lissabon zijn belangrijk en het is ook waar dat de veranderingen die aangebracht zijn aan het EU-beleid, aan het gemeenschappelijk buitenlands beleid en veiligheidsbeleid, aan het beleid ten aanzien van justitie en binnenlandse zaken en op andere gebieden essentieel zijn en dat de Unie daardoor de toekomst aankan en kan inspelen op de uitdagingen waar we voor staan, maar het bestaan van een lijst van rechten die bindend is voor de Europese instellingen en de lidstaten wanneer ze de Europese wetgeving toepassen, heeft een nog veel grotere betekenis. Van nu af aan stellen we onze burgers centraal in het Europese project.</p>
      <p sl="pt">Nu we het hebben over grondrechten wil ik ook, namens het voorzitterschap en ook namens mijn eigen land, mijn vreugde uitspreken over het Protocol van het Verdrag van Lissabon, dat voorziet in de toetreding van de Unie tot het Europees Verdrag ter bescherming van de rechten van mens. Dat Protocol symboliseert namelijk de vervulling van een lang gekoesterde ambitie.</p>
      <p sl="pt">In verband met dit alles moet ik het Parlement en de heer Leinen feliciteren met de goedkeuring op 12 november van dit ontwerpverslag door de Commissie constitutionele zaken. De toewijding van dit Huis aan de grondrechten van de Europese Unie is hierdoor eens te meer aangetoond. Ik wil alleen nog mijn oprechte wens uitspreken dat het Parlement ook in staat zal zijn vóór dit verslag te stemmen, zodat het Handvest van de grondrechten op 12 december plechtig door de drie instellingen kan worden afgekondigd.</p>
      <a text="(Applaus)"/>
    </intervention>
    <intervention id="3-038" speaker_id="photo_generic" name="Margot Wallström" is_mep="True" mode="spoken">
      <p sl="en">vicevoorzitter van de Commissie. − Mevrouw de Voorzitter, in onze op de rechtsstaat gebaseerde Unie zal er een cruciale rol weggelegd zijn voor het Handvest van de grondrechten. Dit is een kant en klare catalogus van alle rechten van de Europese burger, van diens individuele rechten met betrekking tot waardigheid, de vrijheden, gelijkheid en solidariteit, tot aan de rechten met betrekking tot de invulling van het burgerschap en justitie. Met het Handvest worden geen wijzigingen aangebracht aan de bevoegdheden van de Europese Unie, maar zal de burger meer rechten en een grotere vrijheid kunnen genieten.</p>
      <p sl="en">De instellingen, organen, departementen en agentschappen van de Europese Unie zullen zich moeten richten naar de in het Handvest neergelegde rechten, hetgeen tevens geldt voor de lidstaten bij de tenuitvoerlegging van de Europese wetgeving. Burgers zullen zich ten overstaan van de rechter kunnen beroepen op de in het Handvest neergelegde rechten, en met de kritische juridische blik van het Hof van Justitie zal erop worden toegezien dat het Handvest op de juiste wijze wordt toegepast.</p>
      <p sl="en">De Commissie is ingenomen met het feit dat het juridisch bindende karakter van het Handvest tijdens de onderhandelingen in de intergouvernementele conferentie overeind gebleven is. Ook wij zouden net als het Parlement er de voorkeur aan hebben gegeven dat het Handvest voor alle 27 lidstaten bindend zou zijn geweest, dus zonder enige uitzondering op de inroepbaarheid ervan. Desalniettemin is er wel degelijk heel wat bereikt. Dat het Handvest rechtens bindend is, betekent echt een grote stap voorwaarts in de richting van een legitieme en volledige verantwoording afleggende en geheel en al op de belangen van de burger gerichte Europese Unie. Dat het zover zou komen was in het begin bij lange na niet duidelijk, en de weg naar volledige vervulling van dit doel was lang.</p>
      <p sl="en">Het in 2000 afgekondigde Handvest was niet rechtens bindend. Gedurende de Europese conventie in 2002-2003 en de daaropvolgende IGC in 2003-2004 werden er aanpassingen aan het Handvest aangebracht om het wél rechtens bindend te maken. Dat proces kwam echter tot stilstand als gevolg van het feit dat het Grondwettelijk Verdrag niet werd geratificeerd.</p>
      <p sl="en">Tijdens de Europese Raad in juni 2007 werd overeengekomen dat het toekomstige Verdrag een verwijzing zou bevatten naar het Handvest zoals dat in 2004 was aangepast en goedgekeurd. Tevens werd overeengekomen dat het van dezelfde juridische waarde zou zijn als de Verdragen, hetgeen inderdaad als zodanig in het nieuwe Verdrag is neergelegd.</p>
      <p sl="en">De rapporteur doet het Parlement de aanbeveling het Handvest goed te keuren, een noodzakelijke handeling om het plechtig te kunnen afkondigen. Uiteraard sluit de Commissie zich volmondig bij deze aanbeveling aan. Ook de Commissie zal - volgende week - het Handvest goedkeuren, en overgaan tot machtiging van de Commissievoorzitter om tezamen met de voorzitters van het Parlement en de Raad over te gaan tot afkondiging ervan.</p>
      <p sl="en">Met de afkondiging van het herziene Handvest zal de verwijzing kunnen worden opgenomen in het nieuwe Verdrag dat de dag erop in Lissabon zal worden ondertekend. Aldus worden dan de juridische waarde en de toegang tot de rechter uitgebreid tot de in het Verdrag vervatte rechten.</p>
      <p sl="en">Met het nieuwe Verdrag en het Handvest van de grondrechten zorgt de Europese Unie onmiskenbaar voor een grotere mate van de bescherming van de mensenrechten. De Europese Unie is daarmee niet slechts een economische ruimte, maar ook een gemeenschappelijke ruimte gebaseerd op waarden en gemeenschappelijke rechten.</p>
    </intervention>
    <intervention id="3-039" speaker_id="4262" name="Jo Leinen" is_mep="True" mode="spoken" role="rapporteur">
      <p sl="de">Mevrouw de Voorzitter, fungerend voorzitter van de Raad, mevrouw de vicevoorzitter, dames en heren, het Handvest van de grondrechten van de Europese Unie is een kernelement van het Verdrag van Lissabon; we zouden het zelfs de ziel van het nieuwe hervormingsverdrag kunnen noemen. Ik ben blij dat alle drie instellingen het erover eens zijn dat het Verdrag van Lissabon niet alleen over instellingen of beleidskwesties gaat; het gaat over mensen, en wel over 500 miljoen mensen in de Europese Unie. Dit Handvest is een zichtbare uiting van het feit dat de Europese Unie zich inspant om haar burgers te beschermen tegen alle van de Europese Unie afkomstige stukken.</p>
      <p sl="de">Het Handvest van de grondrechten betekent dus een mijlpaal. We gaan van een Europa van de staten naar een Europa van de burgers en in het Europees Parlement hebben we deze ontwikkeling altijd toegejuicht. Met dit Handvest en de vijftig rechten en vrijheden die erin staan, heeft de Europese Unie de modernste en uitgebreidste lijst van grondrechten in de hele wereld. Nergens in de hele wereld bestaat er zoiets, dus we moeten er trots op zijn dat we dit bereikt hebben. Vanaf artikel 1, dat gaat over de bescherming van de menselijke waardigheid, tot aan het laatste artikel, dat zich bezighoudt met het recht om niet tweemaal voor hetzelfde misdrijf te worden bestraft, voorziet het Handvest in een grotere bescherming van rechten, en er worden ook rechten in genoemd die niet nadrukkelijk te vinden zijn in de grondwetten van de 27 lidstaten. Ik vestig bijvoorbeeld uw aandacht op het verbod op reproductief klonen van menselijke wezens door middel van gentechnologie, het recht op bescherming van persoonsgegevens, het recht op vrijheid van informatie en het recht op vrije toegang tot documenten, maar ook het recht op goed bestuur – good governance – dat we verkondigen aan de rest van de wereld, maar dat we natuurlijk ook zelf moeten toepassen.</p>
      <p sl="de">Voor de eerste keer staan door middel van een lijst met grondrechten politieke rechten en burgerlijke vrijheden op gelijke voet met economische en sociale rechten. Ik ben er zeker van dat, in dit tijdperk van globalisering, mensen hierdoor adequaat beschermd worden. Het is jammer, en het Parlement heeft dat ook herhaaldelijk aangegeven, dat de tekst van het Handvest niet in zijn geheel in het nieuwe Verdrag opgenomen is. Het is dus niet zo zichtbaar als het had kunnen zijn. Toch denk ik dat wij met voldoening kunnen kijken naar artikel 6 van het Verdrag van Lissabon, waarin staat: “De Unie erkent de rechten, vrijheden en beginselen neergelegd in het Handvest van de grondrechten van de Europese Unie, dat dezelfde juridische waarde heeft als de Verdragen.” Hierdoor worden alle twijfels die burgers van de Europese Unie mogelijk zouden hebben, weggenomen, want door dit Verdrag wordt bevestigd dat zij de gelegenheid hebben hun rechten te doen gelden voor de nationale rechter en, uiteindelijk, voor het Europees Hof van Justitie in Luxemburg.</p>
      <p sl="de">We moeten dit Handvest nog weer in plenaire vergadering aannemen omdat het gewijzigd is, en men zou kunnen zeggen dat het niet even goed is als het Handvest uit 2000, helaas. Ik doel vooral op de afzwakking van artikel 52; de interpretatie van de uiterst vage clausules in dat artikel zou problemen kunnen opleveren. Desalniettemin is het Handvest gered en zal het deel uitmaken van de Verdragen. Ik ben van mening dat het Handvest een symbool is. Zoals in dit Huis al gezegd is: de EU is niet alleen maar een grote markt met een bijpassende muntsoort, de EU is een gemeenschap van waarden en heeft de taak deze waarden te verdedigen, zowel in het interne als in het externe beleid van Europa.</p>
      <p sl="de">Het is daarom des te betreurenswaardiger dat twee lidstaten niet meedoen, namelijk het Verenigd Koninkrijk en Polen. Wij betreuren dit en ik doe een oproep aan de regeringen en parlementen van deze twee landen om alles in het werk te stellen deze niet-deelneming zo snel mogelijk ongedaan te maken, zodat alle 27 lidstaten dezelfde grondslag hanteren bij de verdediging van de grondrechten en fundamentele waarden van de Europese Unie. Ik steun daarom het amendement van de Groenen, waarover morgen gestemd zal worden als toevoeging aan ons verslag van de Commissie constitutionele zaken. Ik verzoek u daarom vóór dit belangrijke verslag te stemmen.</p>
    </intervention>
    <intervention id="3-040" speaker_id="1873" name="Íñigo Méndez de Vigo" is_mep="True" mode="spoken">
      <p sl="es">namens de PPE-DE-Fractie. – Mevrouw de Voorzitter, vanmorgen heeft mijn fractie de aanneming van het Handvest van de grondrechten van de Europese Unie gevierd en herdacht. De leden van mijn fracties dragen vandaag een insigne met het opschrift “Ja tegen het Europa van waarden”.</p>
      <p sl="es">In dit opzicht ben ik het eens met wat voorgaande sprekers, met name mevrouw Wallström, gezegd hebben, namelijk dat de Europese Unie niet alleen maar een markt is. De Europese Unie is een politiek project dat gebaseerd is op principes en waarden waardoor alle Europeanen verenigd worden.</p>
      <p sl="es">Vandaag is dus een goede dag, mevrouw de Voorzitter, met een resolutie die ons in staat zal stellen dit Handvest van de grondrechten tijdens de volgende vergaderperiode in Straatsburg te vieren en plechtig af te kondigen.</p>
      <p sl="es">Ik verklap in feite geen geheimen als ik zeg dat diegenen onder ons die het geluk hadden te mogen meewerken aan het opstellen van dit Handvest tijdens de eerste Conventie, een bittere nasmaak hadden. Daar waren twee redenen voor. De eerste reden was dat we het Handvest hadden opgesteld om het juridisch bindend te laten zijn, maar dat dit in Nice uiteindelijk niet mogelijk bleek te zijn, omdat zes regeringen zich daartegen verzetten.</p>
      <p sl="es">De tijd heeft ons echter in het gelijk gesteld en het Handvest zal nu, dankzij het Verdrag van Lissabon, rechtskracht hebben. De bittere nasmaak is veranderd in voldoening.</p>
      <p sl="es">De tweede reden was, mevrouw de Voorzitter, dat het Handvest in Nice niet plechtig afgekondigd werd. De grote kans om de mensen in Europa uit te leggen dat de in het Handvest uitgeroepen rechten en vrijheden onze identiteit aangeven, werd niet gegrepen, want het handvest werd in het geheim ondertekend.</p>
      <p sl="es">Dankzij de vastbeslotenheid van de Voorzitter van het Europees Parlement en van onze drie vertegenwoordigers bij de Intergouvernementele Conferentie, zullen we echter tijdens de vergaderperiode in Straatsburg op 12 december bereiken wat in Nice niet lukte. We zullen dit Handvest plechtig afkondigen en onze toewijding aan de rechten en vrijheden die erin neergelegd zijn opnieuw bevestigen, zoals de leden van de PPE-DE-Fractie al hebben gedaan.</p>
      <p sl="es">Mevrouw de Voorzitter, wij zullen voor het verslag van de heer Leinen stemmen.</p>
    </intervention>
    <intervention id="3-041" speaker_id="2309" name="Richard Corbett" is_mep="True" mode="spoken">
      <p sl="en">namens de PSE-Fractie. – Mevrouw de Voorzitter, de PSE-Fractie is voorstander van de wedergoedkeuring van het Handvest in de vernieuwde uitvoering, waardoor het vervolgens middels het Hervormingsverdrag bindend kan worden gemaakt voor de Europese instellingen. Daarmee zal worden voorzien in een grote leemte. De Europese instellingen als zodanig zijn op dit moment nog niet op de dezelfde waterdichte manier gebonden aan dezelfde rechten waaraan alle EU-lidstaten middels een eigen grondwet en middels hun lidmaatschap van de Europese conventie voor de rechten van de mens en andere internationale mensenrechten instrumenten gebonden zijn. Dit Handvest is straks voor alle Europese instellingen bindend, en bij alles wat ook maar iets te maken heeft met het Gemeenschapsrecht zullen deze rechten gerespecteerd moeten worden. Zo niet, dan kan Europese wetgeving in de rechtbank ongedaan worden gemaakt.</p>
      <p sl="en">Het is voor mij nogal verbazingwekkend te zien dat sommige eurosceptici die - dat zou je tenminste denken - blij zouden moeten zijn met het feit dat de Europese instellingen ertoe verplicht zijn - nee zelfs gedwongen - op een dergelijke manier te werk te gaan, gekant zijn tegen dit Handvest. Maar die zijn er dus wel degelijk! Het is toch wel wat ongelukkig dat als gevolg hiervan een aantal lidstaten het nodig heeft gevonden om in een protocol vast te leggen hoe het Handvest zich verhoudt tot hun nationale wetgeving.</p>
      <p sl="en">Want dat geeft namelijk juist aanleiding tot verwarring. Een collega noemde dit zojuist een opt-out , maar dat is het natuurlijk niet. Het Handvest blijft voor alle Europese instellingen alsook voor het geheel aan Gemeenschapsrecht rechtens bindend, ongeacht de weerslag ervan op de nationale wetgeving in een aantal van de lidstaten.</p>
    </intervention>
    <intervention id="3-042" speaker_id="4514" name="Andrew Duff" is_mep="True" mode="spoken">
      <p sl="en">namens de ALDE-Fractie. – Mevrouw de Voorzitter, de plechtige afkondiging van het Handvest is de kroon op ons werk dat reeds in 1999 zijn aanvang nam en erop gericht was de Unie te voorzien van een superieur rechtenstelsel.</p>
      <p sl="en">Aangezien het hoofddoel van het Handvest erin gelegen is de burger te beschermen tegen misbruik van de uitgebreide bevoegdheden waarmee de Europese Unie nu is voorzien, is het bizar en betreurenswaardig dat er een lidstaat is opgestaan die onder het bindende karakter ervan probeert uit te komen. Ik ben ervan overtuigd dat het Britse protocol nietig zal blijken te zijn, en niet alleen dat, maar ook een ernstige politieke fout.</p>
      <p sl="en">De rechtbanken zijn ertoe gebonden jurisprudentie te ontwikkelen voor het gehele communautaire systeem, zonder daarbij acht te slaan op nationaliteit; jurisprudentie die geheel in lijn is met het basisprincipe van het Gemeenschapsrecht, namelijk dat wij onze fundamentele rechten afleiden uit de tradities die alle lidstaten met elkaar gemeen hebben, zonder dat één ervan er niet bij betrokken is. Naar mijn mening en die van mijn fractie is de Britse opt-out een enorme afgang, waarvan we hopen dat die zo snel mogelijk in de vergetelheid verzinkt.</p>
    </intervention>
    <intervention id="3-043" speaker_id="28358" name="Konrad Szymański" is_mep="True" mode="spoken">
      <p sl="pl">namens de UEN-Fractie . – Mevrouw de Voorzitter, het Handvest van de grondrechten werd in 2000 opgesteld als openbare proclamatie van de waarden waardoor de Unie zich in haar beleid zou moeten laten leiden. De Unie zou zelf toetreden tot het Europees Verdrag ter bescherming van de rechten van mens. Het Europees Hof van Justitie zou dan geen uitspraken meer doen op basis van algemene rechtsbeginselen ontleend aan de grondwetten van de lidstaten.</p>
      <p sl="pl">Het is nu 2007 en de Unie gaat tot het Europees Verdrag toetreden, maar niet op zo’n manier dat dit het enige Europese systeem ter bescherming van de rechten van de mens wordt. We gaan een alternatief systeem creëren dat gebaseerd is op een juridisch bindend handvest van rechten. In veel opzichten is dit een begin. Algemene rechtsbeginselen blijven de derde categorie rechtsoverwegingen voor uitspraken in zaken met betrekking tot grondrechten.</p>
      <p sl="pl">Dit alles compliceert het systeem ter bescherming van grondrechten in Europa en maakt het nog onbegrijpelijker voor de burgers. Veel Europeanen maken zich zorgen over de situatie. In wezen komt het hierdoor dat twee lidstaten geopteerd hebben voor protocollen die hen moeten beschermen tegen de onverwachte consequenties van het Handvest.</p>
    </intervention>
    <intervention id="3-044" speaker_id="2053" name="Johannes Voggenhuber" is_mep="True" mode="spoken">
      <p sl="de">namens de Verts/ALE-Fractie . – Mevrouw de Voorzitter, vandaag ben ik er trots op dat ik lid ben van dit Huis, dat zich vanaf de eerste dag sterk heeft gemaakt voor grondrechten en burgerrechten in het algemeen en dit Handvest van de grondrechten in het bijzonder. Het is nu tien jaar geleden dat op de Top van Keulen het initiatief genomen werd tot een juridisch bindend Handvest en dat proces is nog niet beëindigd.</p>
      <p sl="de">Ik heb het voorrecht gehad dit constitutionele proces al die tijd te volgen en wil graag twee ervaringen met u delen. De ene ervaring is heel ironisch. Het is heel vreemd dat niets in deze negen jaar zo inspannend en controversieel is geweest, of zo moeilijk te bereiken, als deze documenten, waarin de beginselen belichaamd worden die de basis vormen van de Europese Unie en die we eigenlijk als vanzelfsprekend zouden moeten beschouwen, namelijk democratie, parlementaire rechten, sociale rechten, de markteconomie, transparantie van wetgeving en fundamentele vrijheden en rechten. Dit is een heel merkwaardige situatie, die vast te maken heeft met de diepere oorzaken van de vertrouwenscrisis die de Europese Unie overvallen heeft.</p>
      <p sl="de">De tweede ervaring die ik met u wil delen is dat het belangrijk is niet uitgeput te raken of ontevreden te worden, en dat het ook belangrijk is niet de moed te verliezen. Ik ben al lang van mening dat Sisyfus de beschermheilige is van Europa, en deze hele ervaring bevestigt dit. Daarom denk ik dat we juist vandaag opnieuw zouden moeten proberen een beroep te doen op het Verenigd Koninkrijk en Polen om zich te scharen achter deze geweldige Europese consensus, in de naam van de ondeelbaarheid van grondrechten, in de naam van de ondeelbaarheid van mensenrechten en fundamentele rechten en vrijheden!</p>
    </intervention>
    <intervention id="3-045" speaker_id="1018" name="Francis Wurtz" is_mep="True" mode="spoken">
      <p sl="fr">namens de GUE/NGL-Fractie. – Mevrouw de Voorzitter, mijnheer de fungerend voorzitter van de Raad, commissaris, in onze volgende vergadering zullen we het Handvest van de grondrechten opnieuw aannemen.</p>
      <p sl="fr">Voor we dat doen, wil ik graag een vraag stellen die misschien niet zo eenvoudig is als hij lijkt. Is dit het oorspronkelijke Handvest, afgekondigd in het jaar 2000, of is dit het slappe aftreksel dat geïntegreerd is in het vroegere ontwerpverdrag tot vaststelling van een grondwet? De twee teksten zijn natuurlijk niet identiek en ik vind het jammer dat de verschillen ertussen niet duidelijk aangegeven zijn, al zou dat wat gerechtvaardigde discussie opgeleverd hebben.</p>
      <p sl="fr">De Franse mensenrechtencommissie heeft bijvoorbeeld, ik citeer, haar “ernstige zorg” uitgesproken over – ik citeer opnieuw – “de wijzigingen in de artikelen over sociale rechten, die de sociale inhoud van het Handvest teniet dreigen te doen”.</p>
      <p sl="fr">Een van de hoofdopstellers van het oorspronkelijke Handvest, de jurist Guy Braibant, heeft in de media verklaard dat – ik citeer – “de omstandigheden voor het in de praktijk brengen van de tekst veranderd zijn”. Ten eerste, het woord “kan” is hier en daar vervangen door “moet”. Bovendien – ik citeer nog steeds – “is er een officiële verwijzing naar een “toelichting” van het presidium. Hoewel deze toelichting verhelderend en volstrekt neutraal zou moeten zijn, wordt wetgeving er in nogal minimalistische zin geïnterpreteerd. De grondrechten zijn ondermijnd.” (einde citaat).</p>
      <p sl="fr">Welke tekst gaan we tijdens de volgende vergadering aannemen? Ik heb ook nog een aanvullende vraag: zal de goedkeuring in alle EU-landen gelden? Dit soort acties verdraagt geen dubbelzinnigheid, dus ik zou een nauwkeurig antwoord op deze twee vragen op prijs stellen.</p>
    </intervention>
    <intervention id="3-046" speaker_id="1275" name="Jens-Peter Bonde" is_mep="True" mode="spoken">
      <p sl="da">namens de IND/DEM-Fractie. – Mevrouw de Voorzitter, ik ben betrokken geweest bij de voorbereiding van het Handvest en bij beide bijeenkomsten heb ik een heel eenvoudige oplossing voorgesteld: laat de EU toetreden tot het Europees Verdrag ter bescherming van de rechten van mens. Op die manier zouden de instellingen op dezelfde manier gebonden zijn als de landen. We zouden een kloof dichten. Als we het Handvest juridisch bindend maken, dichten we geen enkele kloof. Integendeel, we maken een aantal gaten in de bescherming die we als burgers genieten op basis van onze nationale grondwetten en die deel uitmaakt van onze gemeenschappelijke Europese mensenrechten. De activistische interpretatie van het Hof in Luxemburg zal altijd voorrang hebben op Straatsburg en op ons eigen hooggerechtshof. Het Handvest is ongeschikt als onafhankelijke rechtsbron. Het is veel te onnauwkeurig. Begint het recht op leven bij de geboorte? Zo niet, hoe veel maanden daarvoor dan? Is het recht op vakbondsacties ook van toepassing op werknemers in de publieke sector? Voor ambtenaren is de vrijheid van meningsuiting veel beter gewaarborgd onder het Hof in Straatsburg dan onder het Hof in Luxemburg. Gisteren zagen we bovendien nog een schoolvoorbeeld van mogelijke conflicten. De Duitse journalist Hans-Martin Tillack verwierf de steun van het Hof in Straatsburg. Het Hof stelde dat OLAF onrechtmatig handelde toen dat bureau hem arresteerde en zestien dozen met documenten, computers en telefoons confisqueerde. Luxemburg steunde de diefstal van de bronnen van de journalist. Het Hof in Straatsburg veroordeelde de diefstal en de arrestatie, omdat het voorrang gaf aan de persvrijheid.</p>
      <p sl="da">Het Handvest zal gepresenteerd worden als een overwinning voor de rechten van de mens. Misschien, maar het lijkt meer op een vervalst lot. In zekere zin nemen we een groot risico met betrekking tot zwaarbevochten mensenrechten als de vrijheid van meningsuiting en de persvrijheid. Over de trekking van de lotnummers wordt zonder parlementaire controle beslist door rechters in Luxemburg en pas als ze veroordeeld worden zullen de Verdragen unaniem gewijzigd worden om elk verzet de kop in te drukken. Het is heel onpraktisch en het lijkt meer op een gevangenneming van onze rechten dan op een handvest.</p>
    </intervention>
    <intervention id="3-047" speaker_id="28512" name="Jim Allister" is_mep="True" mode="spoken">
      <p sl="en">Mevrouw de Voorzitter, wij zijn allemaal voorstander van mensenrechten en ik moet u zeggen dat ik behoorlijk moe begin te worden van een aantal mensen, zeker als die afkomstig zijn van lidstaten waar de mensenrechten historisch gezien min of meer een nieuw fenomeen zijn. Ik word een beetje moe van al hun aanvallen op het Verenigd Koninkrijk als ware het als gevolg van zijn “gebaar” in de vorm van de opt-out uit hoofde van protocol zeven een soort van paria.</p>
      <p sl="en">Ik wil u erop wijzen dat reeds lang geleden, al in 1688, een bundel grondrechten de kern vormde van de Britse Glorieuze Revolutie. Sindsdien is het Verenigd Koninkrijk altijd een baken geweest van vrijheid. Belerende vingertjes op het vlak van de mensenrechten zijn dus geheel misplaatst.</p>
      <p sl="en">Ik kan me voorstellen dat sommige mensen wat geërgerd zijn dat wij het feestje bedorven hebben door in ieder geval vooralsnog af te zien van een van de attributen van de EU als supermacht, maar ik zou erop willen wijzen dat het ons nationale en politieke recht is om dat te doen. De opt-out zal helaas echter ongetwijfeld langzaam maar zeker verwaterd worden door het Europees Hof van Justitie met diens verderfelijke centraliseringsagenda. Als het Verenigd Koninkrijk zo dom is om dit Verdrag ondanks het verzet van zijn volk te ratificeren, krijgen die lieden ongetwijfeld uiteindelijk hun zin.</p>
    </intervention>
    <intervention id="3-048" speaker_id="1263" name="Elmar Brok" is_mep="True" mode="spoken">
      <p sl="de">Mevrouw de Voorzitter, mijnheer de fungerend voorzitter van de Raad, mevrouw de vicevoorzitter, een grondrecht van burgers is ook dat ze niet over het hoofd worden gezien. Dit Handvest van de grondrechten biedt burgers inderdaad een bescherming die gelijksoortig is aan de door de klassieke rechtsstaat geboden bescherming. De Europese Unie is echter geen staat. De EU is geen staat, maar ze heeft wel wetgevende bevoegdheid, en alleen deze wetgevende bevoegdheid van de instellingen van de Europese Unie valt verplicht onder de bescherming en controle van het Handvest van de grondrechten. Daarmee hangt samen dat de Europese wetgeving en de activiteiten van de Europese instellingen gebonden zijn aan waarden en aan op waarden gebaseerde beslissingen, samen met de eerste zin van het Handvest (dat ook het edelste is): de menselijke waardigheid is onschendbaar.</p>
      <p sl="de">Ik ontleen dit principe aan een christelijk beeld van de mensheid, maar het kan ook uit andere bronnen voortkomen. Onze bindende keuze voor dit principe, en de bindende toezegging van onze drie instellingen zich aan dit principe te houden, betekenen een enorme stap voorwaarts. Dit geldt voor de Europese Unie als geheel. Polen en het Verenigd Koninkrijk zijn rechtsstaten; daar is geen twijfel over mogelijk. Het is echter een feit dat zij niet zichzelf beschermen door het Handvest niet te tekenen en er niet aan mee te doen; ze nemen iets in bescherming dat al beschermd is. Het punt is dat dit Handvest helemaal niet van toepassing is op nationale wetgeving en nationale instellingen. Met andere woorden, zij beschermen iets dat al als een vaststaand gegeven beschouwd kan worden. Vooral met betrekking tot Polen – waar een meerderheid in het parlement en van de mensen er anders over denkt, maar waar de president van zijn privileges gebruikmaakt – hoop ik dat er binnenkort iets verandert.</p>
      <p sl="de">De rechtskracht van het Handvest kan nog verder worden versterkt als we een gezamenlijke strategie volgen. Mijnheer de fungerend voorzitter, ik ben u dankbaar dat wij de kans grijpen die het hebben van één enkele rechtspersoonlijkheid ons biedt en dat we tot de overeenkomst van Straatsburg toetreden. Als we hierin slagen, dan zal de Europese rechtsruimte samenhang tot stand brengen en de bescherming van grondrechten op nationaal en Europees niveau met elkaar verzoenen. Ik hoop dat daaruit een op waarden gericht Europa van burgers zal voortkomen waarop we trots kunnen zijn!</p>
    </intervention>
    <intervention id="3-049" speaker_id="28392" name="Józef Pinior" is_mep="True" mode="spoken">
      <p sl="pl">Mevrouw de Voorzitter, het Handvest van de grondrechten is het vroege eenentwintigste-eeuwse equivalent van de belangrijke verklaringen over mensenrechten en burgerrechten die afgelegd zijn in de achttiende, negentiende en twintigste eeuw. Dat waren beroemde proclamaties over vrijheid en de rechtsstaat, die de hedendaagse democratieën geschapen hebben. Ons Handvest heeft zijn wortels in gebeurtenissen die in de afgelopen 200 jaar bijgedragen hebben aan de ontwikkeling van de democratie en van het hedendaagse systeem van de liberaal-democratie.</p>
      <p sl="pl">Ik zie niet in waarom bepaalde Europese landen dit Handvest niet zouden aannemen. Ik vraag aan de heer Szymański: hoe kan iemand uit een land dat de bakermat van Solidarność is, aan wier leiderschap heel Europa haar huidige begrip van het recht op vrijheid, van de rechtsstaat en van de democratie te danken heeft, serieus tegen het Handvest pleiten?</p>
      <p sl="pl">Ik doe een beroep op de Poolse regering in Warschau, in het bijzonder op minister-president Tusk. Mijnheer Tusk, uw parlementsfractie heeft een maand geleden de verkiezingen gewonnen dankzij de stemmen van die Polen die willen dat het Handvest opgenomen wordt in het Europese Hervormingsverdrag. Ik vertrouw erop dat u de kiezers die u net een maand geleden gesteund hebben, niet teleur zult stellen. Ik doe een beroep op de Poolse regering om het Handvest van de grondrechten in het Hervormingsverdrag op te nemen, zodat het ook in mijn vaderland bindend is. Het Polen van Solidarność , het Europese Polen, het Polen van verdraagzaamheid en openheid vindt dat het Handvest van de grondrechten een essentieel onderdeel van het Hervormingsverdrag is. We moeten ons niet laten chanteren door de conservatieve rechtervleugel, die wil dat wij erin toestemmen dat het Handvest in ons land niet in de praktijk gebracht wordt.</p>
    </intervention>
    <intervention id="3-051" speaker_id="28384" name="Bronisław Geremek" is_mep="True" mode="spoken">
      <p sl="pl">Mijnheer de Voorzitter, ik ben van mening dat het Handvest van de grondrechten een absolute voorwaarde is voor elke gemeenschap die wenst te functioneren volgens het waardestelsel dat uitgaat van de eerbiediging van de menselijke waardigheid. Uit dit waardestelsel vloeien de beginselen van vrijheid, gelijkheid en solidariteit voort. Ik zie niet in waarom landen als het Verenigd Koninkrijk of Polen, die deel uitmaken van de Gemeenschap, zouden moeten weigeren betrokken te worden bij iets dat de basis vormt van ons gezamenlijk optreden.</p>
      <p sl="pl">In dit Handvest wordt gepleit voor het rekening houden met sociale waarden, met het Europees sociaal model. Het stelt ook ondubbelzinnig dat met betrekking tot locale gewoonten en praktijken de nationale wetgeving van toepassing is. Dat betekent dat er op dit terrein geen enkele reden is om op wat voor manier dan ook niet mee te doen. Ik vertrouw erop dat zowel Polen als het Verenigd Koninkrijk ervoor zullen kiezen toch mee te doen.</p>
    </intervention>
    <intervention id="3-052" speaker_id="34720" name="Bernard Wojciechowski" is_mep="True" mode="spoken">
      <p sl="pl">Mijnheer de Voorzitter, het debat over dit verslag raakt veel verschillende onderwerpen, indirect ook de grondslag voor het creëren van een nieuw wettelijk kader. In augustus 2007 heeft de Voorzitter van dit Parlement hierover een verklaring afgelegd tijdens een bijeenkomst van ontheemden. Hij verklaarde dat de oorsprong van het recht op een vaderland gezocht moet worden in het recht op waardigheid en dat het recht op een vaderland daarom een menselijk grondrecht is.</p>
      <p sl="pl">Het recht op waardigheid is vastgelegd in het eerste artikel van het Handvest. Op deze opvatting van de Voorzitter werd in het Poolse parlement kritiek geuit. De Duitse vereniging van ontheemden beweent het lot van mensen uit Polen die zich opnieuw moesten vestigen, maar wat zou er gebeuren als deze Duitse klaagzang en specifieke interpretatie van menselijke waardigheid op Elzas en Lotharingen werden toegepast? Zou er in dat geval ook een centrum voor ontheemden worden opgezet, of zou er sprake zijn van verzoening? De poging het recht op een vaderland te ontlenen aan het recht op waardigheid is een misinterpretatie van de waardenleer van de mensenrechten, zoals de heer Karski, lid van het Poolse parlement, stelde. Een interpretatie die primaire wetgeving verheldert is acceptabel, maar de uitbreiding ervan niet.</p>
      <p sl="pl">De Voorzitter van het Europees Parlement verwees naar paus Johannes Paulus II. Ik wil dit Huis en zijn Voorzitter eraan herinneren dat aartsbisschop Karol Wojtyła in 1965 een schriftelijke verklaring heeft uitgegeven, waarin stond dat Duitse bisschoppen duidelijk hadden aangegeven dat uit het oosten gerepatrieerde Duitsers wilden begrijpen - en ook hadden begrepen - dat daar een hele nieuwe generatie Polen opgroeide, en dat deze Polen het land dat aan hun ouders was toegewezen, als hun vaderland beschouwden. Dit onderwerp vereist geen juridische of morele verhandelingen of sentimentele woordvoerders.</p>
      <p sl="pl">Ik ben van mening dat we in dit Huis tot een unaniem standpunt kunnen komen, even afgezien van de opmerking van president Sarkozy onlangs dat unanimiteit in tegenspraak is met democratie. Dat is een ijdele hoop, mijnheer Sarkozy, want u bent niet eens in staat de Parijse metroarbeiders te overtuigen.</p>
    </intervention>
    <intervention id="3-053" speaker_id="24029" name="Koenraad Dillen" is_mep="True" mode="spoken">
      <p sl="nl">Mijnheer de Voorzitter, niemand kan betwisten dat de burgers in Europa gewapend moeten zijn met fundamentele rechten en vrijheden, zowel tegenover hun eigen staat als tegenover de Europese Unie. Een Europa zonder rechten en vrijheden zou Europa niet meer zijn. Maar dat is hier vandaag niet de kwestie. Want de burgers worden immers al zowel door hun eigen nationale grondwetten als door het EVRM voldoende beschermd tegen hun nationale overheid. Ook ten aanzien van de Europese instellingen kan de individuele Europeaan fundamentele vrijheden en rechten doen gelden overeenkomstig vaste rechtspraak van het Hof van Justitie. Waar het hier dus wél over gaat, is dat met de inschrijving van dit Handvest een nieuwe stap wordt gezet naar een federaal Europa. Net als in de federale Verenigde Staten wilde men ook een Europese bill of rights . Het verschil tussen beide is dan wel dat dit handvest veel verder gaat dan een opsomming van de klassieke rechten en vrijheden. Soms lijkt het wel op een opsomming van allerhande sociaal-economische beloften. De vlag dekt dus allerminst de lading.</p>
    </intervention>
    <intervention id="3-054" speaker_id="2110" name="Charlotte Cederschiöld" is_mep="True" mode="spoken">
      <p sl="sv">Mijnheer de Voorzitter, mevrouw de vicevoorzitter, mijnheer de fungerend voorzitter, Parlementsleden en – zeker niet het onbelangrijkste – burgers van Europa, deze dag is een feestdag, een geweldige dag, een dag van vreugde, een ontzettend belangrijke dag, veel belangrijker dan velen zich op dit moment realiseren. Het is zowel een belangrijke dag voor hen die uit principe geloven in grondrechten als voor hen die geloven in de ontwikkeling en integratie van Europa.</p>
      <p sl="sv">Het zou al heel lang geleden volstrekt vanzelfsprekend hebben moeten zijn voor de instellingen van de EU dat ze gebonden waren aan de waarden die wij allemaal onderschrijven, maar dat was niet het geval. In feite geloven de Britten ook in de rechtsbeginselen, ongeacht de vraag hoe ze ontstaan. Er zijn maar weinig parlementariërs die zouden zeggen dat ze graag zouden helpen bij de onderdrukking van mensenrechten; verreweg de meesten hebben een totaal tegenovergestelde opvatting. Ik ben blij en vereerd dat ik bij de ontwikkeling van deze waarden, die naar mijn overtuiging zo veel voor ons betekenen, betrokken ben geweest.</p>
      <p sl="sv">Nu weten we allemaal waar deze Unie voor staat, ook als het ons niet gelukt is het hele Verdrag te lezen. Het zijn prachtige waarden, het zijn goede waarden, het zijn waarden waar we allemaal een bijdrage aan moeten leveren, en we moeten ervoor zorgen dat de Unie eraan bijdraagt dat ze correct toegepast worden. Mijn welgemeende dank aan Jo Leinen en aan allen die hieraan meegewerkt hebben, en - vooral ook - mijn welgemeende felicitaties aan de Europeanen!</p>
    </intervention>
    <intervention id="3-055" speaker_id="23707" name="Libor Rouček" is_mep="True" mode="spoken">
      <p sl="cs">Dames en heren, op 12 december zullen de Voorzitter van het Parlement en de voorzitters van de Europese Raad en de Europese Commissie samen overgaan tot de feestelijke afkondiging van het Handvest van de grondrechten van de Europese Unie. Ik twijfel er niet aan dat morgen bij de stemming een overgrote meerderheid van de afgevaardigden vóór dit historische document en deze historische stap stemmen zullen.</p>
      <p sl="cs">Het Handvest van de grondrechten vormt de weerspiegeling van de morele en geestelijke erfenis van de Europese volkeren van de Europese Unie; waarden zoals menselijke waardigheid, vrijheid, gelijkheid, solidariteit, de democratische beginselen en de beginselen van de rechtsstaat. Brandpunt van dit alles is het individu, onder meer doordat met het Handvest het burgerschap van de Europese Unie geïntroduceerd wordt. Het doet mij deugd dat dit Handvest van de grondrechten wordt afgekondigd na de uitbreiding van de Europese Unie met de nieuwe lidstaten. Op deze manier is het Handvest in zekere zin een teken van de morele, juridische en politieke eenheid van de Europese Unie, van West en van Oost, en van Noord en van Zuid. Ik weet zeker dat ook de regeringen en parlementen van Polen en Groot-Brittannië zich hiervan bewust zijn, en dat zij hun burgers zo snel mogelijk de mogelijkheid zullen bieden zich aan te sluiten bij dit historische moment.</p>
    </intervention>
    <intervention id="3-056" speaker_id="28196" name="Irena Belohorská" is_mep="True" mode="spoken">
      <p sl="sk">Ik verwelkom het Handvest van de grondrechten van de Europese Unie, want het maakt de rechten die er al zijn voor de burgers van de Europese Unie, zichtbaarder. Ik wil echter ook graag verduidelijking over eventuele belangenconflicten tussen het Handvest van de grondrechten van de Europese Unie, een document dus van de Europese Unie, en het Europees Verdrag ter bescherming van de rechten van mens, een document van de Raad van Europa, waarover de Europese Unie ook verklaard heeft dat ze het zal naleven. Daaruit volgt dat er een belangenconflict kan bestaan tussen het Europees Hof van Justitie in Luxemburg en het Europees Hof voor de Rechten van de Mens in Straatsburg.</p>
      <p sl="sk">In welke verhouding zal het Hof in Straatsburg staan tot het Luxemburgse Hof? Als hooggerechtshof? Als grondwettelijk hof? Is dit eigenlijk acceptabel voor het Europees Hof van Justitie? Zal de Europese Unie, die rechtspersoonlijkheid bezit, een afzonderlijke rechter in het Europees Hof voor de Rechten van de Mens hebben? Ik wil benadrukken dat het nodig is dit juridische probleem op te lossen om problemen te voorkomen. Nu het Handvest van de grondrechten namelijk juridisch bindend wordt, verwacht ik een toename van het aantal juridische geschillen op het gebied van de mensenrechten.</p>
    </intervention>
    <intervention id="3-057" speaker_id="2206" name="Reinhard Rack" is_mep="True" mode="spoken">
      <p sl="de">Mijnheer de Voorzitter, net als bijna alle voorgaande sprekers – helaas slechts “bijna alle” – ben ik blij dat wij vandaag, of morgen, de Voorzitter van dit Huis een mandaat zullen geven het Handvest te ondertekenen.</p>
      <p sl="de">Mensenrechten zijn ons Europese handelsmerk, zowel binnen als buiten Europa. Toch wil ik tot voorzichtigheid manen; we moeten ons niet door onze emoties laten meeslepen en te veel hooi op de vork nemen. Met dit Handvest en de noodzakelijke ratificatie van het Verdrag van Lissabon maken we de belangrijke en klassieke grondrechten en de gewichtige sociale rechten juridisch bindend, wat betekent dat ze bindend zullen zijn voor de Europese instellingen en de toepassing van Gemeenschapsrecht. We maken het ook mogelijk een beroep te doen op het Europees Hof van Justitie in Luxemburg met betrekking tot deze grondrechten, zij het onder bepaalde zeer strikt omschreven voorwaarden. Dat betekent echter niet dat iedere burger direct, of sowieso, een verzoekschrift kan indienen bij het Europees Hof van Justitie in Luxemburg, zoals sommige mensen – meegesleept door hun emoties – wel beweerd hebben. Dat soort beweringen dient onze belangen niet.</p>
      <p sl="de">Laten we ophouden met het doen van dit soort uitspraken, die hun doel voorbijschieten, en dankbaar zijn voor het resultaat dat we bereikt hebben. We hebben in de Europese Unie nu een belangrijk spoor uitgezet –niet alleen in verband met de klassieke rechten, maar ook voor het sociaal beleid – en we kunnen daar gerust trots op zijn. Het gaat om het evenwicht tussen werk en privéleven, het verbod op kinderarbeid, bescherming van ieders gezondheid en een hoog niveau van milieu- en consumentenbescherming. We moeten daar blij om zijn; het is gewoon de waarheid en we hoeven het niet mooier te maken dan het is.</p>
    </intervention>
    <intervention id="3-059" speaker_id="1973" name="Carlos Carnero González" is_mep="True" mode="spoken">
      <p sl="es">Mijnheer de Voorzitter, Ik ben van mening dat we op dit moment een onderwerp behandelen dat van uitzonderlijk belang is voor de mensen. Het is duidelijk dat het heel ingewikkeld is de hervorming van de Europese Unie uit te leggen, maar het is bepaald gemakkelijk het belang van het Handvest van de grondrechten te onderstrepen.</p>
      <p sl="es">Zal het juridisch bindend zijn? Dat zal in het Verdrag niet expliciet vermeld worden, maar het is onze plicht het bekend te maken. Ik vind het daarom positief dat we de beslissing hebben genomen het Handvest te tekenen voor het Verdrag van Lissabon wordt getekend. Van nu af aan moeten we ook zeggen dat er voortaan geen verdere uitzonderingen zullen worden toegestaan, omdat dat slecht is voor de burgers van de betrokken landen en voor de burgers van de Europese Unie als geheel.</p>
      <p sl="es">Ik ben daarom van mening dat het van groot belang is dat wij ons best doen, zoals de heer Leinen in zijn verslag voorstelt, om het Handvest van de grondrechten en de rechtskracht ervan duidelijk te ondersteunen.</p>
    </intervention>
    <intervention id="3-060" speaker_id="4393" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen plaats.</p>
      <p sl="nl">Schriftelijke verklaringen (artikel 142)</p>
    </intervention>
    <intervention id="3-061" speaker_id="23807" name="Magda Kósáné Kovács" is_mep="True" mode="written">
      <p sl="hu">De burgers van Europese landen hebben zowel afzonderlijk als tezamen gevochten voor ieder recht dat vermeld staat in het Handvest van de grondrechten. Juist daarom is het verheugend dat de grondrechten, nu het Handvest van de grondrechten juridisch bindend wordt gemaakt, eindelijk op een doeltreffender wijze gerealiseerd kunnen worden – niet alleen op het niveau van de lidstaten, maar ook op het niveau van Europese wetgeving en toepassing.</p>
      <p sl="hu">Burgers van Europa zullen van de voordelen kunnen genieten als zij in het geval van een inbreuk op hun grondrechten op Europees niveau toegang krijgen tot rechtsmiddelen. Door dit soort waarborgen zullen de Europese Unie en haar instellingen voor een half miljard Europese burgers democratischer, beter rechtstreeks toegankelijk en beter verifieerbaar worden.</p>
      <p sl="hu">Het juridisch bindend maken van het Handvest van de grondrechten betekent de afsluiting van een hoofdstuk in de geschiedenis van de strijd om de grondrechten. Tegelijkertijd denk ik dat het Handvest van de grondrechten in de toekomst de ars poetica van Europa moet worden. Naast de behartiging van economische belangen moet Europa de mensen de weg wijzen in de grondrechten en de Europeanen tot een geheel smeden – niet alleen door middel van de klassieke vrijheidsrechten, maar ook door het garanderen van sociale en culturele rechten, gelijke behandeling en rechten van minderheden.</p>
      <p sl="hu">Horatius zei in zijn Ars Poetica : “O schrijvers, kiest uw onderwerp met zorg en overweegt zorgvuldig wat bij u past en wat uw schouders kunnen dragen.” Ik hoop dat de Europese instellingen sterk en dapper genoeg zullen zijn om dezelfde grondrechten te kunnen garanderen aan alle Europese burgers in elke uithoek van Europa.</p>
    </intervention>
    <intervention id="3-062" speaker_id="28261" name="Alexander Stubb" is_mep="True" mode="written">
      <p sl="fi">Op 19 oktober is in Lissabon een Verdrag ondertekend dat bedoeld was om de Europese Unie levensvatbaarder en democratischer te maken. Het moest ook de burgerrechten versterken. Het Handvest van de grondrechten van de Europese Unie moest juridisch bindend worden gemaakt en de EU zou moeten toetreden tot het Europees Verdrag ter bescherming van de rechten van mens.</p>
      <p sl="fi">Het Handvest van de grondrechten vormde het tweede deel van de niet geratificeerde Grondwet. Tijdens een Intergouvernementele Conferentie namen leden van dit Parlement een initiatief aan als gevolg waarvan de voorzitters van het Europees Parlement en de Commissie en de fungerend voorzitter van de Raad het Handvest van de grondrechten zouden ondertekenen tijdens een ceremonie in de plenaire vergadering van het Parlement op 12 december en het Handvest gepubliceerd zou worden in het Publicatieblad van de Europese Unie.</p>
      <p sl="fi">Dat harmoniseert prachtig met de waarden die het Handvest van de grondrechten vertegenwoordigt. Een ceremoniële ondertekening vergroot ook de zichtbaarheid van het stuk. Het spreekt daarom vanzelf dat wij onze Voorzitter, Hans-Gert Pöttering, een mandaat geven het Handvest te ondertekenen.</p>
    </intervention>
  </section>
  <section id="creitem15" title="15. Gemeenschappelijke beginselen flexizekerheid(debat)">
    <intervention id="3-064" speaker_id="4393" name="De Voorzitter" is_mep="True" mode="spoken">
      <p sl="nl">Aan de orde is het verslag (A6-0446/2007) van de heer Christensen, namens de Commissie werkgelegenheid en sociale zaken, over gemeenschappelijke beginselen inzake flexizekerheid (2007/2209(INI)).</p>
    </intervention>
    <intervention id="3-065" speaker_id="photo_generic" name="Manuel Lobo Antunes" is_mep="True" mode="spoken">
      <p sl="pt">fungerend voorzitter van de Raad. − Mijnheer de Voorzitter, ik dacht dat u mij vroeg een slottoespraak te houden over het debat over het Handvest. Zo’n toespraak heb ik niet voorbereid, vandaar mijn verwarring.</p>
      <p sl="pt">Mijnheer de Voorzitter, commissaris, dames en heren, het onderwerp flexizekerheid is nu een hoofdthema op de Europese agenda en het is essentieel voor de toekomst van de Europese economische en sociale modellen. Het is een ingewikkeld onderwerp, waarbij het nodig is om in een snel veranderende wereldwijde context veranderingen te begeleiden en werkgelegenheid en hervorming van de sociale zekerheid te bevorderen. Daarbij moeten we reageren op de uitdagingen van wereldwijde concurrentie, technologische innovatie en vergrijzing van de bevolking. We hebben flexibelere markten nodig, maar dat betekent ook dat we moeten zorgen voor betere omstandigheden, betere instrumenten en meer zekerheid voor onze burgers, zodat zij op een goede manier met deze veranderingen kunnen omgaan. Dat is de uitdaging waarvoor wij gesteld zijn.</p>
      <p sl="pt">Wat ons betreft, het Portugese voorzitterschap heeft getracht actief bij te dragen aan de zoektocht naar integrale en evenwichtige oplossingen op dit terrein. Na de mededeling van de Commissie in juni waren wij verantwoordelijk voor het begeleiden van een proces dat gericht is op het uitvoeren van het mandaat van de Europese Raad en het bereiken van overeenstemming over de gemeenschappelijke beginselen inzake flexizekerheid. De mededeling van de Commissie vormde uiteraard een uitstekend uitgangspunt voor dat werk. Wij konden op basis daarvan het concept ontwikkelen en de discussie over de oplossingen bevorderen die konden dienen als gemeenschappelijk platform voor de verschillende lijnen die elke lidstaat zal moeten volgen.</p>
      <p sl="pt">In gedachten houdend dat de uitgangspunten en situaties verschillend zijn, zullen de oplossingen ook verschillen. Om voorwaarden te scheppen die het mogelijk maken op dit gebied vooruitgang te boeken, hebben we samen met de belangrijkste Europese spelers verschillende initiatieven ontwikkeld, waaronder een conferentie over de uitdagingen van flexizekerheid. Deze conferentie, waar gediscussieerd werd over de ontwikkelingen op dit gebied en ook de vooruitzichten, is door vele politici bijgewoond. We hebben ook geprobeerd de ervaringen in de landen waar de modellen zijn toegepast te analyseren en vast te stellen welke elementen van die modellen in een andere context gebruikt kunnen worden. We hebben naar de mening gevraagd van comités van deskundigen op het gebied van werkgelegenheid en maatschappelijk welzijn en ook van het Comité van de Regio’s. Bovendien hebben we de sociale partners op dit gebied bij het onderwerp proberen te betrekken, omdat we ons ervan bewust zijn dat voor dit nieuwe model de inzet van alle belanghebbenden nodig is. Tegelijkertijd is het nodig dat met ieders belang rekening gehouden wordt.</p>
      <p sl="pt">In dat verband heeft de afspraak die we op 18 oktober met de sociale partners gemaakt hebben op de tripartiete sociale top in Lissabon, een belangrijke impuls gegeven aan het debat. Maatschappelijke dialoog op verschillende niveaus en de betrokkenheid van de sociale partners zijn beslissende factoren voor het succes van iedere strategie ter hervorming van de arbeidsmarkt. Dat iedereen aan het proces deelneemt, is essentieel voor het vinden van geslaagde oplossingen en we hebben een sfeer van vertrouwen nodig tussen de sociale partners en tussen de sociale partners enerzijds en de instellingen anderzijds. We moeten allemaal bereid zijn de verandering te accepteren en er verantwoordelijkheid voor te dragen. Ik wil vooral de kwaliteit van het debat en de interventies, in alle stadia, benadrukken, zowel technisch als academisch en ook wat betreft de discussie over de politieke inhoud en over het proces.</p>
      <p sl="pt">Door het werk dat ik noemde, waarbij we trouwens altijd konden rekenen op de hulp van de Commissie, kan de Raad nu een pakket gemeenschappelijke beginselen over flexizekerheid onderschrijven dat we formeel hopen goed te keuren op de vergadering van 5 en 6 december. Deze gemeenschappelijke beginselen, waarover we het allemaal eens zijn, betreffen vooral het rekening houden met de veelheid aan nationale omstandigheden waarvoor verschillende benaderingen en oplossingen nodig zijn, de noodzaak tot afschaffing van arbeidsmarktsegmentatie, de verschillende dimensies van flexizekerheid (arbeidswetgeving, onderwijs en opleiding, maatschappelijk welzijn), erkenning van het belang van een maatschappelijke dialoog in dit verband, de bevordering van sociale integratie, niet-discriminatie, gelijkheid en het combineren van werk en gezinsleven, en ook de verdediging van de noodzaak het beleid verenigbaar te laten zijn met solide en duurzame openbare financiën. Ik wil er de nadruk op leggen dat er in principe overeenstemming met dit Huis bestaat. Ik moet het uitstekende werk dat wij en dit Huis op dit gebied verricht hebben, onderstrepen.</p>
      <p sl="pt">Als de gemeenschappelijke beginselen eenmaal aangenomen zijn, vormen ze een wezenlijk hulpmiddel voor de tenuitvoerlegging van de volgende ronde van de Lissabonstrategie. De lidstaten worden uitgenodigd met deze beginselen rekening te houden bij het vaststellen en uitvoeren van hun eigen beleid door, afhankelijk van hun specifieke situatie, hun eigen mechanismen en aanpak te ontwikkelen, waarop toezicht gehouden zal worden in het kader van nationale hervormingsprogramma’s. Sociale partners op alle niveaus worden ook aangemoedigd om te helpen bij de vaststelling en uitvoering van de flexizekerheidsmaatregelen en ook om de gemeenschappelijke beginselen als referentie te gebruiken. We vinden het essentieel te investeren in de sociale mobilisering van onze burgers binnen deze strategie, en in dit verband moet ik het wezenlijk belang vermelden van de betrokkenheid van dit Huis daarbij. Als we kijken naar degenen die het vertegenwoordigt en naar hoe dicht het bij de mensen staat, kan dit Huis een uitstekende bijdrage leveren aan een beter begrip van het flexizekerheidsidee onder de mensen. Het belangrijkste is dat flexibiliteit en zekerheid gezien moeten worden als elementen die elkaar ondersteunen en versterken, en dus niet tegenstrijdig zijn; onze burgers moeten dat helemaal begrijpen.</p>
    </intervention>
    <intervention id="3-066" speaker_id="photo_generic" name="Vladimír Špidla" is_mep="True" mode="spoken">
      <p sl="cs">lid van de Commissie. − Mijnheer de Voorzitter, de mededeling van de Commissie met betrekking tot flexizekerheid heeft in de hele Europese Unie geleid tot een uitgebreide en uiterst nuttige discussie. Ik zou graag de rapporteur, de heer Christensen, alsook andere afgevaardigden die actief hebben deelgenomen aan de discussie over flexizekerheid, hartelijk willen bedanken voor hun inzet.</p>
      <p sl="cs">Dankzij uw inzet en nauwe samenwerking met de overige parlementaire commissies zal het Europees Parlement deze motie die werkelijk een grote steun vormt voor de door de Commissie voorgestelde benaderingswijze, kunnen goedkeuren. In onze maatschappij is verandering zo langzamerhand de voorwaarde aan het worden voor zekerheid. We dienen dan ook op gecoördineerde wijze nieuwe vormen van zekerheid na te streven, zoals betere vaardigheden, het vermogen nieuw werk te vinden, alsook moderne aan de nieuwe arbeidsmarkt aangepaste vormen van bescherming.</p>
      <p sl="cs">In Europa zijn er in de afgelopen jaren voor elke arbeidsplaats die in de industrie verloren ging in andere sectoren vier nieuwe arbeidsplaatsen in de plaats gekomen. De allerbelangrijkste vraag is hoe grip te krijgen op deze veranderingen en hoe deze verder in goede banen te leiden. Tevens dienen wij ons te buigen over de kwestie van de helaas in veel lidstaten aanwezige segregatie op de arbeidsmarkt.</p>
      <p sl="cs">Ik ben zeer ingenomen met het verslag waar u zich vandaag over uitspreekt. In het verslag in kwestie wordt erkend dat flexizekerheid inderdaad een goede strategie kan zijn voor de hervorming van de arbeidsmarkt. Ook wordt erin steun uitgesproken voor de vier door de Commissie geformuleerde onderdelen waaruit flexizekerheid is opgebouwd. Tevens kan ik mijn steun uitspreken voor de voorstellen met betrekking tot de in alinea 5 van het verslag genoemde gemeenschappelijke principes. Uw voorstellen gaan in precies dezelfde richting als de door de Commissie in haar mededeling neergelegde voorstellen. Ik heb er het volste begrip voor dat u graag zou willen dat een aantal kwesties nader wordt uitgelegd, zoals de strijd tegen onzekerheid. Ik ben echter van mening dat de principes kort en bondig moeten worden geformuleerd en dat ze moeten worden bezien tegen de achtergrond van de mededeling in zijn geheel.</p>
      <p sl="cs">Tevens ben ik ingenomen met de instemmende geluiden die ik hoor van de Europese sociale partners wat betreft de analyse van de problemen op de arbeidsmarkt. Deze analyse werd onlangs op 18 oktober 2007 in Lissabon gepresenteerd tijdens de tripartiete sociale top aldaar, en betreft onder meer het thema flexizekerheid. Uit deze instemming blijkt eens te meer dat de sociale dialoog concrete resultaten opleveren kan. Verder hebt u in uw ontwerpmotie een verwijzing naar deze gezamenlijke analyse opgenomen.</p>
      <p sl="cs">Nu zou ik graag willen reageren op een aantal punten van kritiek in uw verslag. Zo wenst u bijvoorbeeld een evenwichtigere discussie over flexizekerheid. Allereerst zou ik erop willen wijzen dat de mededeling van de Commissie het resultaat is van een intensieve dialoog met alle betreffende partijen, alsook van een gedegen raadpleging van vooraanstaande deskundigen op dit gebied. Ik ben ervan overtuigd dat de Commissie uitgewogen te werk gaat, want het doel is zowel de flexibiliteit als de zekerheid te versterken, en wel zoals reeds eerder gezegd als twee elementen die elkaar versterken, en geenszins als twee elementen die met elkaar in tegenspraak zijn.</p>
      <p sl="cs">Uiteraard mag de discussie over flexizekerheid niet worden misbruikt ter deregulering van de arbeidsmarkt. Flexibiliteit en mobiliteit moeten juist hogere doelen dienen, namelijk betere arbeidsplaatsen, een beter evenwicht tussen werk en het gezins- en privéleven, alsook een beter presterende economie als geheel. Zoals welbekend zal de Raad de komende weken vastleggen wat precies de gemeenschappelijke principes van flexizekerheid zijn. Vervolgens worden de nationale discussies voor alle betrokken partijen voortgezet, om er zo voor te zorgen dat op nationaal niveau de flexizekerheidsstrategie ten uitvoer kan worden gelegd in lijn met de specifieke kenmerken van de individuele lidstaten. Ik vertrouw erop dat alle betrokken partijen ervoor zorgen zullen dat de voor flexizekerheid gekozen methodologieën evenwichtig zijn zullen.</p>
      <p sl="cs">Dan nog wat de kosten betreft: wij dienen ons terdege te beseffen dat de met het flexizekerheidsbeleid gepaard gaande kosten veel lager zijn dan de concrete opbrengsten ervan, namelijk een dynamischere arbeidsmarkt en een lagere werkloosheid. Overigens gaat het in veel gevallen niet eens om een verhoging van de kosten, maar eerder om een doeltreffender gebruik van de reeds beschikbare middelen.</p>
      <p sl="cs">Tevens zou ik willen reageren op het onderdeel van het verslag waarin wordt gezegd dat de arbeidsovereenkomst voor onbepaalde tijd de basis van het socialezekerheidsstelsel zou moeten vormen. Het is absoluut niet de bedoeling van de Commissie om de arbeidsovereenkomst voor onbepaalde tijd in belang te doen inboeten. Desalniettemin ben ik van mening dat wij een algemener stelsel van sociale bescherming moeten invoeren dat zowel op de arbeidsovereenkomsten voor onbepaalde tijd als op deeltijdwerk betrekking heeft, of anders gezegd, we moeten er voor zorgen dat ook bij deze vormen van werkgelegenheid de nodige sociale zekerheid wordt geboden. Dat is ons streven; het gaat ons er dus niet om het belang van de arbeidsovereenkomst voor onbepaalde tijd af te zwakken.</p>
      <p sl="cs">Geachte Voorzitter, ik ben van mening dat dit verslag, afgezien van de enkele punten waarover ik een opmerking geplaatst heb, een nuttige en relevante bijdrage is aan de discussie over flexizekerheid, waarvoor ik het Europese Parlement nogmaals hartelijk zou willen bedanken.</p>
    </intervention>
    <intervention id="3-067" speaker_id="28154" name="Ole Christensen" is_mep="True" mode="spoken" role="rapporteur">
      <p sl="da">Mijnheer de Voorzitter, dames en heren, het is mij een groot genoegen hier vandaag als rapporteur te staan. De onderhandelingen in het Parlement zijn afgerond en we kunnen een evenwichtig verslag presenteren, waarin de standpunten vanuit het hele politieke spectrum weerspiegeld worden. Het hele idee achter deze richtsnoeren over flexizekerheid is dat we de uitdagingen aangaan waarmee de arbeidsmarkten van Europa geconfronteerd worden. Ik gebruik met opzet het meervoud “arbeidsmarkten”, omdat in het verslag erkend wordt dat er met betrekking tot flexizekerheid niet maar één maat is. Er is geen gemeenschappelijk model voor flexizekerheid, maar we moeten ons realiseren dat de arbeidsmarkten in Europa geconfronteerd worden met vele gemeenschappelijke uitdagingen waarvoor een gemeenschappelijke respons noodzakelijk is. De demografische uitdaging is dat er in 2050 op iedere gepensioneerde 1,5 werknemers zullen zijn. Op dit moment zijn er nog 3 werknemers per gepensioneerde. Ongeveer 100 miljoen Europeanen leven onder of op de armoedegrens. De effecten van ongelijkheid zijn al te gemakkelijk waar te nemen als men landen waartussen grote verschillen bestaan, zoals in Oost- en West-Europa, met elkaar vergelijkt. Ook binnen landen zijn de verschillen echter waarneembaar; de ongelijkheid neemt toe. Zes procent van de werknemers in Europa kan men tot de “werkende armen” rekenen en een toenemend aantal heeft te maken met slechtere arbeidsomstandigheden, met onzekere werkgelegenheid en zeer slechte arbeidsomstandigheden. Er is vaker sprake van kortdurende arbeidsovereenkomsten en tijdelijk werk en de gangbare arbeidsovereenkomst voor onbepaalde tijd ligt onder vuur. Twaalf procent van de werknemers in Europa werkt onder zulke onzekere omstandigheden. Bovendien komen zwart en illegaal werk steeds vaker voor. In sommige landen maakt illegaal werk vijftien procent van de totale werkgelegenheid uit. We moeten deze ontwikkeling stoppen, gedeeltelijk omdat er voor Europa veel kosten aan verbonden zijn en gedeeltelijk omdat deze onzekere, onstabiele werkomstandigheden vaak juist de zwakkere groeperingen in de maatschappij treffen.</p>
      <p sl="da">Onderwijs is Europa’s belangrijkste grondstof op de harde internationale markt, maar daar wordt niet voldoende aandacht aan besteed. Feit is dat vijftien procent van onze jonge mensen het onderwijssysteem voortijdig verlaat, terwijl op de arbeidsmarkt hoge eisen gesteld worden aan kennis. Wie in het onderwijs geen aansluiting vindt, zal op den duur problemen krijgen, en daarom moeten we deze mensen helpen.</p>
      <p sl="da">Het is dus duidelijk wat de uitdagingen voor Europa zijn. Het is onze verantwoordelijkheid een boodschap over te brengen en met een visie te komen over hoe we deze uitdagingen willen aangaan. In dit verband wil ik de Commissie danken voor haar uitstekende bijdrage. We hebben goed samengewerkt aan dit verslag, waarbij het natuurlijk mijn rol was de losse eindjes aan elkaar te knopen in dit Huis. Als rapporteur merk ik op dat er behoefte is aan een grotere aandacht voor het sociale Europa, zodat de rechten van werknemers overal in Europa gerespecteerd worden en er meer en betere banen komen. Een grotere flexibiliteit binnen organisaties mag niet ten koste gaan van de arbeidsomstandigheden van de werknemers. Hoe kunnen we daarvoor zorgen? In het verslag wordt er vooral voor gepleit de arbeidsovereenkomst voor onbepaalde tijd de norm te laten zijn bij arbeidscontracten in Europa. In de tweede plaats moeten we ervoor zorgen dat de sociale partners een grotere rol spelen. Dat er geen beslissingen over de hoofden van de werknemers heen genomen kunnen worden, vormt de kern van een flexibele en veilige arbeidsmarkt. Het is absoluut noodzakelijk werknemers erbij te betrekken, en dat kan niet genoeg benadrukt worden bij de uitvoering van de flexizekerheidsstrategieën.</p>
      <p sl="da">Tot slot, het verslag heeft betrekking op wat we het raamwerk voor flexizekerheid zouden kunnen noemen, met andere woorden: de nationale voorwaarden voor het toepassen van flexibiliteit en zekerheid. Flexibiliteit en flexizekerheid kosten geld. Dat geld wordt echter niet verspild; integendeel, het is een investering en het levert dividend op. Als u bijvoorbeeld in uw personeelsbestand investeert, dan is dat misschien eerst een kostenpost, maar de ervaring leert dat de investering op de lange termijn vruchten afwerpt. Daarom vereist flexizekerheid, zoals we dat begrip in Noord-Europa kennen, een welvaartsstaat van een bepaald kaliber en een bepaalde grootte. Wat dat betreft moeten we eerlijk zijn en toegeven dat de ontwikkelingen in sommige landen waar men met elkaar concurreert om steeds lagere belastingen, de financiering van het zekerheidsaspect van flexizekerheid sterk zullen bemoeilijken. Ik doe daarom een poging om voor eens en altijd al diegenen de mond te snoeren die beweren dat flexizekerheid een neoliberaal begrip is dat de rechten van werknemers ondermijnt. Dat is niet het geval, integendeel.</p>
      <p sl="da">Ik eindig met de hoop uit te spreken dat wij door middel van deze discussie, zowel in dit Huis als in heel Europa, in staat zullen zijn sommige mythen over flexizekerheid de kop in te drukken. Als rapporteur heb ik, met aanzienlijke steun van mijn collega’s, een aantal evenwichtige richtsnoeren voor flexizekerheid kunnen opstellen – richtsnoeren die aangeven hoe Europa in de toekomst zijn arbeidsmarkt zo moet ontwikkelen dat die arbeidsmarkt zowel concurrerend als sociaal is. Met een dergelijke strategie zullen we ook ontdekken hoe we de onzekerheid onder werknemers in Europa moeten aanpakken. Tegenwoordig zijn velen bang dat hun banen verplaatst worden en dat hun plek op de arbeidsmarkt overbodig zal worden.</p>
      <p sl="da">Ten slotte wil ik graag de schaduwrapporteur, de rapporteurs van de andere commissies en iedereen die op een andere manier aan dit verslag bijgedragen heeft, bedanken. Ik wil afsluiten met de hoop uit te spreken dat de staatshoofden en regeringshoofden de aanbevelingen van het Parlement in hun verdere werk voor de gemeenschappelijke richtsnoeren voor flexizekerheid zullen meenemen als ze in december in Portugal bij elkaar komen.</p>
    </intervention>
    <intervention id="3-068" speaker_id="4274" name="Olle Schmidt" is_mep="True" mode="spoken">
      <p sl="sv">rapporteur voor advies van de Commissie economische en monetaire zaken . − Mijnheer de Voorzitter, ik dank de rapporteur voor zijn goede werk. Door de veranderingen die globalisering met zich meebrengt, krijgen alle landen van de wereld nieuwe en betere kansen, maar natuurlijk ook uitdagingen. Europa staat op een kruispunt. We kunnen de nieuwe, flexibele economie met haar kansen verwelkomen, of ons terugtrekken in verschillende vormen van protectionisme.</p>
      <p sl="sv">Flexizekerheid is een van de belangrijkste hulpmiddelen voor de schepping van een arbeidsmarkt die de mogelijkheden van de beroepsbevolking ten volle benut, zoals de rapporteur zegt. Kernwoorden hierbij zijn opleiding, mobiliteit en inzetbaarheid. Uiteraard is geen enkel model overal toe te passen, maar we kunnen en moeten wel van elkaar leren. In het advies van de Commissie economische en monetaire zaken stellen we vast dat beschermende stelsels die te rigide zijn, inderdaad de mensen binnen het systeem beschermen, maar het moeilijk voor anderen kunnen maken de arbeidsmarkt te betreden.</p>
      <p sl="sv">De bevolkingsgroei is in Europa inderdaad ook een probleem, zoals de rapporteur opmerkte. Er zullen meer mensen banen nodig hebben. Als flexizekerheid op de juiste manier gebruikt wordt, is het een goed model voor Europa om zich in een mondiale economie goed te blijven ontwikkelen. Ik vind dat Denemarken daar een goed voorbeeld van is, al noemde de rapporteur dat niet.</p>
      <p sl="sv">Mijnheer de Voorzitter, er is één ding waar we het ten minste eens over moeten zijn in dit Huis, namelijk dat er te veel mensen geen werk hebben. Europa moet blijven groeien, zodat er nieuwe banen gecreëerd kunnen worden.</p>
    </intervention>
    <intervention id="3-069" speaker_id="28369" name="Giovanni Berlinguer" is_mep="True" mode="spoken">
      <p sl="it">rapporteur voor advies van de Commissie cultuur en onderwijs. − Mijnheer de Voorzitter, dames en heren, het verslag van de heer Christensen is essentieel geweest voor de uitvoering van het oorspronkelijke document.</p>
      <p sl="it">Deze beginselen zijn in aanleg heel waardevol, maar alleen als er ook waarborgen zijn voor alle risicogroepen – immigranten, vrouwen, ouderen en gehandicapten – en voor volwassenen met een laag opleidingsniveau, die immers kwetsbaarder en minder goed beschermd zijn.</p>
      <p sl="it">Bovendien wordt de ongelijkheid in onze maatschappij steeds groter, wat blijkt uit het ontbreken van een minimumloon – dat in alle landen ingevoerd dient te worden – en de noodzaak van werknemersrechten. Ook de kennis van werknemers moet op een hoger niveau worden gebracht. Het is eveneens dringend noodzakelijk fondsen toe te wijzen voor de uitvoering van deze principes en eigen middelen daarvoor te aan te merken.</p>
      <p sl="it">Ten slotte, het lijkt mij dat er de laatste jaren veel nieuwe oorzaken zijn voor de onevenwichtigheid tussen kapitaal en arbeid; winsten en financiële speculaties hebben de overhand gekregen, terwijl de lonen zijn gedaald. Het aanpakken van deze onevenwichtigheid is een van de taken waaraan we bij de verdere behandeling van deze onderwerpen samen moeten werken.</p>
    </intervention>
    <intervention id="3-070" speaker_id="28301" name="Tadeusz Zwiefka" is_mep="True" mode="spoken">
      <p sl="pl">rapporteur voor advies van de Commissie juridische zaken. – Mijnheer de Voorzitter, het is niet waarschijnlijk dat het zogenaamde flexizekerheidsmodel op de Europese arbeidsmarkt effectief zal zijn, tenzij het vergezeld wordt door maatregelen en voorstellen om het ondernemerschap te bevorderen en het opzetten van een bedrijf te vereenvoudigen. Ik denk dan bijvoorbeeld aan het opstellen van een statuut voor de Europese besloten vennootschap.</p>
      <p sl="pl">Met betrekking tot de gemeenschappelijke beginselen voor het invoeren van flexizekerheid wil ik opmerken dat het introduceren van complexe juridische oplossingen op Europees niveau op dit gebied ingaat tegen de beginselen van subsidiariteit en evenredigheid. Sociaal beleid en werkgelegenheidsbeleid behoren tot de bevoegdheid van de lidstaten en elke EU-maatregel op het gebied van flexizekerheid moet voldoen aan het beginsel van subsidiariteit dat vastgelegd is in artikel 5 van het EU-Verdrag.</p>
      <p sl="pl">De interne complexiteit van het model is bovendien niet gunstig voor de invoering van gemeenschappelijke wetgevingsnormen en voor de zogenaamde standaardaanpak van de kwestie. De uitkomst van de effectbeoordeling geeft aan dat open coördinatie misschien de beste methode is. Dat is vooral belangrijk voor de nieuwe lidstaten, die als gevolg van hun verleden met verschillende structurele problemen op het gebied van de werkgelegenheid geconfronteerd zouden kunnen worden. Met de hoge kortetermijnkosten die verbonden zijn aan de introductie van manieren om het flexizekerheidsmodel toe te passen moet ook rekening worden gehouden, evenals met de aanzienlijke belasting voor de begroting.</p>
    </intervention>
    <intervention id="3-071" speaker_id="28402" name="José Albino Silva Peneda" is_mep="True" mode="spoken">
      <p sl="pt">namens de PPE-DE-Fractie. – Mijnheer de Voorzitter, commissaris, mijnheer de fungerend voorzitter van de Raad, dames en heren, de hervormingen die de Europese Unie moet doorvoeren om een goede concurrentiepositie in de wereldeconomie te verkrijgen, kunnen niet uitsluitend gezien worden als beperkte, door de publieke sector genomen initiatieven. Ze vereisen ook zowel van werknemers als van bedrijven een verandering in gedrag en houding.</p>
      <p sl="pt">Deze veranderingen kunnen alleen bereikt worden in een sfeer van vertrouwen tussen de sociale partners, en dat vertrouwen kan zich alleen ontwikkelen als de sociale dialoog bevorderd wordt. Bij het aansturen van de arbeidsmarkt moeten we ons niet langer laten leiden door het conflictmodel, maar moeten we een aanpak hanteren die gebaseerd is op een cultuur van samenwerking. Persoonlijk houd ik niet van de term “flexizekerheid”. Ik geef de voorkeur aan “verandering en zekerheid”, omdat aan elke verandering risico’s verbonden zijn. Het gaat erom deze risico’s zo klein mogelijk te houden. Je kunt mensen niet vragen flexibel te zijn als ze geen vertrouwen hebben in zichzelf of in de wereld om hen heen. Daarom leggen we in dit verslag voortdurend de nadruk op de noodzaak van een actief werkgelegenheidsbeleid en regelingen voor een leven lang leren.</p>
      <p sl="pt">De PPE-DE-Fractie heeft 120 amendementen op het oorspronkelijke verslag ingediend. Na onderhandelingen hebben we overeenstemming bereikt over een definitieve versie die naar mijn mening evenwichtig en veelomvattend is. Er is een goed evenwicht gevonden tussen flexibiliteit en zekerheid en ook tussen de belangen van alle deelnemers aan het proces, met name sociale partners en overheidsinstanties. In het verslag wordt duidelijk melding gemaakt van de noodzaak de beginselen van subsidiariteit en evenredigheid toe te passen bij de tenuitvoerlegging en aansturing van flexizekerheid. Mijn aanbeveling aan dit Huis is om dit verslag daarom goed te keuren.</p>
    </intervention>
    <intervention id="3-072" speaker_id="1407" name="Stephen Hughes" is_mep="True" mode="spoken">
      <p sl="en">namens de PSE-Fractie. – Mijnheer de Voorzitter, mijn welgemeende complimenten aan de rapporteur.</p>
      <p sl="en">Ik wil het graag over vier dingen hebben. Allereerst over de Commissie. Deze legt, allereerst in haar Groenboek over arbeidswetgeving en nu dan in haar Mededeling over flexizekerheid, de nadruk op werkzekerheid in plaats van op baanzekerheid. Voor ons zijn beiden belangrijk en daarom erkennen wij de behoeften van flexibele bedrijven. Een flexibel bedrijf is een bedrijf dat elk half jaar een productielijn of elke vier maanden een IT-configuratie moet veranderen, en dat dus flexibele, goed opgeleide en loyale werknemers nodig heeft, iets dat met een gefragmenteerd, gesegmenteerd en tijdelijk werknemersbestand absoluut niet haalbaar is.</p>
      <p sl="en">Ten tweede is voor een goede werking van flexizekerheid een groot aantal factoren van belang, namelijk een goed en stabiel macro-economisch klimaat, investeringen in een goed en actief arbeidsmarktbeleid, een goed ontwikkelde sociale dialoog en een hoogstaand socialezekerheidsbeleid. Al deze elementen zijn van belang, en één ding is wel duidelijk: er hangt een prijskaartje aan. De Commissie heeft om die reden dan ook onderkend dat de invoering van flexizekerheid in een aantal lidstaten wel eens een langdurig proces zou kunnen worden.</p>
      <p sl="en">Ten derde: voor een uitgewogen vorm van flexizekerheid dient te werk te worden gegaan op basis van de in alinea 15 van dit verslag opgenomen principes. Deze principes dienen bovendien te worden opgenomen in een gewijzigd richtsnoerenpakket en dienen goed zichtbaar te worden gemaakt en correct te worden toegepast, want anders zijn alle inspanningen die in dit uitstekende verslag gestoken zijn voor niets geweest.</p>
      <p sl="en">Tot slot hebben de Raad en de Commissie het almaar over het belang van flexizekerheid, maar hoe kunnen we de Raad hierbij serieus nemen als de richtlijn voor uitzendwerk daar nog altijd wordt tegengehouden? Hoe kunnen de andere instellingen serieus worden genomen als er overal in onze lidstaten steeds vaker uitbuitende vormen van atypische arbeid voorkomen? Voor miljoenen werknemers gaat het bij flexizekerheid alleen maar over flexibiliteit en geenszins over zekerheid. In dit verslag wordt aangegeven hoe dat ten goede gekeerd kan worden.</p>
    </intervention>
    <intervention id="3-073" speaker_id="2326" name="Bernard Lehideux" is_mep="True" mode="spoken">
      <p sl="fr">namens de ALDE-Fractie . – Mijnheer de Voorzitter, dames en heren, wij willen de Commissie steunen bij haar poging het collectieve nadenken over flexizekerheid te bevorderen. De EU moet aan de bron staan van de dialogen tussen alle spelers op dit toneel. Onze fractie is ook blij dat de sociale partners, voor de eerste keer in Europa, in een gemeenschappelijk document de afspraak hebben vastgelegd dat ze de lidstaten zullen vragen een flexizekerheidsbeleid te voeren. Dat is uiterst belangrijk, want flexizekerheid heeft alleen maar zin als er een sfeer van vertrouwen geschapen wordt tussen werknemers en werkgevers.</p>
      <p sl="fr">Wij zijn de gekozen vertegenwoordigers van de burgers van de EU, dus we hebben een speciale verantwoordelijkheid voor het creëren van voorwaarden voor dit vertrouwen. Het is in het belang van iedereen het spel te spelen en we moeten ons ook vooral niet laten verleiden ons tegen flexibiliteit of zekerheid te verzetten. Flexibiliteit is in het voordeel van de werkgevers en zekerheid zou een tegenprestatie zijn voor de werknemers.</p>
      <p sl="fr">Het invoeren van flexizekerheid betekent dat tegelijkertijd zowel flexibiliteit als zekerheid gegarandeerd worden voor werkgevers en werknemers. Werknemers hebben behoefte aan flexibiliteit om hun beroepsleven met hun persoonlijk leven te kunnen combineren of om nieuwe wegen te kunnen inslaan met hun werk. Werkgevers hebben zekerheid net zo hard nodig als werknemers, vooral juridische zekerheid in hun overeenkomsten met hun medewerkers.</p>
      <p sl="fr">Het verslag is een stap in de goede richting. Het is evenwichtig en er wordt een voorstel in gedaan voor een raamwerk waarbinnen lidstaten gemeenschappelijke beginselen kunnen aannemen. Ik dank de rapporteur en feliciteer hem met zijn werk. De lidstaten moeten niet gedwongen worden één bepaalde visie op flexizekerheid te hebben. De arbeidsmarkten in de lidstaten hebben sommige kenmerken die heel erg van elkaar verschillen. We zijn bezig met de coördinatie van het werkgelegenheidsbeleid, niet met voortijdige harmonisatie, maar onze medeburgers willen een Europa dat antwoorden geeft op de uitdagingen van de globalisering. Door mogelijkheden te bieden voor levenslang leren, de aanpassing van werknemers te bevorderen en onverwachte wendingen in het leven te accepteren en begeleiden, kan flexizekerheid een unieke manier zijn om ons sociaal model te moderniseren. We moeten ons niet de kans laten ontgaan met ons allen naar een gezamenlijk doel toe te werken.</p>
    </intervention>
    <intervention id="3-074" speaker_id="39022" name="Ewa Tomaszewska" is_mep="True" mode="spoken">
      <p sl="pl">namens de UEN-Fractie . – Mijnheer de Voorzitter, de trend naar flexibelere vormen van werkgelegenheid kwam op toen er een hoge werkloosheid was. Het was toen relatief eenvoudig een arbeider te dwingen slechtere arbeidsvoorwaarden te accepteren, omdat hij anders zijn baan zou verliezen. In de tijd dat de arbeiders verstoken waren van middelen van bestaan om de basisbehoeften van zichzelf en hun gezin te vervullen, waren ze zelfs bereid zich op het werk te laten vernederen. Ze waren bereid van ongevallenverzekeringen af te zien en tegen een hongerloontje zwart te werken.</p>
      <p sl="pl">Gelukkig is de situatie op de arbeidsmarkt nu aan het veranderen. De meeste Poolse werkgevers hebben het belang van permanente werkgelegenheid onderschat. Als gevolg daarvan hebben ze nu een tekort aan werknemers en zijn er uit Polen twee miljoen jonge mensen, veelal hoogopgeleid, geëmigreerd. Flexiwerk waarbij het belang van baanzekerheid niet erkend wordt, levert werkgevers kortetermijnvoordelen op ten koste van werknemers. Ik ben blij dat het Europees Parlement, in deze ontwerpresolutie, een groter belang hecht aan de noodzaak van baanzekerheid dan de Europese Commissie. Ik wil er graag op wijzen dat uit een studie van de Internationale Arbeidsorganisatie is gebleken dat werknemers met vaste contracten beter werk leveren.</p>
      <p sl="pl">Ik feliciteer de rapporteur met zijn werk.</p>
    </intervention>
    <intervention id="3-075" speaker_id="1933" name="Elisabeth Schroedter" is_mep="True" mode="spoken">
      <p sl="de">namens de Verts/ALE-Fractie . – Mijnheer de Voorzitter, commissaris, mijnheer de fungerend voorzitter van de Raad, dames en heren, de discussie over flexizekerheid toont aan dat het onmogelijk is een sociaal model uit één lidstaat zomaar naar de EU als geheel te transporteren. De Commissie lijkt dit ook niet te willen. Haar document houdt zich niet bezig met de sociale zekerheid van werknemers in het licht van de drastisch veranderende marktcondities; nee, de Commissie wil meer flexibiliteit in arbeidsrelaties zonder dat zij in de positie verkeert verbeteringen aan te brengen in de sociale zekerheid voor werknemers. Dat laatste is namelijk de bevoegdheid van de lidstaten, en in de lidstaten leven er heel verschillende ideeën over hoe belangrijk dat is.</p>
      <p sl="de">Bovendien kunnen de centrale rol en de controlefunctie van de vakbonden, die in Denemarken wezenlijk deel uitmaken van het flexizekerheidsmodel, in andere lidstaten niet als een vaststaand gegeven worden beschouwd – nu niet en ook niet in de nabije toekomst. Sommige regeringen, die flexizekerheid alleen maar zien en wensen als flexibiliteit, perken tegelijkertijd de rechten van vakbonden verder in. Wij, Groenen, staan kritisch tegenover pogingen om flexizekerheid als middel te gebruiken om in de hele EU de arbeidswetgeving te dereguleren, zodat het internationale concurrentievermogen van de Europese Unie vergroot wordt ten koste van de rechten van werknemers. Helaas loopt de coalitie in dit Huis achter de Commissie aan en mist zij de kans een essentieel, even belangrijk element in het flexizekerheidsmodel in te voegen, namelijk sociale zekerheid.</p>
      <p sl="de">Ik vraag me af hoe de Socialisten dit aan de werknemers gaan uitleggen. Ik vrees dat we daardoor de kans op een toekomstige discussie over de voordelen van flexizekerheid, die er zeker zijn, laten glippen. We kunnen dit verslag daarom niet steunen, tenzij er wijzigingen in aangebracht worden.</p>
    </intervention>
    <intervention id="3-076" speaker_id="28977" name="Roberto Musacchio" is_mep="True" mode="spoken">
      <p sl="it">namens de GUE/NGL-Fractie. – Mijnheer de Voorzitter, dames en heren, flexizekerheid is niets nieuws. Het is een oud Deens model dat stamt uit het eind van de negentiende eeuw en waarbij zekerheid die niet vastgelegd is in arbeidsovereenkomsten, tegen hoge kosten door de overheid gegarandeerd wordt.</p>
      <p sl="it">Wat nieuw is in dit Europa is de vreselijke onzekerheid; daarmee worden jonge mensen op hun werk geconfronteerd, maar ook de maatschappij als geheel ondervindt er schade van. Om deze onzekerheid te bestrijden moeten we onze koers verleggen en de laissez-faire -methoden en -ideologieën die de oorzaak zijn van deze onzekerheid, overboord gooien. Het is niet zo dat banen en economische groei door onzekerheid geschapen worden, integendeel. Met flexizekerheid experimenteren we nu met een nieuwe ideologie, maar daarbij wordt wel het oude model van onzekerheid intact gelaten.</p>
      <p sl="it">Daarom heeft mijn fractie enkele heel praktische ideeën naar voren gebracht: tegen het idee van een indicator voor arbeidsmarktrigiditeit en voor een goede werkgelegenheidsindicator, om te benadrukken dat stabiele, zekere werkgelegenheid de norm is; tegen ongerechtvaardigd ontslag, omdat dat op discriminatie neerkomt; tegen een zich herhalende opeenhoping van atypische contracten, of levenslange onzekerheid, want dat is een moderne vorm van slavernij; voor het recht op een inkomen voor hen die geen baan hebben, omdat ze niet van de lucht kunnen leven; voor het samenbrengen van verschillende vormen van sociale bijstand; en tegen discriminatie van vrouwen op het werk.</p>
      <p sl="it">Dat er geen middelen geoormerkt zijn voor het waarborgen van flexizekerheid – integendeel, er is twee procent bespaard – en dat er dus geen betrouwbare investeringen gedaan kunnen worden, spreekt boekdelen over het risico dat deze operatie alleen maar een boel geklets zal opleveren.</p>
      <p sl="it">Werknemers en jongeren willen iets tastbaars, geen ouderwetse ideologie. Dit zijn de punten waarvoor we in dit Huis gevochten hebben en waar we graag een stemming over willen hebben.</p>
    </intervention>
    <intervention id="3-077" speaker_id="28182" name="Kartika Tamara Liotard" is_mep="True" mode="spoken">
      <p sl="en">rapporteur voor advies van de Commissie rechten van de vrouw en gendergelijkheid. − Voorzitter, ook tijdens het debat vandaag werd de vrouwencommissie bijna overgeslagen; gelukkig komt ze op de valreep toch nog aan de beurt.</p>
      <p sl="en">Meer dan de helft van de bevolking in Europa bestaat uit vrouwen en deze vrouwen zijn op dit moment gewoon al oververtegenwoordigd op de arbeidsmarkt, als het gaat om tijdelijke en deeltijdcontracten. Vrouwen hebben dus nu al te maken met grotere onzekerheid, slechte pensioenopbouw en gebrekkige ziektekosten. Wanneer, zoals de Commissie en de Nederlandse regering willen, het ontslagrecht wordt versoepeld, zal deze groep alleen maar verder in de verdrukking en de rechteloosheid wegzakken. Ik was dan ook ontzettend blij dat de Commissie rechten van de vrouw unaniem met een serie voorstellen kwam die het Commissievoorstel op dit punt iets kon verbeteren. Helaas heeft de rapporteur ervoor gekozen bar weinig van deze breed gedragen voorstellen over te nemen. Hiermee schoffeert hij de Commissie rechten van de vrouw en wordt de reëel bestaande ongelijkheid genegeerd. Ik roep alle leden dan ook op om alsnog de amendementen die zijn ingediend om deze ongelijkheid te voorkomen morgen tijdens de stemming te steunen.</p>
    </intervention>
    <intervention id="3-078" speaker_id="1922" name="Thomas Mann" is_mep="True" mode="spoken">
      <p sl="de">Mijnheer de Voorzitter, er zijn steeds minder mensen die hun hele arbeidzame leven bij een en dezelfde werkgever doorbrengen. Zij moeten zich dus zonder problemen kunnen aanpassen aan steeds wisselende leef- en werkomstandigheden. Tegelijkertijd moeten de mensen passende werkzekerheid hebben. Commissaris Spidla, pas als flexibiliteit en zekerheid met elkaar in evenwicht gebracht zijn, zal het nieuwe flexizekerheidsidee in brede kring geaccepteerd worden. Enerzijds is het zo dat bedrijven meer flexibiliteit nodig hebben, zodat ze gaten in de markt kunnen opsporen, innovatiever kunnen worden en proactief – dus niet alleen in reactie op bepaalde gebeurtenissen – hun ontwikkeling kunnen plannen. Anderzijds hebben werknemers in de lidstaten de zekerheid van moderne stelsels van maatschappelijke bescherming en eenduidige overeenkomsten tussen betrouwbare sociale partners nodig. Er moeten goede kadervoorwaarden geschapen worden voor meer vaste banen en een simpelere overgang van een oude naar een nieuwe baan. Ook moeten misbruik van nieuwe werkgelegenheidsvormen, schijnzelfstandigheid en zwart werk voorkomen worden.</p>
      <p sl="de">Een volgende prioriteit is levenslang leren. Alleen daarmee kunnen onze werkenden de globalisering bijbenen. In mijn ogen is een verplichte benchmark van twee procent van het BBP niet aanvaardbaar, want de lidstaten moeten wel wat financiële speelruimte hebben. Overheden en bedrijven moeten er echter voor zorgen dat er veel meer geïnvesteerd wordt in onze belangrijkste hulpbron: goedopgeleide, hooggekwalificeerde, gemotiveerde mensen die zich goed kunnen aanpassen.</p>
      <p sl="de">De PPE-DE-Fractie heeft op mijn initiatief opnieuw verscheidene amendementen ingediend. In een van die amendementen brengen we naar voren dat bedrijven zelf moeten kunnen beslissen over hoe zij het begrip maatschappelijk verantwoord ondernemen vormgeven. MVO moet gebaseerd blijven op vrijwilligheid en mag niet verplicht worden.</p>
      <p sl="de">Als laatste punt wil ik naar voren brengen dat door het vervroegen van 2013 naar 2009 van de datum voor het opheffen van de overgangsmaatregelen met betrekking tot het vrije verkeer van werknemers een verkeerd signaal afgegeven wordt. In landen waar een veel hoger uurloon en een hoog peil van sociale zekerheid gelden, is de druk van de migratie hoog en moeilijk te hanteren. Ook hier geldt dat de sociale zekerheid niet verwaarloosd mag worden, al is flexibiliteit ongetwijfeld noodzakelijk.</p>
    </intervention>
    <intervention id="3-079" speaker_id="2107" name="Jan Andersson" is_mep="True" mode="spoken">
      <p sl="sv">Mijnheer de Voorzitter, fungerend voorzitter, commissaris, ik wil eerst de rapporteur bedanken voor zijn werk en voor het uitstekende verslag. Net als José Albino Silva Peneda geef ik er de voorkeur aan te spreken over “verandering en zekerheid”, verandering in de vorm van globalisering en in de vorm van demografische groei. Ik vind dat een betere formulering.</p>
      <p sl="sv">Er is een verschil tussen het voorstel van de Commissie en dat van het Parlement, op het punt van de vraag waarop de nadruk moet liggen bij de veranderingen. Het brandpunt ligt in het voorstel van het Parlement ergens anders. De Commissie richt zich meer op werkzekerheid dan op baanzekerheid, maar dat onderscheid moet niet gemaakt worden. We moeten de zekerheid van het in staat zijn een nieuwe baan te krijgen combineren met een hoge mate van werkgelegenheidszekerheid. In het Parlement proberen we ons te richten op participatie in het proces, sterke vakbonden en een stevige maatschappelijke dialoog. We richten ons op een actief werkgelegenheidsbeleid, hogere investeringen in opleidingen en krachtige socialezekerheidsstelsels.</p>
      <p sl="sv">Veel sprekers hebben gezegd dat er niet een enkel model is, maar dat de lidstaten op basis van hun eigen ideeën moeten werken. Het Lissabonproces is hier van toepassing. En als er hier principes van toepassing moeten zijn, dan zou ik willen onderschrijven wat Stephen Hughes zei: kijk naar paragraaf 15 om te zien op welke principes de richtsnoeren gebaseerd zouden moeten worden.</p>
      <p sl="sv">Ten slotte wil ik Elisabeth Schroedter graag meedelen dat het niet zo is dat de rapporteur geen contact heeft gehad met de Europese vakbeweging. In de hele periode hebben we nauwe contacten onderhouden en zij ondersteunen ons volledig bij onze pogingen het brandpunt te verleggen. Als wij geen standpunt zouden bepalen voordat de ministers van werkgelegenheid dat doen, zouden we aan hen het alleenbeslissingsrecht overlaten. Het Parlement moet een mening hebben …</p>
      <a text="(De spreker wordt door de Voorzitter onderbroken)"/>
    </intervention>
    <intervention id="3-080" speaker_id="26829" name="Siiri Oviir" is_mep="True" mode="spoken">
      <p sl="et">Mijnheer de Voorzitter, dames en heren.</p>
      <p sl="et">De Europese Unie moet niet alleen haar eigen instellingen snel hervormen, maar ook voor haar burgers en ondernemingen een beleid opstellen waardoor de bijverschijnselen van hevige concurrentie en van het openen van de markt verzacht worden.</p>
      <p sl="et">Ik vind het belangrijk om stabiele arbeidsmarktrelaties te stimuleren waarbinnen een hoge mate van vertrouwen aanwezig is. Veranderingen in arbeidswetgeving zouden meer succes hebben als de werknemers zich veiliger voelden. We moeten ook niet vergeten dat het gevoel van zekerheid en veiligheid ook vaak afhangt van het gemak waarmee men een nieuwe baan vindt.</p>
      <p sl="et">Ik ben van mening dat de grootste problemen in de Europese Unie te maken hebben met een flexibele, goed opgeleide beroepsbevolking en dat dit onderwerp de kern moet zijn van de flexizekerheidsstrategie in Europa.</p>
      <p sl="et">Verhoging van het onderwijsniveau door middel van opleidings- en omscholingsprogramma’s moet voorop staan, zodat een flexibele arbeidsmarkt tot stand kan komen.</p>
    </intervention>
    <intervention id="3-081" speaker_id="1941" name="Roberta Angelilli" is_mep="True" mode="spoken">
      <p sl="it">Mijnheer de Voorzitter, dames en heren, flexizekerheid is noch een panacee noch een taboe. We hoeven het alleen maar eens te worden over de regels van het spel. Het spreekt vanzelf dat Europa opgewassen moet zijn tegen de uitdagingen van de globalisering en van de – niet altijd eerlijke – concurrentie die de wereldeconomie ons opdringt.</p>
      <p sl="it">Dat vereist flexibiliteit, maar het betekent niet dat we het Europese sociale model, de waarden ervan, de zekerheidsnormen en, bovenal, de solidariteit de rug moeten toekeren. Flexibiliteit is dus aanvaardbaar op voorwaarde dat er strenge regels, waarborgen en compensatiemechanismen zijn.</p>
      <p sl="it">Het belangrijkste is dat Europa de lidstaten moet voorgaan bij een strategie die de volgende belangrijke aspecten moet bevatten: een hoog niveau van permanente educatie, adequate sociale voorzieningen, diensten van goede kwaliteit – te beginnen met kinderopvang – en socialezekerheidsstelsels ter ondersteuning van werknemers die tijdelijk niet werken. Deze steun hoeft trouwens niet per se uit giften te bestaan; een mogelijkheid zou ook zijn mensen de kans te bieden zich te scholen voor een nieuwe baan.</p>
      <p sl="it">Ten slotte moeten er maatregelen genomen worden om de combinatie van werk en gezin te vergemakkelijken en vooral vrouwen werkelijk gelijke kansen op de arbeidsmarkt te bieden.</p>
      <p sl="it">Om dit te bereiken is er natuurlijk flink wat geld nodig, maar alleen op deze manier kan flexizekerheid kansen bieden en niet alleen maar een sluiproute zijn naar deregulering van het arbeidsleven.</p>
    </intervention>
    <intervention id="3-082" speaker_id="36395" name="Donata Gottardi" is_mep="True" mode="spoken">
      <p sl="it">Mijnheer de Voorzitter, commissaris, dames en heren, ook ik ben de rapporteur dankbaar voor zijn werk, vooral ook omdat hij het zo snel gedaan heeft.</p>
      <p sl="it">Ook ik ben van mening dat een woord maar een woord is. Flexizekerheid op zich heeft niets te maken met goed of slecht beleid. Het is ook niet maar één beleid, maar een evenwichtig samengesteld pakket maatregelen. Alles hangt af van de manier waarop die maatregelen ingesteld en in de praktijk gebracht worden.</p>
      <p sl="it">Men denkt vaak dat flexizekerheid een strategie is voor het flexibeler maken van de arbeidsmarkt en het belonen van het overstappen van de ene baan naar de andere door middel van financiële ondersteuning en opleidingsmogelijkheden. Mensen nemen daardoor vaak een defensieve houding aan om de schade te beperken, terwijl we juist een frisse benadering, innovatie en kwaliteit nodig hebben.</p>
      <p sl="it">Het zou nuttig zijn om eens vanuit een vrouwelijk gezichtspunt naar flexizekerheid te kijken. We zien dan dat de onzekerste en minst stabiele banen meestal bestemd zijn voor vrouwen. Maar tegelijkertijd ontdekken we bovendien de volledige mogelijkheden van een dergelijke strategie als we flexibiliteit niet als onzekerheid zien, maar als flexibele organisatie van werk en werkschema’s om aan de behoeften van werknemers te voldoen.</p>
      <p sl="it">Als we onder zekerheid niet alleen maar opleidingsmogelijkheden verstaan, maar ook de mogelijkheid in te spelen op de verschillende gebeurtenissen en beslissingen in iemands leven, dan kunnen we nieuwe gebieden ontginnen en voorstellen doen met het oog op de toekomst, in plaats van op de oude weg voort te gaan.</p>
    </intervention>
    <intervention id="3-083" speaker_id="photo_generic" name="Manuel Lobo Antunes" is_mep="True" mode="spoken">
      <p sl="pt">fungerend voorzitter van de Raad . − Mijnheer de Voorzitter, commissaris, dames en heren, ik zal het heel kort houden. Het werk van dit Huis gaat door na dit debat door, dus ik moet u zeggen dat het voorzitterschap, of beter, ons voorzitterschap, van mening is dat dit uiteraard een belangrijk en noodzakelijk debat is. Dat blijkt wel uit het niveau van de bijdragen en uit het grote aantal leden dat aan dit debat wilde meedoen en bijdragen.</p>
      <p sl="pt">Flexibiliteit betekent natuurlijk mobiliteit, en in een geglobaliseerde wereld is het woord “mobiliteit” noodzakelijk; het symboliseert aanpassing aan verandering. Maar we hebben het niet alleen over mobiliteit, we hebben het ook over zekerheid. Dat betekent betrokkenheid bij mensen, bij werknemers, bij hun kwalificaties en opleiding, en ook bij bescherming van het gezin en van de kwaliteit van het werk.</p>
      <p sl="pt">We vertrouwen er natuurlijk op dat de voornaamste richtsnoeren waarover we overeenstemming hebben weten te bereiken met onze sociale partners, in de praktijk zullen leiden tot ontwikkeling en uitvoering van de noodzakelijke maatregelen, zodat verandering en zekerheid gewaarborgd kunnen worden en Europa beter in staat zal zijn de taken te volbrengen waarmee wij als gevolg van de globalisering geconfronteerd worden.</p>
      <p sl="pt">Hopelijk keurt de Raad deze richtsnoeren goed tijdens de vergadering van 5 en 6 december. Ik ben ervan overtuigd dat deze richtsnoeren in de toekomst juist zullen blijken te zijn en de juiste basis voor een beleid dat Europa sterker en concurrerender maakt.</p>
    </intervention>
    <intervention id="3-084" speaker_id="photo_generic" name="Vladimír Špidla" is_mep="True" mode="spoken">
      <p sl="cs">lid van de Commissie . − Mijnheer de Voorzitter, geachte afgevaardigden, kijkend naar het bord zie ik dat de tijd voorbij vliegt. Ik zou daarom graag slechts even kort stil willen staan bij twee belangrijke punten. Ten eerste: uit het debat blijkt overduidelijk - en dat wil ik nog eens benadrukken - dat het er bij flexizekerheid niet om gaat de hele Europese Unie een bepaald nationaal model op te dringen. Integendeel. Er wordt wel degelijk onderkend dat er zeer uiteenlopende modellen bestaan. Desalniettemin wil ik erop wijzen dat de lidstaten die volgens de genoemde principes te werk gaan een gezondere arbeidsmarkt hebben, en dan heb ik het niet alleen over de Scandinavische lidstaten.</p>
      <p sl="cs">Het tweede punt waarbij ik wilde stilstaan, betreft de kosten. Laten we het vaak aangehaalde archetypische voorbeeld noemen van Denemarken. Daar zijn de kosten van het socialezekerheids- en gezondheidsstelsel zeker niet bovengemiddeld te noemen in vergelijking met de algehele situatie in Europa. En dat is iets dat we niet uit het oog mogen verliezen.</p>
      <p sl="cs">Dames en heren, hartelijk dank voor het debat. Het was weliswaar kort, maar ook zeer krachtig, en het concept flexizekerheid is er zeker mee verrijkt. Meer in het bijzonder gaat mijn hartelijke dank uit naar de rapporteur.</p>
    </intervention>
    <intervention id="3-085" speaker_id="4393" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen plaats.</p>
      <p sl="nl">Schriftelijke verklaringen (artikel 142)</p>
    </intervention>
    <intervention id="3-086" speaker_id="28226" name="Christian Ehler" is_mep="True" mode="written">
      <p sl="de">In een van de op dit verslag ingediende amendementen wordt een poging gedaan de steun van het Europees Parlement voor Europese minimumlonen veilig te stellen. Ik ben van mening dat een dergelijke aanpak fundamenteel onjuist is. De voorwaarden en kenmerken die gelden op de afzonderlijke regionale arbeidsmarkten zijn zo verschillend, dat een Europese aanpak niet zal kunnen leiden tot een grotere welvaart voor de burgers. In plaats daarvan zouden we armoede, werkloosheid en zwart werk bevorderen.</p>
      <p sl="de">Er wordt ook gevraagd om een minimumloon dat niet lager ligt dan vijftig tot zestig procent van het gemiddelde loon in de betreffende lidstaat. Welk land in Europa heeft zo’n hoog minimumloon? Voordat iemand een dergelijk amendement indient, zou hij toch ten minste eerst eens de moeite moeten nemen naar de Europese realiteit te kijken. Men eist hier een Europese loonpolitiek waardoor de bestaande nationale minimumlonen gemiddeld met twintig procent omhoog zouden gaan. Kan het nog populistischer?</p>
      <p sl="de">Ik hoop dat er in het Parlement een duidelijke meerderheid zal zijn die dit soort gevaarlijke, utopische ideeën, die de werkloosheid en de armoede bevorderen en het economisch concurrentievermogen van Europa in de waagschaal stellen, de kop indrukt.</p>
    </intervention>
    <intervention id="3-087" speaker_id="4466" name="Ilda Figueiredo" is_mep="True" mode="written">
      <p sl="pt">Wij betreuren het dat het verslag zich niet voldoende helder keert tegen de flexizekerheidsstrategie van de Europese Commissie. Er worden alleen maar wat voorstellen gedaan om de in de mededeling van de Commissie neergelegde beginselen te verzachten.</p>
      <p sl="pt">Daarom hebben we niet alleen in de Commissie werkgelegenheid en sociale zaken tegen dit verslag gestemd, maar hebben we ons ook niet laten afhouden van het indienen van voorstellen waarin de in die mededeling gehanteerde flexizekerheidsaanpak wordt verworpen. Met die aanpak wil men namelijk de arbeidsmarkt en arbeidswetgeving dereguleren, wat in de praktijk zal leiden tot afbraak van de huidige regelingen op het gebied van contracten, tot de mogelijkheid van ongerechtvaardigd ontslag en tot een grotere onzekerheid voor werknemers in het algemeen.</p>
      <p sl="pt">Geen enkele pijnstiller kan op tegen de voortdurende afbraak van collectieve onderhandelingen, de devaluatie van de vakbonden en de omvorming van vaste overeenkomsten in tijdelijke, alles onder het mom van de kapitalistische globalisering.</p>
      <p sl="pt">Tijdens de reusachtige demonstratie van 18 oktober in Lissabon, die georganiseerd was door de CGTP (Algemeen Verbond van Portugese Arbeiders), hebben de Portugese arbeiders “nee” gezegd tegen deze voorstellen. Wat zij willen is meer rechten op het werk, wat met zich meebrengt betrokkenheid bij het werk, meer investeringen in hoogwaardige openbare diensten en respect voor de waardigheid van de werknemers.</p>
      <p sl="pt">Wij blijven dus achter de voorstellen staan die we ingediend hebben. Als ze verworpen worden, zullen we tegen dit verslag stemmen en dus flexizekerheid verwerpen.</p>
    </intervention>
    <intervention id="3-088" speaker_id="33987" name="Monica Maria Iacob-Ridzi" is_mep="True" mode="written">
      <p sl="ro">Het verslag stelt een essentieel Europees onderwerp ter discussie: de op integratie in de arbeidsmarkt gerichte maatregelen van de Europese Unie kunnen de twijfelachtige beperking van het vrije verkeer van werknemers niet verhullen. Voor acht landen die in 2004 tot de EU toegetreden zijn – samen met Roemenië en Bulgarije – geldt een overgangsperiode van ten minste twee jaar, die kan uitlopen tot zeven jaar.</p>
      <p sl="ro">Vanaf het tweede overgangsjaar gaan de Europese instellingen zich actief bemoeien met de goedkeuring van de overgangsperiodes die door de lidstaten opgelegd zijn. Daarom verzoek ik de Europese Raad om in december een zorgvuldig onderzoek in te stellen naar de beperking van het vrije verkeer in de Europese Unie voor de nieuwe lidstaten en om een verplicht gemeenschappelijk standpunt vast te stellen om de hinderpalen voor het vrije verkeer van arbeid tot een minimum te beperken.</p>
      <p sl="ro">De beperking van toegang tot de arbeidsmarkt heeft rechtstreeks te maken met het eerste beginsel dat de rapporteur voorstelt, namelijk Europese maatregelen tegen gevallen van misbruik in verscheidene soorten niet-standaardovereenkomsten. Als lid van het Europees Parlement heb ik talloze klachten ontvangen van Roemenen die in de landen waar ze werken geen betaling voor hun werk hebben gekregen en verstoken zijn gebleven van de meest elementaire sociale verzekeringen en ziektekostenverzekeringen. De regelingen op basis van flexizekerheid die we gaan aannemen, zullen in de eerste plaats dit soort situaties moeten uitbannen.</p>
    </intervention>
  </section>
  <section id="creitem16" title="16. Debat over de toekomst van Europa(debat)">
    <intervention id="3-091" speaker_id="1253" name="De Voorzitter" is_mep="True" mode="spoken">
      <p sl="nl">Dames en heren,</p>
      <p sl="nl">¡Bienvenido al Parlamento Europeo, señor Rodríguez Zapatero! Es un gran placer contar con su presencia.</p>
      <p sl="nl">Ik wil u oprecht bedanken dat u de uitnodiging van het Europees Parlement om dit debat over de toekomst van Europa bij te wonen, hebt aangenomen. Dit debat is heel belangrijk voor dit Huis. Verschillende minister-presidenten uit de Europese Unie, zoals Guy Verhofstadt, Romano Prodi en Jan Peter Balkenende, hebben ons al een bezoek gebracht en onderwerpen met ons besproken die voor de toekomst van de Unie van belang zijn. We hebben de gelegenheid gehad hun mening te horen en met hen te debatteren, zelfs toen er grote onzekerheid heerste over de toekomstige koers van de Europese Unie. Vandaag zijn we hier om naar u te luisteren. Naar aanleiding van een besluit van de Conferentie van voorzitters – de voorzitters van de fracties – zal deze discussievorm afgesloten worden door een toespraak van de Zweedse minister-president Fredrik Reinfeldt.</p>
      <p sl="nl">Minister-president, ik vind het belangrijk te vermelden dat Spanje in 2005 het eerste land was dat een referendum hield over het toenmalige ontwerpverdrag tot vaststelling van een grondwet en dat 77 procent van de Spanjaarden voor dit ontwerpverdrag stemden.</p>
      <a text="(Applaus)"/>
      <p sl="nl">Daarom is het extra plezierig dat we u hier vandaag welkom kunnen heten, minister-president, kort voor de ondertekening van het Verdrag van Lissabon; een ondertekening die komt na een lange periode van reflectie en, zelfs, crisis; een Verdrag waarin de kern van het grondwettelijk verdrag kon worden geïncorporeerd.</p>
      <p sl="nl">Spanje is een belangrijk land binnen de Europese Unie en heeft al lange tijd een waardevolle bijdrage aan de Unie geleverd, niet alleen sinds zijn toetreding in 1986, maar ook al lang voor die tijd. Spanje heeft altijd laten zien – en dat geldt voor alle belangrijke partijen – dat het een land is met diepgewortelde Europese opvattingen, een land dat initiatieven neemt en bereid is zich actief in te zetten voor de gezamenlijke toekomst van ons werelddeel.</p>
      <p sl="nl">Aan de orde is het debat over de toekomst van Europa, met deelneming van de Spaanse minister-president, lid van de Europese Raad.</p>
    </intervention>
    <intervention id="3-092" speaker_id="photo_generic" name="José Luis Rodríguez Zapatero" is_mep="True" mode="spoken">
      <p sl="es">premier van Spanje. − Mijnheer de Voorzitter, dames en heren,</p>
      <p sl="es">als betrokken en actief pro-Europeaan en als minister-president van een zeer pro-Europees land, vervult het mij met grote trots dat ik vandaag voor dit Parlement, het meest representatieve Huis van Europa, mag verschijnen.</p>
      <p sl="es">De rijkdom aan verscheidenheid van onze naties komt hier samen. Hier tonen we onze identiteit en daarbij gaan we van verscheidenheid naar wat ons verbindt. Als er één instelling is die nadrukkelijk de belichaming is van ons project, dan is het wel dit Huis, want hier wordt geluisterd naar de wensen van onze Europese burgers.</p>
      <p sl="es">Dit Huis is steeds steviger geworden en steeds beter ingericht en het is nu een gerieflijke woning voor de uitgebreide Europese familie. Het is echter ook sterker geworden en veeleisender, want tegelijk met zijn representativiteit zijn zijn mogelijkheden gegroeid – eerst om ons te begeleiden bij ons beleid en onze activiteiten, daarna om ze te controleren.</p>
      <p sl="es">Daarom, dames en heren, zijn we hier precies op de goede plaats om te discussiëren over het Europa dat we willen en het Europa dat we nodig hebben. Ik dank u voor de gelegenheid die u mij geeft om mijn ideeën en voorstellen over het heden en de toekomst van de Unie uiteen te zetten.</p>
      <p sl="es">Europa is voor ons, Spanjaarden, verbonden met ons verlangen naar vrede, vrijheid, democratie en welvaart.</p>
      <p sl="es">Onze beste tradities sluiten aan bij de waarden waarmee we de Europese culturele en politieke ruimte identificeren.</p>
      <p sl="es">Vele jaren lang koesterden we de hoop dat we ons zouden kunnen aansluiten bij dit proces, dat meer dan vijftig jaar geleden begon.</p>
      <p sl="es">Het succes van Spanje in de afgelopen twintig jaar komt voor een groot deel voort uit de sociale dynamiek die ontstond als gevolg van ons lidmaatschap van de Unie, en uit het effectieve gebruik dat we gemaakt hebben van de middelen die de eerdere deelnemers aan dit project ons in hun solidariteit ter beschikking hebben gesteld.</p>
      <p sl="es">Wij Spanjaarden hebben heel veel aan Europa te danken. Toen we ons aansloten bij dit project, deden we dat in diepe dankbaarheid, en ik wil deze dankbaarheid vandaag opnieuw uitspreken ten overstaan van het Europees Parlement.</p>
      <p sl="es">Het zal dan ook niemand verbazen dat het grondwettelijk verdrag in een referendum goedgekeurd werd. Ook zal het niemand verbazen dat wij al onze goodwill en flexibiliteit benut hebben om uit de institutionele crisis te geraken en dat we volhardend, samenhangend en vasthoudend getracht hebben de wezenlijke inhoud van het verdrag te behouden, omdat zonder die inhoud het project zelf minder waard zou zijn geworden.</p>
      <p sl="es">Het gevaar is geweken, maar er ligt nog een zware taak voor ons, namelijk de opbouw van het Europa dat we nodig hebben en dat de wereld in de eenentwintigste eeuw nodig heeft.</p>
      <p sl="es">Wij willen een Europa van waarden. De Europese identiteit is gesmeed gedurende een lange periode die verduisterd werd door tragedies, maar ook verlicht door de edelste scheppingen van de mensheid, door het licht van de rede, de warmte en creativiteit van onze kunstenaars, de diepgevoelde overtuigingen van onze staatslieden en de moed van onze burgers.</p>
      <p sl="es">Vrijheid, de rechtsstaat, mensenrechten, verdraagzaamheid, gelijkheid van man en vrouw, solidariteit, daaruit bestaat de morele code van Europa. Daarin, in het vasthouden aan die waarden – en niet alleen maar aan een geografisch gebied – schuilt het wezen van onze Unie.</p>
      <a text="(Applaus)"/>
      <p sl="es">Ons Europa moet een werkelijke politieke inhoud hebben. Alleen dan kunnen we een Unie opbouwen die past bij onze ambities.</p>
      <p sl="es">Als we dit Europa willen opbouwen, moet het wel effectief zijn. De Unie moet in staat zijn het hoofd te bieden aan de opgaven die deze tijd stelt.</p>
      <p sl="es">De mensen in Europa vormen het bestaansrecht en de uiteindelijke bestemming van de Unie. In de hele wereld zijn de Europeanen diegenen die de meeste rechten en de beste bescherming genieten. We vormen echter geen eiland en het is niet zo dat wij ons er niets van kunnen aantrekken dat die rechten in andere delen van de wereld niet bestaan of geschonden worden. Wij hebben de morele plicht ervoor te zorgen dat iedereen deze rechten heeft. Het is deze morele plicht waardoor Europa een missie te vervullen heeft in de wereld.</p>
      <p sl="es">Dit Europa van waarden en werkelijke politieke inhoud, dat gesteund wordt door zijn burgers, is ook het Europa dat we nodig hebben. In een veranderende en steeds ingewikkelder wereld moeten we naar integratie streven. Als we toegeven aan isolationisme, een bekrompen kijk op onze grenzen en het vooropstellen van nationale belangen, is het onvermijdelijk dat we machteloos en onbetekenend worden.</p>
      <p sl="es">Het is nu tijd om de handen ineen te slaan en het vuur van het enthousiasme weer te ontsteken. We hoorden steeds vaker dat Europa in een crisis verkeerde, dat het aan zichzelf twijfelde, dat de burgers zich niet betrokken voelden bij het project en dat de uitbreiding de vastbeslotenheid van de politieke unie zou aantasten.</p>
      <p sl="es">Ik heb deze pessimistische mening nooit gedeeld. We hebben wel vaker moeilijke situaties meegemaakt en we zijn er altijd sterker uitgekomen. Jean Monnet heeft eens gezegd dat mensen alleen veranderingen accepteren als daar een noodzaak toe is en die noodzaak pas zien in geval van een crisis. Door de nood gedwongen hebben we veranderingen doorgevoerd die heel lonend zullen zijn.</p>
      <p sl="es">Ik heb veel waardering voor het proces dat geleid heeft tot de goedkeuring van het nieuwe Verdrag. Het is niet gemakkelijk geweest. We zijn bezig met de ontwikkeling van een compleet nieuw model in de geschiedenis van de politieke beschaving en we boeken langzamerhand vooruitgang met de concretisering van de realiteit waar Schuman over sprak. Het is niet meer dan logisch dat we zo nu en dan meer tijd nodig hebben om beslissingen te nemen. Toch zien we al de vruchten die ons werk afgeworpen heeft.</p>
      <p sl="es">Het is niet meer dan redelijk om de uitzonderlijke bijdrage die dit Parlement daaraan geleverd heeft, te erkennen. Voor Spanje, dat gestreden heeft voor het behoud van de pro-Europese strekking en het evenwicht van het Verdrag, is de steun van dit Huis bemoedigend en beslissend geweest.</p>
      <p sl="es">Tijdens de onderhandelingen is Europa voorwaarts blijven gaan. Binnenkort zullen we de beschikking hebben over de nieuwe instrumenten die het Verdrag ons biedt, samen met de belangrijke uitbreiding van het scala aan onderwerpen waarover met een gekwalificeerde meerderheid een beslissing genomen kan worden, zodat we oplossingen kunnen vinden voor de zorgen van onze burgers.</p>
      <p sl="es">Meer dan ooit moet Europa een baken van vooruitgang en voorspoed zijn. We kunnen niet langer wachten met het openstellen en moderniseren van onze economie. We moeten proberen de doelstellingen van de Lissabonstrategie te verwezenlijken. Dit moet ons belangrijkste en onmiddellijke referentiepunt zijn als we zowel de interne als de externe aspecten van de globalisering in de hand willen houden.</p>
      <p sl="es">We moeten ambitieus zijn. De ervaring heeft ons geleerd dat we het dan meestal goed doen. De uitzonderlijke invloed die de introductie van de euro gehad heeft en nu ook zal hebben op de nieuwe lidstaten, toont duidelijk aan welke mogelijkheden er zijn als we integratie blijven bevorderen. We moeten de ontwikkeling van de interne markt in goederen, diensten en netwerken afsluiten en de instellingen die verantwoordelijk zijn voor het concurrentietoezicht versterken, zodat zij goed kunnen functioneren.</p>
      <p sl="es">Een extern aspect is dat Europa een leidersrol moet spelen bij de ontwikkeling van eerlijke regels voor globalisering. We moeten onze markten transparanter en opener maken en onder eerlijke concurrentievoorwaarden de markten van onze partners buiten de Gemeenschap steunen. We moeten de Doha-ontwikkelingsronde vaart geven. We moeten een voorbeeldfunctie vervullen bij de bevordering van de internationale handel.</p>
      <p sl="es">De geglobaliseerde wereld vraagt van ons dat wij ons bijzonder inspannen voor technische innovatie en onderzoek, dat we zo veel mogelijk gebruik maken van het uitzonderlijke potentieel aan wetenschappers en universiteiten en dat we uitmuntendheid koppelen aan territoriale cohesie. Ons model van doeltreffende integratie betekent dat alle lidstaten toegang zouden moeten hebben tot nieuwe technologieën.</p>
      <p sl="es">We willen het maatschappelijk welzijn bevorderen. Wij hebben een sociaal Europa, een Europa met sociale rechten.</p>
      <a text="(Applaus)"/>
      <p sl="es">Ons economisch model is niet denkbaar zonder rechtvaardigheid en rechtvaardigheid kan niet bereikt worden zonder bescherming. Ons succes moet afgemeten worden aan ons vermogen te blijven groeien en tegelijkertijd solidariteit en cohesie te waarborgen.</p>
      <p sl="es">We moeten zorgen voor stabiele werkgelegenheid en waardig werk, onze werkende burgers helpen zich aan te passen aan veranderingen in het productiestelsel en we moeten voorvechters zijn van een beleid van maatschappelijke integratie, gelijke kansen, veiligheid op het werk en gezondheidsgaranties voor onze burgers.</p>
      <p sl="es">Dit nieuwe, steeds groter wordende Europa kan alleen slagen als we de solidariteit tussen alle lidstaten versterken. Cohesie is een basisprincipe, voornamelijk vanwege de verplichting die we allen zijn aangegaan en vanwege de noodzaak tot het smeden van sterke banden ter wille van de politieke integratie van de Unie.</p>
      <p sl="es">Spanje heeft sterk geprofiteerd van de Gemeenschapssolidariteit en is er voorstander van dat de nieuwe lidstaten er ook van profiteren. Spanje is bereid zijn ervaringen met hen te delen, zodat zij goed gebruik kunnen maken van deze solidariteit.</p>
      <p sl="es">Europa is nu volop bezig met een proces van groot strategisch belang, inhoudende de schepping van een gemeenschappelijke ruimte van vrijheid, veiligheid en recht, de ontwikkeling van het Schengengebied en de ontwikkeling van het stelsel van buitengrenzen. Ons wederzijds vertrouwen kan niet beter geïllustreerd worden dan aan de hand van de bundeling van veiligheidsmaatregelen waarvoor de lidstaten met buitengrenzen in het bijzonder verantwoordelijkheid hebben genomen. Spanje heeft met dit soort initiatieven altijd het voortouw genomen en het zal ze met uiterste vastberadenheid blijven steunen.</p>
      <p sl="es">Ik wil het belang onderstrepen van een steviger Europees immigratiebeleid. Immigratie is een realiteit en heeft al grote invloed gehad op de Europese agenda. Deze invloed zal nog groter worden, want immigratie heeft te maken met verschillende, heel gevoelige aspecten van ons project.</p>
      <p sl="es">We moeten eerst ondubbelzinnig de positieve aspecten van immigratie erkennen. Deze lopen uiteen van bevordering van de bevolkingsgroei tot het stimuleren van culturele verscheidenheid en – niet te vergeten – het oppeppen van de economie, wat in Spanje heel duidelijk het geval is geweest.</p>
      <p sl="es">We moeten een integratiebeleid kiezen waarbij rechten gerespecteerd en eisen gesteld worden. Als Europa voor dit soort integratie zorgt, wordt het waardiger, vrijer en veiliger.</p>
      <p sl="es">Tegelijkertijd moeten we iets doen aan de oorzaken van migratie. Dat moeten we doen door middel van dialoog en doeltreffende samenwerking met de landen van oorsprong en de doorvoerlanden.</p>
      <p sl="es">We moeten de solidariteit tussen de lidstaten versterken en zorgen dat we beschikken over de noodzakelijke hulpmiddelen om de buitengrenzen doeltreffend te bewaken. Spanje heeft maatregelen uitgedacht en met succes toegepast, maar er is nog veel te doen. We moeten het Europese agentschap voor grensbewaking versterken, de samenwerking ter plaatse verbeteren en onderwereldfiguren, die munt proberen te slaan uit het diepe en vurige verlangen van deze mannen en vrouwen om aan hun ellende en armoede te ontsnappen, uitschakelen.</p>
      <a text="(Applaus)"/>
      <p sl="es">We worden geconfronteerd met de enorme taak terrorisme en georganiseerde misdaad te voorkomen en te bestrijden. De samenwerking op het terrein van politie en justitie moet op een hoger plan getild worden. Spanje heeft pijnlijke ervaringen opgedaan en het weet dus heel goed hoe belangrijk gezamenlijk optreden is. Het zal altijd een voortrekkersrol vervullen bij dit beleid.</p>
      <p sl="es">Door het nemen van initiatieven en door het goede voorbeeld te geven moet Europa streven naar de ontwikkeling van multilaterale oplossingen voor wereldwijde problemen. We doen dat al in de strijd tegen klimaatverandering, door onze toezegging dat we voor 2020 de uitstoot van broeikasgassen met twintig procent zullen verminderen. We kunnen en moeten het voortouw nemen, Europa als leidraad laten dienen en ons best doen voor een nieuwe consensus bij de onderhandelingen die in december op Bali beginnen.</p>
      <p sl="es">Er ligt op het gebied van het energiebeleid een reusachtige taak op ons te wachten. Spanje is voorstander van een fatsoenlijk energiebeleid met een doorzichtige gemeenschappelijke markt en gegarandeerde levering tegen de laagste milieukosten. Wij vinden dat er alleen een geloofwaardig Europees energiebeleid kan zijn als we een duidelijk systeem van onderlinge verbindingen hebben tussen de lidstaten.</p>
      <p sl="es">Mijnheer de Voorzitter, dames en heren,</p>
      <p sl="es">Wij zijn een mondiale speler, want dit project is niet alleen voor Europeanen. We bereiken onze doelen niet volledig als we alleen onze eigen belangen verdedigen. We bereiken deze doelen alleen als we ons project op het internationale toneel projecteren en als we onze Unie tot een gebied van vrede, stabiliteit en solidariteit maken.</p>
      <p sl="es">Of onze integratie een succes is zal in hoge mate afgemeten worden aan wat we voor anderen betekenen, aan de betekenis die onze woorden hebben voor de hele wereld. De toekomst heeft Europa meer dan ooit nodig. We moeten er niet naar streven dat de wereld naar onze grote geschiedenis kijkt, maar naar onze open toekomst.</p>
      <p sl="es">Ons nieuwe Verdrag reikt ons effectieve hulpmiddelen aan voor onze gemeenschappelijke buitenlandse politiek. De functies van voorzitter van de Raad en Hoge Vertegenwoordiger voor buitenlands beleid en de herverdeling van bevoegdheden en middelen geven het buitenlandse beleid meer nadruk en continuïteit.</p>
      <p sl="es">We kunnen ook de ervaringen van de afgelopen jaren gebruiken, waarin we geleerd hebben zowel civiele als militaire crises te beheersen en we met succes troepen ingezet hebben in uiterst moeilijke gebieden als de Congo of Bosnië.</p>
      <p sl="es">Wij zijn de voornaamste schenker van ontwikkeling en humanitaire hulp, niet alleen vanwege onze ideeën over waardigheid, humanistische wortels of rechtsgevoel, maar ook uit eigenbelang. Alleen door gezamenlijke ontwikkeling en door rechtvaardigheid in de wereld kan de veiligheid in deze tijd van uitdagingen gewaarborgd worden.</p>
      <p sl="es">In deze tijd van diepgaande veranderingen in de internationale situatie moet Europa aantonen dat het een gebied is van integratie en democratie en moet het zijn vermogen om op het internationale vlak consensus te bereiken, ontwikkelen.</p>
      <p sl="es">Het nieuwe Europa mag niet gezien worden als een gebied dat geïsoleerd is van zijn ooster- en zuiderburen. Onze welvaart moet hand in hand gaan met die van hen. We moeten onze stem laten horen en ook naar hen luisteren om een vruchtbare dialoog te kunnen voeren.</p>
      <p sl="es">Onze relaties met de landen langs de zuidkant van de Middellandse Zee zijn heel belangrijk voor ons. Deze relaties moeten het echte Europa opnieuw bevestigen, dat wil zeggen het Europa dat geïnteresseerd is in alles wat anderen te bieden hebben, dat verschillen respecteert, dat zijn waarden aanbiedt zonder ze op te dringen en dat partnerschappen aanbiedt binnen het kader van het nieuwe nabuurschapsbeleid.</p>
      <p sl="es">In de hele wereld zijn de inkomensverschillen nergens zo groot als tussen de landen aan de noordelijke en zuidelijke stranden van de Middellandse Zee en in dat gebied bestaan nog steeds diepgewortelde conflicten. Maar het is ook zo dat de samenleving in de landen van Noord-Afrika jong en dynamisch is en dat hun politieke systemen langzamerhand minder gesloten worden en meer vrijheid toestaan. De relaties met de moslimwereld, waarin Europa de weg van dialoog en partnerschap moet volgen, zullen beoordeeld worden aan de hand van het beeld dat wij in dat gebied schetsen.</p>
      <p sl="es">We moeten ons voordeel doen met de komende EU-Afrika-top en antwoorden proberen te vinden op de dringende behoeften van dit lijdende werelddeel, dat zo dicht bij ons ligt maar toch zo ver weg, en dat op onze deur bonst. We moeten iets doen om de bewoners van die landen in hun eigen land te houden en ze steunen bij hun streven daar in welvaart te leven.</p>
      <p sl="es">We hebben ook een Europese benadering in de aanbieding van de belangrijkste problemen op het internationale toneel, zoals het vredesproces in het Midden-Oosten en de betrekking met de islamitische wereld, de strijd tegen het internationale terrorisme, het tegengaan van de verspreiding van kernwapens, de strategische relatie met Rusland en de voornaamste Aziatische landen, de eerbieding van de mensenrechten en de verspreiding van de democratie, de strijd tegen honger en armoede, de wereldwijde toegang tot onderwijs en gezondheidszorg en de sociale cohesie.</p>
      <p sl="es">We moeten onze actieve aanwezigheid in alle geografische gebieden van de planeet vergroten door andere integratieprocessen te stimuleren. Om een voorbeeld te geven wil ik op dit punt graag het belang benadrukken van de uitbreiding van onze relaties met Latijns-Amerika en de bevordering van onderhandelingen over associatieovereenkomsten tussen de Unie en de verschillende Latijns-Amerikaanse regionale groepen.</p>
      <p sl="es">We moeten vastbesloten kiezen voor multilateralisme en de centrale rol van de Verenigde Naties bij de bemiddeling in en de bijdrage aan conflictoplossing benadrukken. Het is eveneens van groot belang dat de Unie vooruitgang boekt bij de bepaling van een gemeenschappelijk defensiebeleid. Daardoor zal de Unie actief en zelfstandig kunnen bijdragen aan het bewaren van de vrede en veiligheid in de wereld, onder het mandaat van de Verenigde Naties.</p>
      <p sl="es">Door de ontwikkeling van de noodzakelijke civiele en militaire capaciteit, EU-gevechtsgroepen, initiatieven van de snelle reactiemacht en programma’s van het Europees Defensieagentschap wordt aanzienlijke vooruitgang geboekt, maar nog steeds niet voldoende.</p>
      <p sl="es">Mijnheer de Voorzitter, dames en heren,</p>
      <p sl="es">Ik heb met u enige fundamentele aspecten gedeeld van mijn visie op Europa en van de doelen die we naar mijn mening zouden moeten nastreven met het oog op de toekomst. Ik heb geprobeerd vanuit een Spaans gezichtspunt over Europa te praten. Ik zou nu graag kort vanuit een Europees gezichtspunt over Spanje willen praten.</p>
      <p sl="es">Mijn regering heeft de afgelopen jaren een beleid gevoerd dat hetzelfde stempel draagt als de Europese prioriteiten.</p>
      <p sl="es">We gaan door een periode van economische groei, waarbij er elke dag meer mogelijkheden zijn en hervormingen in het kader van de Lissabonstrategie geïntroduceerd worden. In 2007 hebben we al een van de twee belangrijkste doeleinden van ons nationaal hervormingsprogramma behaald, namelijk een werkgelegenheidspercentage van 66 procent, en vóór 2010, het oorspronkelijk geplande jaartal, zullen we het tweede doel bereiken, namelijk dat ons inkomen per hoofd van de bevolking volledig samenvalt met dat van Europa.</p>
      <p sl="es">We hebben ons sterk toegelegd op opleidingen, daarvoor de infrastructuur geleverd en geïnvesteerd in communicatietechnologie. Op die manier leveren we er een bijdrage aan dat de Europese economie rust op kennis waarmee Europa voldoende concurrerend kan zijn in de informatiemaatschappij.</p>
      <p sl="es">Ons sociaal model is rijker en sterker geworden. Onze openbare financiën zijn gezond. We hebben een overschot van ongeveer twee procent van het bruto binnenlands product, zodat de staatsschuld kleiner is geworden en we een sterker socialezekerheidsstelsel hebben gekregen.</p>
      <p sl="es">De werkgelegenheid in Spanje is spectaculair gegroeid – drie miljoen nieuwe banen in de afgelopen vier jaar – en de banen zijn stabieler geworden. Door middel van overeenkomsten met de vakbonden boeken we vooruitgang en de arbeidsverhoudingen zijn sinds het begin van onze democratie nog nooit zo harmonieus geweest als nu.</p>
      <p sl="es">We hebben een sociaal beleid ingevoerd waarbij mensen het recht hebben mantelzorg te verlenen aan gehandicapten en anderen die afhankelijk zijn van zorg. Dat is voortaan een nieuwe pijler van de welvaartsstaat.</p>
      <p sl="es">Duurzaamheid is een essentieel onderdeel van ons groeimodel geworden. In 2006 zijn we er voor het eerst in geslaagd de uitstoot van broeikasgassen te beperken, ondanks de enorme economische groei. Wij houden ons zowel aan de Bali-afspraken als aan de Kyoto-afspraken.</p>
      <p sl="es">De Spaanse burgers hebben nu meer rechten, bijvoorbeeld meer maatschappelijke invloed, gelijkheid tussen mannen en vrouwen – die nu volledig ontwikkeld is en wettelijk vastgelegd – en, heel belangrijk, huwelijken tussen mensen van hetzelfde geslacht. Die huwelijken zijn gelijkgesteld aan alle andere huwelijken en verrijken de maatschappij.</p>
      <p sl="es">Spanje steunt het multilateralisme en zal dat blijven doen. Spanje steunt de Europese Unie en de Europese instellingen en zal dat blijven doen.</p>
      <p sl="es">Net als in de afgelopen jaren zullen we meer geld uitgeven aan ontwikkelingssamenwerking, zodat we behoren tot de tien landen in de wereld met het hoogste percentage van het bruto binnenlands product dat aan ontwikkelingshulp besteed wordt. We zullen dit percentage blijven verhogen, zodat binnen vier jaar 0,7 procent van ons bruto binnenlandse product aan ontwikkelingshulp besteed zal worden, aan het brengen van solidariteit en waardigheid aan miljoenen mensen in de hele wereld.</p>
      <p sl="es">Mijnheer de Voorzitter,</p>
      <p sl="es">lange tijd konden we alleen maar zeggen dat Spanje vooruit zou gaan als Europa dat ook deed. Vandaag denk ik dat ik kan zeggen, zowel met trots als met nederigheid, dat Europa vooruitgang zal blijven boeken als Spanje dat ook blijft doen.</p>
      <p sl="es">Ik ben er volledig van overtuigd dat Europa onze verwachtingen zal overtreffen. We kunnen bouwen op de uitzonderlijke vermogens van al haar instellingen, vooral het Parlement. In heel moeilijke tijden, dames en heren, heeft het Europees Parlement altijd bewezen een wapen tegen pessimisme te zijn en een moedige en onvermoeibare voorvechter van Europese integratie. Vandaag wil ik u daarvoor speciaal danken. Uw voorstellen en debatten hebben al deze jaren invloed gehad op de belangrijke hervormingen van de Unie.</p>
      <p sl="es">In dit Huis, in uw midden, is Europa duidelijker te voelen dan waar ook ter wereld. Europa leeft hier met meer hoop en meer vertrouwen.</p>
      <p sl="es">Daarom wil ik aan het eind van mijn toespraak de erkenning van Spanje en van mijzelf uitspreken voor het prestige en het werk van dit Huis en voor de arbeid van de mannen en vrouwen, van allerlei ideologieën en uit allerlei landen, die ons, via de verschillende wetgevende lichamen, vanaf deze banken in staat hebben gesteld het Europa van vandaag te bereiken en ons voor te bereiden op het Europa van morgen.</p>
      <p sl="es">We hebben met succes het recente gevaar afgewend. Nu moeten we de vele andere uitdagingen die op ons wachten, aangaan. We moeten ons oog vast op de toekomst gericht houden en samenwerken om het Europa dat we nodig hebben en, vooral, het Europa dat de wereld nodig heeft, snel tot stand te brengen.</p>
      <p sl="es">Hartelijk dank.</p>
      <a text="(Staande ovatie)"/>
    </intervention>
    <intervention id="3-093" speaker_id="28362" name="Jaime Mayor Oreja" is_mep="True" mode="spoken">
      <p sl="es">namens de PPE-DE-Fractie . – Mijnheer de Voorzitter, geachte minister-president, dames en heren, namens de Fractie van de Europese Volkspartij (Christen-democraten) en Europese Democraten dank ik de minister-president van Spanje voor zijn bespiegelingen over de toekomst van de Europese Unie.</p>
      <p sl="es">Weliswaar hadden we liever gehad dat hij zijn toespraak en zijn gedachten over Europa een andere keer had uitgesproken, namelijk voor en niet na de Lissabontop, en meer in het bijzonder niet 72 uur na zijn benoeming tot minister-president, omdat dat soort omstandigheden nooit gunstig zijn voor het bereiken van het werkelijke doel van zo’n bijeenkomst, maar, dames en heren, het zou toch niet redelijk zijn – en mijn fractie zou dat niet willen – als ik de minister-president niet zou bedanken voor zijn bijdrage, of als ik die bijdrage niet zou waarderen, want zij is ongetwijfeld zeer nuttig voor de weg die Europa in de toekomst moet inslaan.</p>
      <p sl="es">Het is voor mij niet gemakkelijk namens de PPE-DE-Fractie over vrijheid en de Europese Unie te spreken, voornamelijk vanwege persoonlijke ervaringen in mijn fractie, die zo typerend zijn voor het opkomen voor de vrijheid en die pas zo kortgeleden gebeurd zijn dat ik het moeilijk vind de juiste woorden te vinden om uit te leggen welke diepe betekenis de Europese Unie voor onze fractie heeft.</p>
      <p sl="es">Onze fractie is opgetogen over de duidelijke vooruitgang die tijdens de top in Lissabon geboekt is, maar we zouden liegen als we niet ook zouden zeggen dat onze fractie van mening is dat we nog steeds onvoldoende politieke stootkracht en ambitie hebben om de Europese Unie van vandaag om te vormen in de Europese Unie die de Europeanen in de toekomst nodig hebben. We kunnen het Europa dat we nodig hebben, niet bereiken als we niet in onszelf geloven. We kunnen de Europese Unie niet voltooien zonder wilskracht of met mooie woorden; het gaat niet vanzelf. Woorden als samenhang en authenticiteit zijn bijvoorbeeld niet voldoende om Europese richtlijnen om te zetten of om aan het Protocol van Kyoto te voldoen.</p>
      <p sl="es">Minister-president, wat ontbreekt is ongetwijfeld vastbeslotenheid, verdediging van onze waarden en inspanning. Die elementen zullen ons in staat stellen de morele kracht van de Unie te vergroten en daarmee uiteindelijk haar culturele eigenheid, want daarover gaat het in wezen bij dit project. We moeten de Europese burgers helpen zich bewust te worden van deze ontbrekende elementen. We moeten hen erover vertellen en hen een duidelijke uitleg geven. We moeten deze politieke behoefte aan inspanningen met ze delen en ze de waarheid durven te vertellen over wat er nog ontbreekt. Ze zullen daardoor niet ontmoedigd raken, maar ons juist hun hoop, dromen en nabijheid aanbieden, die we zo hard nodig hebben. We moeten ze duidelijker vertellen wat de problemen zijn. Die onderwerpen moeten de voorrang krijgen en we moeten een manier vinden om bevoegdheden te verdelen tussen de Europese Unie en de Europese landen, zonder te generaliseren, maar juist door de dringendste resterende problemen vast te stellen en er voorrang aan te geven.</p>
      <p sl="es">Minister-president, afspraken, consensus en een geleidelijke aanpak zijn altijd de traditionele Europese methodes geweest; consensus is namelijk eerder een methode dan een waarde. Dat betekent dat we deze consensus moeten preciseren en organiseren en tegelijkertijd macht moeten geven aan de Europese politieke fracties, want zonder Europese politieke partijen kan er geen Europese Unie zijn. Het betekent ook dat we naar dit Huis geen nationale verschillen van mening of ruzies moeten meebrengen (die zeker hevig zijn), zoals een paar maanden geleden vanuit Spanje gebeurd is – zoals u weet.</p>
      <p sl="es">Minister-president, er zijn problemen waarvoor een Europese oplossing nodig is. Daardoor wordt de Europese Unie ongetwijfeld sterker, maar onze fractie is van mening dat daardoor ook de Europese naties sterker worden. Het is niet zo dat de Unie sterker wordt en de lidstaten zwakker, maar juist het tegenovergestelde is het geval: om de Europese Unie te vervolmaken is het nodig dat haar lidstaten sterk zijn en dit project kan niet afgerond worden als de aangesloten landen verzwakt zijn. Dat zou namelijk de territoriale integriteit van de Unie aantasten.</p>
      <p sl="es">Vrijheid is wat ons verbindt. Vrijheid is de ultieme waarde en deze en andere waarden zijn neergelegd in het Handvest van de grondrechten dat op 12 december in Straatsburg ondertekend zal worden. Dit is geen illusie; het is een hernieuwde keuze voor vrijheid, niet alleen binnen het territorium van de Unie, maar vooral ook in het territorium van de vrienden met wie we traditioneel onze cultuur delen, zoals landen in Zuid-Amerika en in Oost-Europa. In dit landen moeten we ook proberen ons raamwerk van principes en waarden te verstevigen.</p>
      <p sl="es">Nog één ander ding: samenhang is belangrijker dan woorden. De geschiedenis bewijst dat onze cultuur een gunstig effect op de wereld gehad heeft. Laten we die cultuur doorgeven, maar ons daarbij niet beperken tot onze eigen Europese Unie.</p>
    </intervention>
    <intervention id="3-094" speaker_id="1911" name="Martin Schulz" is_mep="True" mode="spoken">
      <p sl="de">namens de PSE-Fractie. – Mijnheer de Voorzitter, dames en heren, met groot genoegen heten we minister-president Rodríguez Zapatero welkom in het Europees Parlement. We zijn ook blij dat u hier komt na de top van Lissabon en dat u hier slechts 72 uur na uw nominatie als kandidaat komt. Het zou ons zelfs nog meer plezier gedaan hebben als de PPE-DE-Fractie zich vandaag ten minste had laten vertegenwoordigen door haar fractievoorzitter.</p>
      <p sl="de">Ik kan u één ding vertellen: de heer Daul is vanmiddag een goede toespraak van de Spaanse minister-president misgelopen. Hij is ook een minder overtuigende toespraak van de heer Mayor Oreja misgelopen, dus misschien was het wel goed dat hij er niet was. Omdat de lege stoelen aan de rechterkant van dit Huis boekdelen spreken, kan ik u vertellen dat de sociaal-democratische fractie in even groten getale aanwezig zal zijn als vandaag bij het bezoek van de Zweedse minister-president Reinfeldt, die tot de politieke gezindheid van rechts behoort, want hoffelijkheid heb je nu eenmaal of je hebt haar niet! En u hebt haar niet!</p>
      <a text="(Applaus)"/>
      <p sl="de">Spanje en de Spanjaarden, die vertegenwoordigd worden door de minister-president van hun land, hebben recht op respect, ook van de politieke families in dit Huis. Wij betonen het Spaanse volk respect. U, mijnheer Zapatero, hebt dit Huis bedankt en u hebt de Europese Unie bedankt. Dat was een groots gebaar van de regeringsleider van Spanje – een land dat veertig jaar geleden heeft onder een meedogenloze, brute dictatuur en dat zijn vrijheid en democratische verscheidenheid heeft veroverd door zijn integratie in Europa. Het siert de Spaanse minister-president dat hij hier de Europese Unie bedankt heeft. Wij zijn u echter ook dank verschuldigd voor het feit dat Spanje zijn inspanningen met succes heeft weten te bekronen. Wij danken het Spaanse volk en de Spaanse democraten, mannen en vrouwen, daarvoor. Hun bijdrage aan Europa is een bijdrage aan de democratie, verscheidenheid, culturele vooruitgang en sociale stabiliteit. Dank daarvoor aan de Spaanse regering!</p>
      <a text="(Applaus)"/>
      <p sl="de">Spanje is een voorbeeld voor Europa, net als het Iberische gebied als geheel. Hetzelfde geldt trouwens voor Griekenland en al die andere landen die een fascistische dictatuur te boven moesten komen en in het begin en het midden van de jaren tachtig hun weg vonden in de Europese Unie. Wij, West-Europeanen, hadden in die tijd de vrijheid in die landen rond te reizen en we kunnen de situatie toen en nu dus met elkaar vergelijken. Spanje is een land met een bloeiende economie. Het is een land met een grote toekomst, vol hoop, een land waarvan de bewoners een enorme bijdrage hebben geleverd aan de vrede in de wereld, een land dat het economisch goed gaat en dat vanwege zijn economische kracht terecht op de deur klopt van de G8-landen. Wie had twintig jaar geleden gedacht dat dat mogelijk zou zijn? En waarom zeg ik dat Spanje een voorbeeld is? Zoals u zelf al zei, mijnheer de minister-president, als het structurele en regionale beleid van de Europese Unie dezelfde economische effecten heeft in de landen die op 1 mei 2004 tot de Unie toegetreden zijn als in Spanje, kan Europa als geheel een heel mooie toekomst tegemoet zien. Daarom is Spanje een voorbeeld voor Europa.</p>
      <a text="(Applaus)"/>
      <p sl="de">Minister-president Zapatero, Spanje heeft gewonnen doordat het in Europa geïntegreerd is. Dat hebt u heel goed gezegd. Net als vele andere landen in de Europese Unie heeft Spanje een deel van zijn soevereiniteit opgegeven toen het de euro invoerde. Opgeven van soevereiniteit over de muntsoort betekent het opgeven van een deel van de nationale soevereiniteit. Maar laten we eens kijken wat er gebeurd zou kunnen zijn als Spanje nog steeds de peseta had en stel je voor dat de regering Zapatero als eerste regeringsdaad gezegd had: “We trekken onze troepen terug uit Irak”. De Amerikaanse dollar had spelletjes kunnen spelen met de peseta. Welke economische effecten zou dat gehad kunnen hebben? Juist het opgeven van de soevereiniteit over de muntsoort bracht een zekere mate van onafhankelijkheid en zelfbeschikking voor Spanje met zich mee. Dat is nog een reden waarom Spanje een goed voorbeeld is, want het laat zien hoe Europese integratie versterkt, en niet verzwakt.</p>
      <a text="(Applaus)"/>
      <p sl="de">De heer Zapatero heeft vele onderwerpen aangesneden . Ik wil namens de mannen, maar vooral de vrouwen in mijn fractie graag iets zeggen over de gelijkheid van mannen en vrouwen. Er zijn maar weinig regeringsleiders in Europa geweest die meer gedaan hebben dan u voor de bevordering van de rechten van vrouwen, mijnheer Zapatero, en het Europees Parlement is u ook voor uw inspanningen op dat gebied dank verschuldigd.</p>
      <a text="(Applaus)"/>
      <p sl="es">Mijnheer Zapatero, wij vragen u door te gaan met uw uitstekende, moderne en progressieve beleid. Dat is goed voor Spanje, en wat goed is voor Spanje, is ook goed voor Europa. Ga zo voort, mijnheer de minister-president.</p>
      <a text="(Staand applaus van zijn fractie)"/>
    </intervention>
    <intervention id="3-096" speaker_id="2155" name="Graham Watson" is_mep="True" mode="spoken">
      <p sl="en">Mijnheer de Voorzitter, zodra de lidstaten het Hervormingsverdrag ratificeren - iets waarvan wij stellig hopen en denken dat zij dat inderdaad doen zullen - kunnen we dan eindelijk eens de blik vooruit richten. Een toekomstgerichte blik met een Europese Unie voorzien van een nieuw elan, dat in staat is nieuwe uitdagingen aan te gaan, voorzien van de nederigheid om naar de burger te luisteren, en ook vol politieke wil om daadkrachtig op te treden. De ratificatie van het Verdrag komt geen moment te vroeg, en mijn fractie wil u, mijnheer Zapatero, heel erg bedanken voor uw inspanningen om het proces te versnellen.</p>
      <p sl="en">Mijn fractie denkt niet dat er een groep van wijze mensen nodig is om te gaan zitten delibereren over de Europese toekomst. Dat is al eens gebeurd, we hebben dat reeds achter de rug, en er zijn zelfs T-shirts als bewijs daarvan. Dat heette de “denkpauze”, en die is reeds verleden tijd. We zijn al over de helft van de Lissabonstrategie, en beginnen nu pas vooruitgang te boeken op het gebied van groei en werkgelegenheid. We leggen nu de laatste hand aan de gemeenschappelijke markt, waardoor de Europese ondernemers en het volledige potentieel ervan zullen kunnen waarmaken. We stellen legale migratiekanalen open voor zowel ontwikkelende als ontwikkelde economieën.</p>
      <p sl="en">Het is nu niet het juiste moment om terug te gaan naar een Frans tekenbord, of om de weg in te slaan van een nieuw Brits plan voor een door hen o zo aanbeden vrijhandelszone. Dit zijn niet meer dan marginale ideeën die worden gepresenteerd als de mening van een meerderheid, maar dat zijn ze niet. De meerderheid van onze burgers wil dat de Europese Unie zorgt voor een sterker groeiende economie. Ze willen een veel intensiever bij allerlei kwesties betrokken EU, of het nu gaat om de bestrijding van terrorisme, meer samenwerking op het gebied van veiligheid en defensie, of om sterker optreden op milieugebied. Dan, alleen dan, zal Europa kunnen uitgroeien tot een wereldwijde speler die het in zich heeft duurzaam veranderingen teweeg te brengen.</p>
      <p sl="en">Want hoe kunnen we nu zorgen voor groei en banen als Europa zich verschuilt achter protectionisme? Hoe is het mogelijk iets te doen tegen de klimaatverandering als we niet samenwerken? Hoe kunnen we nu zorgen voor meer vrijheden, welvaart en gerechtigheid in de wereld als Europa aan de zijlijn blijft staan? Daarom heeft Europa meer politici nodig die bereid zijn het veld te leiden en te kiezen voor een algehele Europese benadering.</p>
      <p sl="en">Mijnheer Zapatero, door de achttien vrienden van de Grondwet in Madrid bijeen te brengen, heeft u aangetoond dat uw visie van een open, geïntegreerd en concurrentiekrachtig Europa door vele anderen gedeeld wordt. Dit is ook de visie van Europa die de progressieve krachten in alle partijen in dit Parlement graag tot volle wasdom zouden zien komen. De ALDE-Fractie zal eendrachtig samenwerken met al degenen die deze visie delen en ernaar handelen, of dat nu ter rechterzijde, ter linkerzijde of in het midden van dit parlement is, om zo ervoor te zorgen dat Europa vooruit kan. We zullen echter niet tolereren dat er mensen zijn die een dergelijke visie verkondigen zonder er naar te handelen.</p>
      <p sl="en">Geachte premier, Spanje wordt vaak terecht geprezen om de sociale en economische transformatie die het doorgemaakt heeft sinds het land tot de EU is toegetreden. Het is nu nodig dat anderen uw voorbeeld volgen en dat zij zich aansluiten bij uw ambitie van een welvarend en open Europa.</p>
      <a text="(Applaus van het centrum en links)"/>
    </intervention>
    <intervention id="3-097" speaker_id="2109" name="Brian Crowley" is_mep="True" mode="spoken">
      <p sl="en">namens de UEN-Fractie. – Mijnheer de Voorzitter, ik zou me graag aan willen sluiten bij mijn collega’s in hun welkomstwoord aan de premier, maar dan op een andere manier. De premier had zich voorbereid op een debat over de toekomst van Europa, maar heeft helaas een aantal woordenwisselingen moeten aanhoren over Europa’s verleden, en niet over de weg die we zouden moeten inslaan voor de toekomst.</p>
      <p sl="en">Ik denk dat als we kijken naar datgene Europa in de 21e eeuw nodig heeft, wij allemaal al weten waar het om gaat. En in analogie daarmee weten we allemaal dat de ideologieën van het verleden elk voor zichzelf niet de oplossingen zijn geweest voor deze behoeften. Slechts door deze verschillende methoden en idealen te combineren en coördineren is het mogelijk geweest vooruitgang te boeken. Of het nu gaat om vraagstukken als gelijkheid of justitie, economische ontwikkeling of om vraagstukken van gezondheid en veiligheid, telkens weer moesten er zich specifieke momenten aanbieden om te kunnen putten uit de succesvolle methodes van het verleden.</p>
      <p sl="en">Namens mijn fractie zou ik de premier willen bedanken voor het respect dat hij dit Parlement betoond heeft met zijn dankwoord aan de Europese Unie en het Europees Parlement in het bijzonder, als vertegenwoordiger van het volk van de Europese Unie. Wij zien onszelf - van tijd tot tijd – als dé ware spreekbuis. We zitten er soms misschien wel eens naast, maar niemand kan betwisten dat wij democratisch rekenschap afleggen en dat we een democratisch mandaat hebben om te spreken namens het volk.</p>
      <p sl="en">Maar al te vaak worden bij discussies op intergouvernementeel niveau de denkbeelden en meningen van het Europees Parlement terzijde geschoven. Tijdens de denkpauze over het Verdrag, nu enige tijd geleden, die nu echt helemaal voorbij is - over en uit - besloot de premier tot mijn grote genoegen om de “vrienden van de communautaire methode” opnieuw bijeen te roepen, ditmaal onder de naam van “vrienden van de constitutionele methode”. Dat was een poging van zijn kant om een groep bijeen te brengen om de zaak vlot te trekken. Hij zag dat het succes van deze zet hem in de regering allerlei mogelijkheden en kansen opleverde op het moment dat hij steun nodig had bij de hele immigratiekwestie en andere ontwikkelingen.</p>
      <p sl="en">Als ik nu vandaag een oproep zou mogen doen aan de premier wat betreft de toekomst van Europa, dan zou ik hem willen vragen om zijn invloed verder aan te wenden, en dat niet alleen in de Europese Unie, maar met name in Latijns-Amerika. Want daar worden als gevolg van allerlei zogeheten democratische bewegingen kwesties als vrijheid, democratie en naleving van de mensenrechten steeds prangender.</p>
      <p sl="en">Tot slot heeft een aantal onder ons een visie van een Europa dat getooid is met een stralende sterrenhemel, met schitterende kansen en bovenal met respect voor de fundamentele verschillen en kwaliteiten binnen de Europese Unie. We moeten zover zien te komen dat we niet langer meer proberen om alles in één enkele mal of vorm te gieten, maar dat wij begrijpen dat door al deze verschillen te tooien met waardigheid, wij inderdaad een beter, kleurrijker en ongetwijfeld krachtiger Europa zullen kunnen bewerkstelligen.</p>
      <a text="(Applaus)"/>
    </intervention>
    <intervention id="3-098" speaker_id="4254" name="Monica Frassoni" is_mep="True" mode="spoken">
      <p sl="es">namens de Verts/ALE-Fractie . – Minister-president, de Verts/ALE-Fractie waardeert uw pro-Europese standpunt zeer, evenals uw moedige besluit een referendum te houden over het Grondwettelijk Verdrag en het door uw regering getoonde vermogen om, kalm en zonder godsdienststrijd, wetgeving en andere maatregelen betreffende gelijkheid, persoonlijke rechten en vrijheden door te voeren die een voorbeeld zijn voor vele andere landen in Europa, al zie ik vandaag niet veel vrouwen in uw gevolg.</p>
      <p sl="es">We hebben ook waardering voor uw uitspraken over immigratie – hoewel niet altijd voor de genomen maatregelen – en voor de nadruk die gelegd is op de positieve aspecten van immigratie, en dus niet alleen op de onwettigheid ervan, zoals uw voorganger misschien deed.</p>
      <p sl="es">Daarom wil ik tegen u zeggen, minister-president, dat we u in de afgelopen twee jaar en in de afgelopen maanden gemist hebben tijdens de institutionele crisis die, zonder veel passie of glorie, uitgelopen is op het miniverdrag van Lissabon. De agenda van de Intergouvernementele Conferentie werd gedicteerd door de vijanden van de Europese grondwet, terwijl de vrienden ervan, zoals u, veel te bescheiden bleken om die fameuze bijeenkomst van de achttien bij te wonen.</p>
      <p sl="es">In Europa zijn er nu verschillende benaderingen: het tweesnelhedensysteem van Sarkozy, het Atlantisch nationalisme van Gordon Brown en het nogal formele, maar heel oprechte pro-Europeanisme van Romano Prodi. Wat vindt u? Wie zijn uw medestanders?</p>
      <p sl="es">Minister-president, u had het kort over het onderwerp klimaatverandering, maar de gedachte van uw nieuwe contract tussen de mensheid – inclusief de vrouwen, neem ik aan – en de planeet is oud nieuws. U sprak ook uw grote dankbaarheid uit voor de Europese hulp. Ik moet u zeggen dat het al een hele tijd duidelijk is dat deze Europese fondsen ook gebruikt worden om Spanje tot het land te maken met de meeste kilometers asfalt per inwoner en tot de plek waar beton, met behulp van Europese fondsen, geleid heeft tot ernstige speculatie en corruptie, zodat Spanje, net als mijn eigen land – Italië – en Denemarken – Spanje is alleen een beetje erger – bij lange na niet voldoet aan de Kyoto-doelstellingen.</p>
      <p sl="es">Als ik het goed begrijp, heeft Spanje de Eurovignetrichtlijn niet omgezet en heeft het land nog steeds een zeer omvangrijk infrastructuurbeleid. Wij hopen dat Spanje op basis van de verkiezingsbeloften die u over klimaatverandering gedaan hebt – en er steekt geen kwaad in een beetje campagne voeren, zelfs hier – duidelijk van richting zal veranderen. Ook hopen we dat uw fantastische minister van Milieu veel meer bewegingsruimte krijgt in uw regering dan ze nu heeft.</p>
      <a text="(Applaus)"/>
      <p sl="es">Minister-president, tot slot moet ik zeggen dat wij hier in het Europees Parlement uw woorden zeer waarderen en u er dankbaar voor zijn, maar dat we bondgenoten in de regeringen van de lidstaten nodig hebben. We kunnen niet op onze lauweren rusten, want we hebben mensen nodig die Europa willen en een visie op Europa hebben.</p>
      <a text="(Applaus)"/>
    </intervention>
    <intervention id="3-099" speaker_id="1018" name="Francis Wurtz" is_mep="True" mode="spoken">
      <p sl="fr">namens de GUE/NGL-Fractie. – Mijnheer de Voorzitter, minister-president, u hebt een mooie toespraak gehouden. Het was in vele opzichten een humanistische toespraak, die ik graag aanvaard als een ideaal voor het Europa van de toekomst. We moeten echter toegeven dat er nog veel moet veranderen aan de procedures en structuren van de Europese Unie om de huidige realiteit van Europeanen gelijk te maken aan de visie die u zojuist ontvouwd hebt.</p>
      <p sl="fr">U zegt dat ons Europa een sociaal Europa is. Bravo! Maar het is niet te pessimistisch als ik zeg dat dit sociale Europa voor het grootste deel nog gebouwd moet worden. Het huidige raamwerk van het Europese sociaal beleid is, volgens de Verdragen, een open markteconomie met vrije concurrentie. Dat is een raamwerk dat van nature concurrentie tussen sociale modellen stimuleert en van nature, uit naam van de concurrentiekracht, op onze rechten beknibbelt. Het is een raamwerk waarin van nature op de arbeidskosten bespaard wordt, baanonzekerheid bevorderd wordt en sociale rechten ondermijnd worden.</p>
      <p sl="fr">Het sociale aspect is ongetwijfeld de voornaamste reden waarom burgers de Europese instellingen wantrouwen. De president van de Europese Centrale Bank heeft dat bijvoorbeeld zelf kunnen vaststellen toen hij onlangs sprak tijdens de conferentie van het Europees Verbond van Vakverenigingen en zijn theorie, de officiële EU-theorie, over loonmatiging uiteenzette, uit naam van concurrerende prijzen. Het verzet tegen hem was unaniem. Ik heb al gezegd dat de Duitse minister van Financiën gewag gemaakt heeft van het risico van een legitimiteitscrisis in het Europese sociale en economische model. Laten we die aspecten daarom eens bekijken, juist om uw visie op de toekomst enige geloofwaardigheid te verlenen.</p>
      <p sl="fr">U noemde ook de relaties met Afrika en de noodzaak een antwoord te geven op hun oproepen tot gerechtigheid. U hebt gelijk. Maar dan moeten we bijvoorbeeld terugkomen op het concept van de economische partnerschapsovereenkomst die al onze Afrikaanse partners verworpen hebben, omdat ze er zeker van zijn – naar mijn mening terecht – dat ontwikkeling van menselijke vaardigheden en vrije handel niet goed samengaan.</p>
      <p sl="fr">Tot slot, minister-president, wil ik u ervoor danken dat u ons herinnerd hebt aan wat naar mijn mening de uiteindelijke doeleinden zijn van Europa. Als we het dan nog niet eens zijn over het heden, laten we het dan ten minste eens zijn over de vooruitzichten voor de toekomst.</p>
    </intervention>
    <intervention id="3-100" speaker_id="23286" name="Graham Booth" is_mep="True" mode="spoken">
      <p sl="en">namens de IND/DEM-Fractie. – Mijnheer de Voorzitter, het is een genoegen om de premier hier te mogen ontmoeten in Brussel. Hij is een lichtend voorbeeld voor andere Europese regeringsleiders, een man die zijn eigen volk de kans heeft gegeven om te beslissen of het de Grondwet wel of niet wenst. Daar dient hij ons volste respect voor. Spanje heeft overigens met overweldigende steun de plannen goedgekeurd.</p>
      <p sl="en">Ik zou eigenlijk graag willen weten waarom hij niet van plan is om dit nog eens keertje over te doen. Want hij kan er toch op vertrouwen opnieuw een soortgelijk resultaat tegemoet te zien? Is het, zoals de premier zei, omdat in het Hervormingsverdrag eigenlijk alle substantiële onderdelen van het Grondwettelijk Verdrag zijn overgenomen? Als dat zo is, dan is het niet meer dan logisch dat hij ervan uitgaat dat het niet nodig is zijn volk nog een keer dezelfde vraag te stellen. Of is, zoals tegen het Britse volk wordt gezegd, het Hervormingsverdrag zodanig anders dat het helemaal los staat van die Grondwet, en is het zodanig gecompliceerd dat het volk het eigenlijk niet begrijpen kan?</p>
      <p sl="en">Dit is natuurlijk van cruciaal belang voor onze toekomst. Ofwel kan het de politieke elite allemaal niets schelen wat het volk wil, zoals in het geval van de heer Sarkozy en de heer Brown, ofwel hebben zij het idee dat het volk te stom is om een beslissing te nemen van een hoger gehalte dan de keuze welke hamburger te nemen bij McDonald’s. Het lijkt me zo toe dat de Europese Unie hard op weg is om de eerste postdemocratische staat in de wereld te worden. Ik kan de premier dit zeggen: als de Europese elite het volk niet in staat stelt zijn stem te laten horen, dan zal het uiteindelijk andere manieren vinden om gehoord te worden.</p>
    </intervention>
    <intervention id="3-101" speaker_id="1956" name="Frank Vanhecke" is_mep="True" mode="spoken">
      <p sl="nl">Geachte Voorzitter, beste collega’s, de grootste uitdagingen in mijn ogen waar de Europese Unie op dit ogenblik voor staat, is het totale gebrek aan democratische inspraak bij de besluitvorming. De Europese instellingen worden hoe langer hoe meer - in mijn ogen terecht trouwens - gewantrouwd door onze burgers die eigenlijk niet aanvaarden dat heel veel belangrijke beslissingen die hun leven direct beïnvloeden worden genomen in cenakels die eigenlijk door niets of niemand meer worden gecontroleerd. Beslissingen bovendien, waarvoor geen democratisch draagvlak bestaat. Ik geef twee voorbeelden.</p>
      <p sl="nl">Eerste voorbeeld: de tekst voor de nieuwe Europese verdragen die binnenkort in Lissabon worden ondertekend. Iedereen weet dat het gaat over een nauwelijks aangepaste versie van de Europese grondwet. Mijnheer Zapatero zelf heeft daarover gezegd: er is niet één wezenlijk onderdeel veranderd. Welnu, die tekst werkt in democratische volksraadplegingen, in Frankrijk én in Nederland, weggestemd en dat wordt nu allemaal maar weggelachen. In het beste geval, trouwens, mogen we misschien hier en daar nog eens opnieuw gaan stemmen tot de eurocraten tevreden zijn, maar eigenlijk worden democratische uitspraken via referenda gewoon bij het huisvuil gezet. Op die wijze vrees ik dat Europa hoe langer hoe meer evolueert in de richting van een zeer klein clubje dat als een soort superstaat regeert die geen inspraak duldt en bijgevolg eigenlijk geen democratie meer kan worden genoemd. Hetzelfde geldt trouwens voor de manier waarop wordt omgesprongen met de potentiële toetreding van Turkije tot de Europese Unie. Die wordt niet door onze burgers gewenst, integendeel, want Turkije is geen Europees land - niet cultureel, niet geografisch, niet godsdienstig, op geen enkele wijze - en nochtans trekken Commissie en Raad zich geen moer aan van de mening daarover van de meerderheid van onze burgers. In plaats van een debat over de toekomst van de Unie, zouden we eigenlijk een debat moeten houden over het herstel van de democratie in de instellingen van deze Europese Unie.</p>
    </intervention>
    <intervention id="3-102" speaker_id="photo_generic" name="José Luis Rodríguez Zapatero" is_mep="True" mode="spoken">
      <p sl="es">premier van Spanje . − Mijnheer de Voorzitter, allereerst wil ik alle sprekers bedanken voor hun commentaar en voor de toon daarvan. Ik kan u ook zeggen dat ik verrukt ben over hoe levendig dit debat is geweest. Dat was precies wat ik hoopte. Ik ben ook heel blij dat ik heb kunnen bijdragen aan een dergelijk levendig en intensief debat. Daarbij denk ik vooral aan een paar van de toespraken. Ik dank u daarvoor vanuit het diepst van mijn hart.</p>
      <p sl="es">Spanje is dankbaar voor de Europese Unie, voor de oprichters ervan en voor grote landen als Frankrijk, Duitsland en Italië, die ons geholpen hebben de democratie in ons land te vestigen, die ons in Europa verwelkomd hebben en die ons vervolgens middelen ter beschikking hebben gesteld voor de ontwikkeling van ons land. We zijn ook andere openbare figuren en staatslieden dankbaar die ik vandaag nog niet genoemd heb, zoals Helmut Kohl, de heer Mitterand en de heer Palme, die zo veel bijgedragen hebben aan de democratie en de toekomst van Spanje. We zijn er heel trots op te kunnen bijdragen aan dit gezamenlijke doel.</p>
      <p sl="es">Deze dankbaarheid gaat vergezeld van de gedachte aan wat Spanje in de afgelopen 25 jaar heeft kunnen bereiken. In de afgelopen 25 jaar is er waarschijnlijk geen enkele andere samenleving in de wereld die zo’n grote politieke en economische transformatie heeft ondergaan en zoveel vooruitgang heeft geboekt op het terrein van rechten, vrijheden en sociale omstandigheden als de Spaanse.</p>
      <p sl="es">Spanje is altijd zeer toegewijd geweest aan Europa en is altijd heel erg pro-Europees geweest. Vertegenwoordigers van alle partijen, culturen en politieke richtingen, vaak van een groot politiek gewicht, hebben functies bekleed in de Europese instellingen, in de Commissie en in dit Parlement, waarvoor we drie Voorzitters hebben geleverd. Allemaal hebben ze hun ambt heel goed bekleed en ik wil hier graag hulde brengen aan diegenen die Spanje vertegenwoordigd hebben bij de Europese instellingen. Ze zijn erin geslaagd een gemeenschappelijke, pro-Europese cultuur tot stand te brengen in de vorm van een politieke organisatie die, zoals wel blijkt uit de toespraken die we zojuist gehoord hebben, zonder weerga is.</p>
      <p sl="es">De politieke unie die we kennen onder de naam Europese Unie kan nergens anders mee worden vergeleken, omdat zij niet past binnen welke andere politieke categorie ook. Daarin ligt de grootheid van de Europese Unie, en ook haar onvoorspelbaarheid, gezien het noodzakelijke proces om tot een gemeenschappelijke wil te komen – een wil die gedeeld wordt door 27 landen, 27 vlaggen, 27 staten, 27 naties, 20 talen en een overvloed aan ideologieën, die hier allemaal in het Europees Parlement vertegenwoordigd zijn.</p>
      <p sl="es">Daardoor heeft geen enkele vooruitgang die we met het Europese proces geboekt hebben maar één kleur gehad, of was zij afkomstig van maar één land of ideologie. Niets heeft maar één kleur, één ideologische kleuring of één vlag gehad. In feite is iedere ontwikkeling de som geweest van alle delen; iedere ontwikkeling had haar eigen vlag en haar eigen kleur, namelijk die van co-existentie en eenheid. Als er iets is dat de Europese ziel symboliseert, dan is het wel een unie van democraten. Dat is Europa: een unie van democratie, wat betekent dat er vooruitgang geboekt wordt op basis van een zo groot mogelijke consensus, waarbij iedereen gerespecteerd en betrokken wordt en aan iedereen dezelfde kansen geboden worden, ook aan diegenen die het volkomen oneens zijn met datgene waar de Europese Unie voor staat. De grootheid van de Europese Unie ligt hierin dat het een club is waarbij dezelfde kansen geboden worden aan diegenen die voor Europa zijn en aan diegenen die niet willen dat Europa zich ontwikkelt. Dat is de grootheid van de Europese club; in het kort, dat is de grootheid van een unie van democraten.</p>
      <p sl="es">Er was hier iemand die het had over een “miniverdrag”. Het toekomstperspectief dat we kiezen kan altijd tegenvallen als we onze doelen niet bereiken, maar als dit nieuwe Verdrag door iedereen geratificeerd wordt en als het werkt, wordt een groots Verdrag, en geen miniverdrag. Ik vind tenminste dat we van dat standpunt moeten uitgaan. We moeten er de tijd voor nemen om te zien wat de mogelijkheden zijn die het biedt wanneer het van kracht geworden is en wanneer het gebruikt is om de uitdagingen aan te gaan die voor ons liggen.</p>
      <p sl="es">Iemand had het ook over de ratificering van het Verdrag. Dat was nodig, omdat Spanje een van de landen is die een raadplegend referendum over het Grondwettelijk Verdrag gehouden heeft. Sindsdien is er een proces van heronderhandelingen over de aard van het verdrag gevoerd, in de meest klassieke betekenis van datgene wat de Europese gedachte symboliseert.</p>
      <p sl="es">Men heeft mij gevraagd – en ik wil geen enkele vraag ontwijken – waarom we daar geen referendum over gehouden hebben. Daarvoor zijn twee heel duidelijke redenen. De eerste is dat het Spaanse volk zich vóór het Grondwettelijk Verdrag heeft uitgesproken. Het Verdrag dat we nu, hangende de ratificatie, hebben goedgekeurd en dat we kennen als het Verdrag van Lissabon, bevat veel elementen van het eerdere Grondwettelijk Verdrag. De tweede, heel belangrijke reden is dat er brede overeenstemming in ons land bestaat over de parlementaire ratificering van dit Verdrag, zowel onder diegenen onder ons die zich kunnen vinden in het Verdrag als ook onder de minderheden die dat niet doen.</p>
      <p sl="es">Toch moet ik een onderwerp aansnijden dat naar mijn mening voor de toekomst belangrijk is. Ik weet niet of we er iets aan kunnen doen, maar het is duidelijk een probleem in de Europese Unie: we hebben een ratificatiesysteem dat imperfect is en waarover nooit een diepgaand debat is gevoerd. Naar mijn mening moet ratificering gemeenschappelijk door alle landen gebeuren, zo mogelijk bij wijze van één akte en één document. Uiteraard is dat op het moment moeilijk, maar het is wel wenselijk, en ik hoop dat we te zijner tijd dit type ratificering krijgen.</p>
      <p sl="es">Een paar sprekers hebben het onderwerp aangesneden van de relatie tussen de Europese Unie en de natie. Dit onderwerp speelt al vanaf het begin, sinds de oprichting van de Unie in haar eerste samenstelling als de Europese Gemeenschap voor Kolen en Staal en daarna de Europese Economische Gemeenschap. Vaak zijn vraagtekens gezet bij de democratische gezondheid van de Europese Unie, omdat veel beslissingen natuurlijk genomen worden door middel van een intergouvernementele procedure.</p>
      <p sl="es">Ik zal in het kort mijn opvattingen hierover geven.</p>
      <p sl="es">In de eerste plaats is de natiestaat een politieke organisatievorm die, historisch gezien, probeert gebieden met elkaar te verenigen, overheidsmaatregelen te verklaren en vervolgens de weg naar democratisch systemen te banen. De natiestaat heeft dus een voorname historische taak vervuld.</p>
      <p sl="es">De Europese Unie is een politieke organisatievorm die gebaseerd is op de ervaringen van de natiestaat. Zij vormt een hoger niveau van de natiestaat. De Unie doet niets af aan de natiestaat, maar voegt er eerder iets aan toe, ook aan de traditionele gedaante ervan. Dat is zo omdat “verenigen” meestal betekent “toevoegen”, zoals blijkt uit de geschiedenis van politieke co-existentie, politieke beschaving en politieke gemeenschap. Daar gaat het om bij de Europese Unie: verenigen en delen. Het gaat er niet om iets af te doen aan of te verzwakken wat de traditionele idee van de natiestaat symboliseert. In feite is het zo dat hoe sterker de Europese Unie is, hoe sterker onze natiestaten zijn. Dat is mijn opvatting.</p>
      <p sl="es">Dat betekent ook dat de Europese Unie capabeler zal zijn, namelijk doordat haar instellingen legitimiteit en voortdurende legitimering nodig hebben van de politici en regeringen van die landen … Ik verwerp vooral de theorie die in de Europese Unie de ronde doet, dat Brussel verantwoordelijk is voor veel van de problemen in ons leven: economisch, privé of maatschappelijk. Die houding is slecht voor de integratie in de Europese Unie en voor onze burgers en is bovendien in de meeste gevallen onjuist.</p>
      <p sl="es">Ik ben van mening dat de geschiedenis ons kan laten zien en dat het heden ons kan leren dat de neiging om anderen de schuld te geven voor wat we niet bereikt hebben, alleen maar resulteert in melancholie en een negatieve houding.</p>
      <p sl="es">Sommige sprekers noemden concrete doelstellingen en mooie woorden. Ik ben het ermee eens dat er geen actie kan zijn zonder woorden en geen woorden zonder actie, politiek gezien. Ik vind daarom dat alles wat een optie voor de toekomst betekent prioriteiten moet hebben - politieke prioriteiten die geloofwaardig zijn en die duidelijk waarneembaar zijn in genomen maatregelen en besluiten. Daar wordt over gesproken. Ik vat de drie die volgens mij voor de toekomst van de Europese Unie het belangrijkst zijn, samen.</p>
      <p sl="es">Ik wil daar wel graag bij zeggen dat die prioriteiten niets te maken hebben met verdragen of werkwijzen of structuren of herziening van wetgeving of vermindering van wetgeving, hoewel dat laatste wel prettig zou zijn. Ze hebben te maken met de politieke doelstellingen van het tijdperk waarin we leven. Ik ben het eens met de spreker die zei dat de Europese Unie de vrucht is van de interactie tussen vele ideologieën en waarden. De Europese Unie kan echter alleen maar een regionale macht zijn die een leidende rol speelt in de wereld waar het gaat om waarden en maatregelen, als zij eerst nauwkeurig de prioriteiten vaststelt van de historische tijden waarin wij, aan het begin van de eenentwintigste eeuw, leven.</p>
      <p sl="es">De eerste prioriteit is kijken naar wat Europa weet, omdat de beste ervaringen van dit werelddeel een kostbare les vormen. Wetenschap, creativiteit en vernieuwing hebben onze economie sterk gemaakt en onze landen maatschappelijk geïntegreerd. De opgave waar de wetenschap ons nu voor stelt, wat zowel een uitdaging als een kans is, is het omgaan met klimaatverandering en energiebronnen. Ik moet iets onderstrepen wat in een aantal van de toespraken is gezegd, omdat het niet iets is wat erg bekend is en ik het niet erg duidelijk gemaakt heb in mijn toespraak. Het is waar dat Spanje bij lange na nog niet voldaan heeft aan de vereisten van het Protocol van Kyoto. Dat is waar, maar het is ook waar dat in 2006, dus een jaar nadat mijn regering aan de macht kwam, de uitstoot van broeikasgassen daalde met vier procent, terwijl de economie met vier procent steeg. Wij zijn dus ingrijpende maatregelen aan het nemen en gaan daarmee door, in de eerste plaats door gebruik te maken van alternatieve en hernieuwbare energie en in de tweede plaats door energie efficiënter te gebruiken en erop te besparen.</p>
      <p sl="es">Ongeveer twintig jaar geleden ging het hele debat over hoe innovatie in Europa doorgevoerd moest worden alleen maar over de ontwikkeling van de nieuwe economie, de economie van de informatietechnologie. Ik ben er zeker van dat dit Parlement daar talloze keren over heeft gedebatteerd. De nieuwe economie die de toekomst van de productiecapaciteit, en daardoor de welvaart, zal waarborgen, is nu de economie die zo spoedig mogelijk onze afhankelijkheid van steenkool kan beperken en kan voorzien in een alternatieve energiebron die steeds krachtiger wordt. Dat is naar mijn mening de eerste uitdaging, maar ook een grote kans. Het brengt namelijk veel kennis met zich mee, waardoor er banen en andere activiteiten geschapen kunnen worden met een grote toegevoegde waarde. Dat zal maatschappelijk van grote betekenis zijn.</p>
      <p sl="es">In de tweede plaats moet Europa zich sociaal ontwikkelen. Het is juist als ik zeg dat Europa alleen sociaal vooruitgang kan boeken als we tegelijkertijd vastbesloten en resoluut vooruitgang boeken met ontwikkelingssamenwerking en ontwikkelingshulp. Ik denk daarbij aan Afrika, Latijns-Amerika en een gedeelte van Azië.</p>
      <p sl="es">Dat is zo omdat ik niet weet, en vergeef me dat ik dit in het openbaar zeg, wat de bewoners en regeringen van veel landen in Afrika zouden kunnen denken wanneer ze de Europese Unie soms zien debatteren over wat ze beschouwt als een diepe crisis. Ik weet niet wat ze precies denken. Ik zeg alleen maar hoe ik het zie. Ik ben van mening dat wij, gelukkig, dankzij vooral ons werk aan de democratie, ons vermogen tot vernieuwing en de welvaartsstaat, die in dit werelddeel geboren is, dus dankzij deze drie waarden (werk, democratie en de welvaartsstaat), dat wij het werelddeel en de Unie zijn met de beste sociale bescherming en het hoogste inkomens- en welvaartsniveau.</p>
      <p sl="es">Voor mij blijft de vergroting van maatschappelijk welzijn een basisdoelstelling. Een open economie en een sociale staat met sociale rechten voor zijn inwoners zijn niet onverenigbaar met elkaar. Ze zijn in feite complementair. Sociaal beleid slokt de welvaart niet op. Het kan meehelpen welvaart te creëren, omstandigheden te scheppen waarin iedereen kan meedoen, door gelijke kansen op onderwijs, door het combineren van werk en gezinsleven (waarvoor een sociaal beleid nodig is) en door een stabiele werkgelegenheid, die de beste prikkel vormt voor de productiviteit die nodig is om welvaart te creëren. Sociaal beleid gekoppeld aan productiviteit en mensgerichte doeleinden is een model dat mogelijkheden biedt. Het model dat leidt tot de grootste veranderingen is natuurlijk het model van volledige integratie en volledige gelijkheid voor vrouwen op het werk en in de hele maatschappij.</p>
      <p sl="es">Spanje is heel erg veranderd, gedeeltelijk als gevolg van de democratie gedurende de afgelopen dertig jaar. Wat Spanje het meest heeft veranderd is echter de integratie van vrouwen in het werk, het sociale leven en het maatschappelijke middenveld van het land. Dat is wat ons het meest heeft veranderd en ons ten goede heeft veranderd, absoluut, want daarbij waren waarden als solidariteit en vooruitgang in het geding. Ik wil u eraan herinneren dat mijn regering uit evenveel mannen als vrouwen bestaat; de mensen die hier zijn behoren niet tot de regering.</p>
      <p sl="es">Ten slotte wil ik onze derde doelstelling noemen, die samen met de andere doelstellingen – de uitdaging van de klimaatverandering, de uitbreiding van het maatschappelijk welzijn en de bekrachtiging van de sociale rechten – ontwikkeld moet worden als handelsmerk van Europa. Deze doelstelling heeft ons gebracht waar we nu zijn en ervoor gezorgd dat we een referentiepunt zijn voor andere landen. De derde hoofddoelstelling is dat we op een heel bijzondere manier de co-existentie garanderen en versterken, met in het achterhoofd dat we in een werelddeel wonen waarin de afgelopen twintig of dertig jaar grote demografische veranderingen hebben plaatsgevonden.</p>
      <p sl="es">Met die co-existentie bedoel ik integratie en een absolute en volledige onverdraagzaamheid tegenover tekenen van racisme en vreemdelingenangst. Dat is wat co-existentie betekent. Europa mag geen van haar waarden verloochenen, en als er één wezenlijke waarde in het democratische Europa bestaat, dan is dat wel respect voor culturele en godsdienstige verscheidenheid, en dus de absolute verwerping van tekenen van vreemdelingenangst of racisme. We zouden als Europeanen falen als we aan die verleiding zouden toegeven.</p>
      <p sl="es">Deze co-existentie moet gepaard gaan met grote verdraagzaamheid. De bevordering van individuele en collectieve rechten is niet alleen de beste uiting van vrijheid, maar ook nóg een waarde waarmee Europa zich, naar mijn mening, moet identificeren. Want welke betere vrijheid kan er zijn dan respect voor de godsdienstige, culturele en politieke opvattingen of de seksuele geaardheid van iedereen bij het aangaan van een partnerschap of het sluiten van een huwelijk? Welke betere uiting van vrijheid is er?</p>
      <p sl="es">Als Europa de unie van democraten is, zoals ik hiervoor zei, dan kan het niet alleen om vrijheid gaan; Europa moet draaien om vrijheid en gelijkheid.</p>
      <a text="(Applaus)"/>
    </intervention>
    <intervention id="3-103" speaker_id="1253" name="De Voorzitter" is_mep="True" mode="spoken">
      <p sl="nl">Hartelijk dank, minister-president. U gaat niet nog een toespraak houden, maar u blijft hier wel om naar de andere sprekers te luisteren.</p>
      <p sl="nl">Er is straks een vergadering van het Bureau, dus ik wil u graag voor ik wegga, bedanken voor uw bezoek aan ons en voor uw toespraak. Ik wil graag u en Spanje – alle regeringen die in een vrij Spanje Europese zaken behandeld hebben – danken voor uw bijdrage aan Europa. In de afgelopen twintig jaar hebben we ervaren dat we erop kunnen vertrouwen dat Spanje altijd trouw blijft aan zijn Europese roeping, welke regering het in de toekomst ook mag hebben.</p>
      <p sl="nl">In die geest wil ik u nogmaals hartelijk danken voor uw bezoek.</p>
    </intervention>
    <intervention id="3-104" speaker_id="28198" name="Jacques Toubon" is_mep="True" mode="spoken">
      <p sl="fr">Minister-president, ik zal mij beperken tot het onderwerp immigratie. Dat is een belangrijk probleem voor de toekomst van Europa en u hebt er wat verzoenende voorstellen over gedaan.</p>
      <p sl="fr">Weliswaar heeft niemand de wijsheid in pacht met betrekking tot zo’n moeilijk onderwerp, maar er is ook niemand die zich kan onttrekken aan de solidariteit die nodig is in onze gemeenschappelijke ruimte. Uit opiniepeilingen blijkt dat sommige landen een meer economische aanpak hebben en andere een meer culturele.</p>
      <p sl="fr">Bij landen waar de economische belangen vooropstaan, past het natuurlijk dat ze zorgen voor noodzakelijke werkkrachten en daarom de wetgeving aanpassen. Vandaar ook het algemeen pardon dat sommige landen verleend hebben, zonder zich veel aan te trekken van de onrust die dat veroorzaakt. De andere lidstaten proberen de migratiestromen in te perken.</p>
      <p sl="fr">Laten we eens kijken naar hoe uw regering een algemeen pardon verleende aan honderdduizenden illegale immigranten. Frankrijk heeft daar zijn misnoegen en afkeuring over uitgesproken. Onze president is daar heel duidelijk over geweest. In de toekomst mag dit niet weer gebeuren, al was het alleen maar omdat Spanje terecht EU-geld krijgt om het hoofd te bieden aan de dramatische gebeurtenissen aan de grens met Afrika.</p>
      <p sl="fr">De PPE is voorstander van een beleid dat gebaseerd is op de individuele verwerking van aanvragen voor een verblijfsvergunning en wil daarom geen massale legalisering van grote groepen illegale immigranten, omdat daardoor alleen maar meer onrust ontstaat. Om dezelfde reden zal tijdens het Franse voorzitterschap een voorstel voor een Europees immigratiepact gedaan worden Bovendien zal het Verdrag van Lissabon ons in de komende jaren in de gelegenheid stellen eendrachtig te handelen en niet solistisch op te treden. Op de lange termijn is dat in het belang van de Europese Unie, Spanje en alle lidstaten.</p>
    </intervention>
    <intervention id="3-106" speaker_id="1352" name="Enrique Barón Crespo" is_mep="True" mode="spoken">
      <p sl="es">Mijnheer de Voorzitter, minister-president, vicevoorzitter van de Commissie, dames en heren, namens de Spaanse socialisten wil ik de minister-president danken voor zijn komst hier vandaag.</p>
      <p sl="es">Er is gezegd dat hij een ideale toespraak heeft gehouden. Er is ook gezegd dat hij een heel ambitieuze agenda heeft. Allereerst wil ik tegen de minister-president zeggen dat zijn aanpak zich in de praktijk bewezen heeft, met andere woorden, hij heeft een aantal economische, politieke en sociale gegevens verstrekt die het pro-Europeanisme niet alleen in het algemeen rechtvaardigen, maar ook feitelijk. Ik wil graag kort terugkomen op iets dat hier vandaag gezegd is, namelijk over het algemeen pardon. Op dit moment kopiëren Frankrijk en Duitsland het systeem van legalisering</p>
      <a text="(Applaus)"/>
      <p sl="es">dat Spanje ingesteld heeft en dat individuele legalisering en participatie van werkgevers en vakbonden inhoudt. Vertelt u ons eens, mijnheer Toubon, wat er in uw land gebeurt.</p>
      <p sl="es">Ten tweede wil ik u, minister-president, persoonlijk bedanken voor wat u zei over bepaalde veteranen en over dit werk, dat wij hier al vele jaren doen. Ik wil daarover één ding opmerken: naast wat wij hebben ontvangen – waarvoor we natuurlijk dankbaar zijn – hebben we ook dingen gegeven. Op het Europa van de burgers, het sociale Europa, de cohesie en het Handvest van de grondrechten heeft Spanje niet het auteursrecht, maar Spanje heeft er wel een groot stempel op gezet en daar kunnen we met recht trots op zijn.</p>
      <p sl="es">Wat de ratificering betreft ben ik het eens met wat de minister-president gezegd heeft. Het is toch opvallend dat mensen die in hun eigen land niets gedaan hebben en geen enkele maatregel genomen hebben om de Grondwet te ratificeren of het Verdrag goed te keuren, proberen de mensen die hun werk gedaan hebben de les te lezen.</p>
      <a text="(Applaus)"/>
      <p sl="es">Ik moet nu een heel specifiek punt aansnijden. In dit ratificatieproces moet opgeroepen worden tot solidariteit en wederzijdse loyaliteit; het gaat niet aan dat sommigen hun werk doen terwijl anderen proberen opnieuw te onderhandelen. Daar moet in Europa eens en voor altijd een eind aan gemaakt worden.</p>
      <p sl="es">Tot slot, Mijnheer de Voorzitter, de heer Mayor Oreja heeft zich versproken, want hij heeft de heer Zapatero een paar maanden voor de volgende verkiezingen al tot minister-president herverkozen. De heer Zapatero is op dit moment alleen nog maar kandidaat-premier. Het zou interessant zijn als de politieke fracties, voorop de PPE-DE-Fractie, met het oog op de verkiezingen van de volgende voorzitter van de Commissie de kandidaat een afschrift van de toespraak van de heer Zapatero zouden geven.</p>
      <a text="(Applaus)"/>
    </intervention>
    <intervention id="3-107" speaker_id="28411" name="Ignasi Guardans Cambó" is_mep="True" mode="spoken">
      <p sl="es">Minister-president, welkom in dit Huis.</p>
      <p sl="es">Gelukkig heeft de toewijding aan de bouw van Europa de meeste politieke krachten in Spanje verenigd, ook die in Catalonië. Deze eenheid, die begon in 1986, zette zich voort bij de invoering van de euro en trad weer op bij de discussie over de Europese Grondwet. Daardoor hebben vorige kabinetten en ook uw eigen regering de campagne voor een politiek en ambitieus Europa kunnen leiden. Uw toespraak van vandaag heeft die toewijding bevestigd. Daar feliciteer ik u mee.</p>
      <p sl="es">Maar, minister-president, uw verantwoordelijkheid houdt niet op bij enthousiaste toespraken vol hartstocht voor Europa. Wat Europa nodig heeft zijn leiders die zich voor het project inzetten bij hun dagelijkse werk, en niet alleen bij plechtige, officiële gelegenheden. Die inzet zien we niet altijd in het dagelijkse werk van uw regering, met als gevolg soms onproductieve confrontaties met de Europese Commissie. We zien die inzet ook niet bij die mensen die schijnen te wachten op initiatieven van anderen voordat ze hun eigen standpunt bepalen.</p>
      <p sl="es">Het is in ieder geval tijd voor de politieke leiders een Europa te bouwen dat de inwoners hoop geeft voor dit gezamenlijke project. Dat is zo omdat Europa, mijnheer Zapatero, meer is dan alleen de som van de binnenlandse successen van haar regeringen, die van uw land inbegrepen.</p>
      <p sl="es">Goedkeuring van het Verdrag van Lissabon betekent het eind van een periode, maar het werk is dan pas begonnen. Het zal tijd worden dat we doorgaan met het bouwen van een ruimte voor vrijheid, veiligheid en recht, tijd voor het opbouwen van een werkelijk Europees immigratiebeleid, tijd voor de verbetering van het concurrentievermogen van onze bedrijven en de mogelijkheden tot voorspoed van onze burgers, en ook tijd om in de wereld de stem van Europa te laten horen en de betrekkingen met onze buren te verbeteren, bijvoorbeeld de buren in het Middellandse Zeegebied, waar Spanje zo veel hulp kan geven.</p>
      <p sl="es">Zonder dat het zijn uitzonderlijke nationale en taalkundige diversiteit hoeft te verloochenen of te veronachtzamen, kan Spanje daardoor veel bijdragen aan de realisatie van dit grootse gemeenschappelijke ideaal, en als de verkiezingsuitslagen u weer het vertrouwen geven te regeren – alleen of in het gezelschap van anderen – dan zult u zich persoonlijk volledig moeten inzetten voor het bereiken van deze doeleinden.</p>
    </intervention>
    <intervention id="3-108" speaker_id="26828" name="Guntars Krasts" is_mep="True" mode="spoken">
      <p sl="lv">Dank u, Mijnheer de Voorzitter. Minister-president, door het in december goedgekeurde Verdrag van Lissabon worden niet alleen maar de institutionele randvoorwaarden voor de toekomst van Europa vormgegeven. In mijn ogen zijn er drie opvattingen over de resultaten van Lissabon waar iedereen die de toekomst van Europa belangrijk vindt, het mee eens kan zijn. Dat geldt zowel voor hen die de uitkomsten van Lissabon toejuichen als voor hen die ze afkeuren. Sinds de in Lissabon bereikte overeenkomst is er reden voor een zeker optimisme over de toekomst van de Europese Unie, in de eerste plaats over het vermogen van de lidstaten om het met elkaar eens te worden. In de tweede plaats is men voorzichtig bij het beoordelen van de bereikte overeenkomst, omdat de werkelijke effecten van het Verdrag pas verscheidene jaren na de inwerkingtreding duidelijk zullen worden. In de derde plaats is men er negatief over dat het Grondwettelijk Verdrag, na de uitkomsten van de referenda in Nederland en Frankrijk, gedeeltelijk tot stand is gekomen doordat men niet naar de publieke opinie geluisterd heeft. De paradox daarvan is dat het Grondwettelijk Verdrag het verdrag juist begrijpelijker en aanvaardbaarder had moeten maken voor de Europese samenleving. Als lid van de Europese conventie maak ik bezwaar tegen het gebruik en de geest van het woord “grondwet” voor het nieuwe verdrag. De Lissabonresultaten volgen een benadering waar ik achter sta, maar ik vind niet dat de redenen voor de veranderingen goed zijn voor de toekomst van Europa. Dank u.</p>
    </intervention>
    <intervention id="3-109" speaker_id="28345" name="David Hammerstein" is_mep="True" mode="spoken">
      <p sl="es">Mijnheer Zapatero, ik ben echt heel blij dat u hier vandaag bent en dat u zo de nadruk hebt gelegd op het probleem van de klimaatverandering en op de noodzaak nu maatregelen te nemen. Welkom bij de club!</p>
      <p sl="es">Maar het is wel zo dat woorden vergezeld moeten gaan van duidelijke politieke besluiten, en het kan niet ontkend worden dat Spanje nog steeds het zwarte schaap is als het gaat om klimaatveranderingen. De Spaanse cijfers liggen ver achter bij de Kyoto-doelstellingen. Daarom moeten er geen halve maatregelen genomen worden op het gebied van hernieuwbare energiebronnen; er is een belastingbeleid nodig. Ik ben heel blij met het voorstel over de extra cent op benzine, ondanks het feit dat het bedrieglijk is, maar ik zou graag willen dat Spanje een voorstel deed voor een Europese milieubelasting, zodat de vloed van buitenlandse producten en importen van vervuilende producten een halt toegeroepen wordt.</p>
      <p sl="es">We zouden opgetogen zijn als de enorme Europese én Spaanse subsidies op steenkool afgeschaft zouden kunnen worden, als de belastingmaatregelen ter vermindering van het idioot hoge Spaanse energieverbruik serieus genomen zouden kunnen worden en als de investeringen in de infrastructuur verlegd zouden kunnen worden van het wegvervoer naar de spoorwegen en andere vormen van openbaar vervoer.</p>
      <p sl="es">Een positief punt is dat Spanje afstand heeft genomen van kernenergie. Daarmee wil ik u oprecht feliciteren. Deze geleidelijke afschaffing van het gebruik van kernenergie is heel belangrijk en ik zou de andere Europese leiders willen vragen daar notie van te nemen, want kernenergie is zeer kostbaar en zeer gevaarlijk en de opwekking ervan kost veel tijd. Kernenergie is niet het antwoord op klimaatverandering.</p>
    </intervention>
    <intervention id="3-110" speaker_id="28407" name="Willy Meyer Pleite" is_mep="True" mode="spoken">
      <p sl="es">Welkom, minister-president. Zoals u weet behoor ik tot een minderheid die het Verdrag van Lissabon had willen onderwerpen aan een referendum, zowel in Spanje als in de andere lidstaten.</p>
      <p sl="es">Ik heb goed naar u geluisterd en wil u zeggen dat u nog steeds de tijd hebt om hierin het voortouw te nemen. Europa heeft nog steeds de tijd om in alle lidstaten op dezelfde dag een referendum te houden, zodat rekening gehouden kan worden met het enige wat telt in onze geschiedenis: de mensen. Wij zijn hier niet voor de sier; onze positie is fundamenteel democratisch. We kunnen namelijk geen Europees project opzetten of beëindigen zonder rechtstreekse deelname van de mensen.</p>
      <p sl="es">Ik vind dat u wel erg optimistisch bent als u zegt dat we klaar zijn met de opbouw van ons sociale Europa. We moeten in dit Huis heel vaak meewerken aan wetgeving die een directe aanval inhoudt op de Europese verzorgingsstaat met betrekking tot werk en baanzekerheid. Op dit moment hebben we een debat over flexizekerheid. Ik vind dus dat we op dit moment een discussie hebben over het voortbestaan van de verzorgingsstaat.</p>
      <p sl="es">Ten slotte wil ik u graag een verzoek doen, minister-president. Binnenkort vindt de EU-Afrika-top plaats. Vergeet u daarbij de bezette gebieden in de Westelijke Sahara niet? Spanje en de Europese Unie hebben voor dit gebied een fundamentele verantwoordelijkheid. De Veiligheidsraad van de Verenigde Naties heeft gevraagd om zelfbeschikking voor dat gebied en wij, de Europese Unie, moeten dat verzoek concreet invullen en het zo mogelijk tot werkelijkheid maken op de EU-Afrika-topbijeenkomst.</p>
    </intervention>
    <intervention id="3-111" speaker_id="28196" name="Irena Belohorská" is_mep="True" mode="spoken">
      <p sl="sk">Minister-president, u hebt het Parlement respect betuigd en ik wil mijn respect aan u betuigen en, via u, aan Spanje. De toekomst van Europa betekent voor het Europees Parlement een enorme opgave. In het kader van de goedkeuring van wetgeving is het medebeslissingsrecht uitgebreid tot 68 thema’s. Dat zijn onder andere energie, klimaatverandering, structuurfondsen, strafrechtelijke samenwerking en intellectuele eigendom. Het Europees Parlement wordt medewetgever voor 95 procent van de Europese wetgeving. Daarmee gaat het Parlement dus beslissen over twee keer zo veel wetgeving als nu. Bovendien gaat het Europees Parlement de voorzitter van de Europese Commissie kiezen. Die moet verslag uitbrengen aan het Europees Parlement over al zijn discussies in de Europese Raad.</p>
      <p sl="sk">In 2009 zal het Europees Parlement dus het sterkste parlement in zijn bestaan zijn sinds de eerste zitting in 1968. Het zal gelijkwaardig zijn aan de andere Europese instellingen. Daarom moeten we zorgen voor een grotere opkomst bij de verkiezingen voor dit sterke Europese orgaan in 2009. Bij de laatste verkiezingen voor het Parlement was de opkomst lager dan ooit, namelijk 47 procent, en in Slowakije, dat ik hier vertegenwoordig, was het percentage niet hoger dan 11. Er ligt nog veel werk op ons te wachten.</p>
    </intervention>
    <intervention id="3-112" speaker_id="28229" name="Manfred Weber" is_mep="True" mode="spoken">
      <p sl="de">Mijnheer de Voorzitter, minister-president, geachte collega’s, ik wil eigenlijk collega Schulz feliciteren. Hij heeft zich verzekerd van een klopje op de schouder van zijn socialistische vrienden met zijn saaie – ik kan zelfs wel zeggen: domme – polemische opmerkingen in de richting van de PPE-DE-Fractie. Nadat hij zijn toespraak beëindigd had, waren er net zo veel lege stoelen aan de kant van de socialisten als aan deze kant. Ik zou kunnen stellen dat de socialisten alleen maar graag naar hun grote leiders luisteren en zich niet voor het debat interesseren, maar ik zal dat niet doen, omdat we elkaar met respect moeten bejegenen. Ik vind dat de heer Schulz zijn excuses moet aanbieden.</p>
      <p sl="de">Om wat meer leven in het debat te brengen, vraag ik u: wat hebben we vandaag eigenlijk geleerd? Nou, we hebben ontdekt dat Spanje een Europees volk is. Volgens mij waren de Spanjaarden hetzelfde Europese volk toen minister-president Aznar ons toesprak. Maar, aan de andere kant, hebben we ook een toespraak gehoord die zich richtte op de landelijke verkiezingen.</p>
      <p sl="de">Ik vind niet dat het de taak is van het Europees Parlement daarmee akkoord te gaan. Toen Angela Merkel en president Sarkozy hier waren, hebben ze zich ook niet op de binnenlandse politiek gericht; hun toespraken gingen over Europa. Dit soort debatten is alleen zinvol als we op concrete details ingaan. Wat dat betreft heeft mijn collega Dupont natuurlijk volkomen gelijk. President Sarkozy heeft vorige week, hier in het Europees Parlement, in niet mis te verstane bewoordingen de legalisering door Spanje van 700 000 immigranten veroordeeld. Het zou interessant geweest zijn als wij vandaag gehoord hadden waarom over dit onderwerp in de Europese Raad blijkbaar geschillen heersen. Het zou interessant geweest zijn te horen hoe we de immigratie werkelijk aanpakken. We weten dat de illegale immigratie enorm is en we weten dat er duidelijke voorstellen zijn voor Europese richtlijnen over het terugsturen van illegale asielzoekers, maar dat die richtlijnen in de Europese Raad geblokkeerd worden en niet opschieten.</p>
      <p sl="de">Ik vraag me af hoe we onze burgers kunnen uitleggen waarom we hier over de grote en edele Europese waarden praten en in het werk van alledag in de Europese Raad – waarvan u ook deel uitmaakt, minister-president – niet vooruitkomen, helaas.</p>
      <p sl="de">Daarom zeg ik: Europese toespraken zijn belangrijk, praten over de fundamentele Europese waarden is belangrijk, maar Europees handelen is belangrijker.</p>
    </intervention>
    <intervention id="3-113" speaker_id="4311" name="Bernard Poignant" is_mep="True" mode="spoken">
      <p sl="fr">Minister-president, wanneer we het over de toekomst van Europa hebben, is het verleden nooit ver weg. Toen de Berlijnse muur er nog was, was het voor onze medeburgers heel eenvoudig. Ze wisten waar de dreiging vandaan kwam, want die had een vaste plaats en een gezicht. Wij waren de voorhoede van de vrijheid, zelfs met Franco in de buurt, en het was ook niet nodig over grenzen te praten, want het IJzeren Gordijn fungeerde als zodanig. Daardoor werd Europa doeltreffend in twee blokken verdeeld.</p>
      <p sl="fr">Tegenwoordig ligt nar mijn mening de toekomst van Europa in haar ligging. We hoeven alleen maar naar onze omgeving te kijken. We liggen vlakbij het slagveld van de wereld, van Gaza tot Kaboel. We moeten daar wat Europese verzoeningsgeest heenbrengen. We zitten ook vlakbij het armoedegebied – het land van de pandemieën, Afrika, waar u het ook over had. Wij moeten daar wat aan delen doen, want hier kunnen we de migratiestromen beheersen.</p>
      <p sl="fr">We liggen ook in de nabijheid van een streek waar de laatste jaren het religieus fanatisme de kop heeft opgestoken, al is dat natuurlijk niet bij iedereen daar het geval. Daar moeten we oproepen tot een gesprek tussen de verschillende culturen en niet tot een botsing tussen culturen. We hebben ook olie- en gasreserves in onze buurt. Die hebben we nodig. Dat betekent dat veilige voorraden en onafhankelijkheid op het gebied van energie binnen onze gezichtskring vallen.</p>
      <p sl="fr">Ziehier enige aspecten die we ter uitleg aan onze burgers kunnen voorleggen, want zij zijn de weg wat kwijt. Europa ligt in het centrum van hedendaagse subcontinenten. Tegenwoordig zijn er geen wereldrijken meer. Spanje was er een, en Frankrijk ook. Kleine beetjes zijn er hier en daar van overgebleven Er zijn ook geen blokken meer. Europa moet een nieuwe betekenis krijgen, maar dat gebeurt niet door nieuwe richtlijnen uit te vaardigen. We moeten brede vergezichten ontvouwen om te proberen weer een soort Europese droom op te bouwen. Dat is mijn visie, een deel ervan in ieder geval, op de toekomst van Europa.</p>
      <p sl="fr">Tot slot, minister-president, wil ik u vragen enige clementie te betonen voor het feit dat het volgend jaar tweehonderd jaar geleden is dat Napoleon Spanje binnentrok. Omdat wij elkaar een beetje kennen en Frankrijk volgende jaar het voorzitterschap bekleedt, vraag ik u om lankmoedigheid</p>
    </intervention>
    <intervention id="3-114" speaker_id="4514" name="Andrew Duff" is_mep="True" mode="spoken">
      <p sl="en">Mijnheer de Voorzitter, ik zou graag de premier willen bedanken voor zijn zeer verfrissende toespraak over politieke eenheid. Ik zou hem zeer erkentelijk zijn als hij een gaatje in zijn agenda zou kunnen vinden om naar Londen te komen en daar dit alles nog eens tegen Gordon Brown te zeggen, evenals hij sociaaldemocratisch premier. Hij zou daarbij zeker niet de onderdelen van zijn toespraak weg mogen laten waarin hij het had over het belang van de sociale dimensie van de gemeenschappelijke markt, en het belang van solidariteit en cohesie voor de Europese Unie dat zich voor wereldwijde uitdagingen gesteld ziet.</p>
      <p sl="en">Over twee weken zal de premier bij de Europese Raad van december aanwezig zijn, en zal hij daar spreken met president Sarkozy over diens voorstel om een Comité van Wijzen op te richten. Ik zou hem zeer erkentelijk zijn indien hij president Sarkozy duidelijk zou kunnen maken dat wij de kans op ratificatie van het Verdrag te grabbel te gooien als wij weer allerlei twisten over procedures en machtsevenwichten gaan zitten oprakelen. Tevens zou ik willen vragen of hij hem zou kunnen zeggen dat het niet erg verstandig is om te proberen de geografische grenzen van Europa vast te leggen. De manier waarop en de voorwaarden waaronder uitbreiding plaatsvindt, zijn duidelijk vastgelegd. Europa zal vanzelf uitkristalliseren tot het moment dat landen die nog buiten de EU liggen er niet meer toe willen toetreden.</p>
    </intervention>
    <intervention id="3-116" speaker_id="28341" name="Mirosław Mariusz Piotrowski" is_mep="True" mode="spoken">
      <p sl="pl">Mijnheer de Voorzitter, geografisch gezien heeft Europa vastomlijnde grenzen, maar politiek gezien is Europa synoniem geworden met de zich uitbreidende Europese Unie. Aan de ene kant is het zo dat niet alle Europese landen tot de Unie behoren, aan de andere kant zijn de meeste leden van het Europees Parlement voorstander voor toelating van niet-Europese landen als Turkije.</p>
      <p sl="pl">Als we de toekomst van Europa bespreken, is het belangrijk naar haar wortels en fundamentele waarden te kijken. Er zijn duizenden geschriften over Europese waarden, al zijn die waarden niet altijd even duidelijk gedefinieerd, zelfs niet in het Handvest van de grondrechten dat we hier vandaag besproken hebben. Al met al is het zo dat de Europese waarden christelijke waarden zijn, die al lang geleden omschreven zijn. Als men voortdurend probeert het vanzelfsprekende te definiëren, verliest men de proporties uit het oog. Dan wordt het ook moeilijk goed te reageren op de werkelijke problemen van dit oude continent, zoals de onrustbarende vergrijzing van de bevolking, migratie, de agressieve concurrentie van Aziatische landen, terrorisme, epidemieën, nieuwe ziektes en ook energiezekerheid.</p>
    </intervention>
    <intervention id="3-117" speaker_id="28409" name="Raül Romeva i Rueda" is_mep="True" mode="spoken">
      <p sl="es">Minister-president, het is niet meer dan terecht dat we erkennen dat u, na een periode van wurgende onzekerheid, een van de leiders bent geweest die de Europese trans-Atlantische relaties weer nieuw leven hebben ingeblazen, en daar moet ik u mee feliciteren.</p>
      <p sl="es">Diegenen onder ons die zichzelf als verstokte Europeanen zien, zien echter met lede ogen aan dat deze trans-Atlantische relatie nog steeds belast is met de twee stukken ballast waardoor het schip de vorige keer schipbreuk geleden heeft, namelijk te veel mercantilisme en te veel intergouvernementalisme. Het valt ons bovendien op dat het schip weliswaar goed vaart, maar dat de gekozen richting – oftewel de koers, om in scheepstermen te blijven – bepaald wordt door het kompas van mevrouw Merkel en de heer Sarkozy. Daardoor maakt het schip duidelijk slagzij naar conservatief rechts.</p>
      <p sl="es">Nu is de vraag hoeveel manoeuvreerruimte u hebt, minister-president, om het schip recht te trekken en op de juiste koers te krijgen? Hoe denkt u dat u die mensen kunt overtuigen die zich wel Europeaan voelen, maar niet aan boord van het Europese schip willen gaan omdat ze het niet als veilig beschouwen of niet weten waar het heengaat, of omdat ze geen sociaal Europa zien of geen milieuvriendelijk Europa of geen transparant, democratisch Europa van de burgers waar we zo vaak over gesproken hebben? Denkt u dat u leiding kunt geven aan de sprong van een markt-Europa naar een politiek Europa? En hoe?</p>
      <p sl="es">En vindt u ook niet, nu u dit Huis zo veel complimenten hebt uitgedeeld, dat het tijd wordt dat het Parlement de voornaamste Europese wetgever wordt?</p>
      <p sl="es">En nu we het toch over dit onderwerp hebben, is de Spaanse regering van plan, gezien de nieuwe informatie over het gebruik van Spaanse bases voor het transport van gevangenen naar Guantanamo, haar betrekkingen met de VS, via de Veiligheidsraad van de VN, te herzien?</p>
      <p sl="es">Ik zeg dit, minister-president, omdat dit allemaal met Europa te maken heeft, in het bijzonder met de Europese geloofwaardigheid.</p>
    </intervention>
    <intervention id="3-118" speaker_id="1849" name="Sylvia-Yvonne Kaufmann" is_mep="True" mode="spoken">
      <p sl="de">Mijnheer de Voorzitter, minister-president, morgen beslist het Parlement of het Handvest van de grondrechten in de toekomst juridisch bindend zal zijn. Ik ben lid geweest van de Conventie die het concept van het Handvest van de grondrechten moest opstellen en die stemming is voor mij dus heel belangrijk, niet alleen omdat ik de eer had aan dit modernste Europese geschrift over grondrechten te werken en ook niet alleen omdat ik, met vele anderen, er zeven jaar voor gestreden heb dat het Handvest rechtskracht zou krijgen.</p>
      <p sl="de">Het Handvest van de grondrechten is gebaseerd op de ondeelbaarheid van burgerlijke, politieke en sociale rechten. Voor mij, als links lid van dit Huis, afkomstig uit Berlijn en in de DDR wonende tot de vreedzame revolutie van 1989, is dit van fundamenteel belang. Voor mij is het krachtige “ja” op het Handvest het logische gevolg van onze kritische houding tegenover onze eigen geschiedenis: een houding die noodzakelijk was en zich richtte op de grootschalige schending van grondrechten en mensenrechten die plaatsvond onder het Realsozialismus .</p>
      <p sl="de">Uw land speelt een belangrijke rol in de EU, minister-president. Door bij het referendum te stemmen voor het toenmalige Grondwettelijk Verdrag hebben de Spanjaarden er een belangrijke bijdrage aan geleverd dat het Handvest niet op de plank is blijven liggen. Daar kunt en moet u op voortbouwen. Iedereen heeft grote verwachtingen van Europa. De mensen verwachten dat Europa zich iets aantrekt van hun dagelijkse besognes en zorgen. Ze willen dat Europa aan de inhoud werkt en niet alleen maar de melodie neuriet – zoals Jean-Claude Juncker zei – zodat er een Europa van de arbeiders komt, een werkelijk solidair Europa. Daarom moet in de Europese Unie met kracht gestreden worden tegen beknotting van de sociale zekerheid en tegen goedkope arbeidskrachten uit het buitenland. Een minimumloon voor iedereen, zodat mensen bestaanszekerheid hebben: dat hebben we nodig. Het klopt: bij de toekomst van Europa draait het om de sociale kwestie.</p>
    </intervention>
    <intervention id="3-119" speaker_id="4516" name="Roger Helmer" is_mep="True" mode="spoken">
      <p sl="en">Mijnheer de Voorzitter, geachte premier, het Verdrag van Lissabon, of eerder de herdoopte Grondwet, vertegenwoordigt uw kijk op de toekomst van Europa. Dit is gewoonweg de Grondwet die zo stellig door zowel de Franse als Nederlandse kiezers in 2005 naar de prullenmand verwezen is, en die we nu dus proberen er doorheen te drukken zonder toestemming van het volk.</p>
      <p sl="en">Uit opiniepeilingen in alle 27 lidstaten blijkt dat de meerderheid van de bevolking een referendum wenst over het Verdrag. Dat geldt eveneens voor het Verenigd Koninkrijk waar 80 procent van de mensen een referendum wil en waar dan tweederde tegenstemmen zou. Maar wat doet onze regering? Zij ontzegt ons het recht op de toch zo plechtig in het verkiezingsprogramma beloofde mogelijkheid om ons over Verdrag uit te spreken.</p>
      <p sl="en">Premier, u spreekt van een democratisch Europa, maar ditzelfde Europa treedt de publieke opinie met voeten. De minachting die wij voor de publieke opinie tonen, maakt onze bewering een “Unie van waarden” te zijn tot een gotspe. Ik krijg telkens maar weer van mijn kiezers te horen dat zij in 1975 voor een vrijhandelszone gestemd hebben, en niet voor een politieke unie. Het is de hoogste tijd om de supranationale politieke structuur van de EU te ontmantelen en terug te keren tot de eenvoudige handelszone die het Britse volk in 1972 beloofd was.</p>
    </intervention>
    <intervention id="3-120" speaker_id="1832" name="Marianne Thyssen" is_mep="True" mode="spoken">
      <p sl="nl">Voorzitter, dat we vandaag de Spaanse premier in onze vergadering verwelkomen, kan verkeerdelijk de indruk wekken dat we ons nog steeds in de reflectieperiode over de grondwet bevinden, want daarvoor was eigenlijk deze reeks met eerste ministers opgezet. Maar gelukkig is die periode achter de rug en is er inmiddels een akkoord over een goed hervormingsverdrag. Natuurlijk bent u hier welkom, mijnheer de eerste minister, want ook nu is het nog de moeite waard om over de toekomst van Europa te praten. Meer dan ooit zelf, want het Verdrag is geen eindpunt, maar het is een nieuw begin.</p>
      <p sl="nl">Het is evenmin een doel op zich; het is een instrument dat we effectief moeten benutten en dat ons perspectief biedt op een beter bestuur, op meer democratie, op de realisatie van waarden als vrijheid, veiligheid, welvaart en een verdere uitbouw van onze sociale markteconomie in een open geglobaliseerde wereld. En neemt u het van mij aan, Voorzitter en collega’s, het zijn dezelfde doelstellingen die door vele mensen in België nagestreefd worden in het verlangen naar een staatshervorming. Ook die is louter instrumenteel, ook die is gericht op de realisatie van de doelstellingen die we hier met heel velen delen.</p>
    </intervention>
    <intervention id="3-121" speaker_id="33990" name="Adrian Severin" is_mep="True" mode="spoken">
      <p sl="en">Mijnheer de Voorzitter, ik zou graag de premier willen complimenteren met het feit dat hij een van de slechts weinige premiers is die hier in Brussel dezelfde taal spreekt als in hun eigen hoofdstad. Ik zou graag mijn erkentelijkheid willen uitspreken voor het feit dat hij niet voor zijn eigen volk verbergt waar Europa eigenlijk voor staat en wat het zou moeten zijn. Dat is dan ook de reden waarom zijn volk hem steunt en zo volmondig “ja” gezegd heeft tegen de Europese grondwet.</p>
      <p sl="en">Ik zou tevens de gelegenheid te baat willen nemen om de premier geluk te wensen met het feit dat Spanje vanaf 2009 opnieuw met een correct aantal zetels vertegenwoordigd zal zijn in dit Parlement.</p>
      <p sl="en">Ik denk dat de boodschap van Spanje duidelijk is voor ons, en wij staan achter deze boodschap: namelijk dat Europa ofwel sociaal zijn zal of helemaal niet, Europa ofwel een wereldwijde speler zijn zal of helemaal niet, Europa ofwel in staat zal zijn om solidariteit met subsidiariteit te verenigen, of mislukken zal, Europa ofwel in staat zal zijn een model voor duurzame groei te bieden of verdwijnen zal, Europa ofwel in staat zal zijn een oplossing aan te reiken voor sociale inclusie, gendergelijkheid en een grotere betrokkenheid van de bevolking, of uit elkaar valt, Europa ofwel in staat zijn zal om multiculturalisme te combineren met maatschappelijke cohesie, concurrentie met grootmoedigheid, doeltreffendheid met rechtvaardigheid en flexibiliteit met de zekerheid, of volledig betekenisloos zijn zal.</p>
      <p sl="en">Tevens ben ik het met de premier eens dat veiligheid ondeelbaar is en dat het individueel, sociaal, nationaal en internationaal moet zijn voor iedereen. Ook ben ik het met hem eens wat betreft immigratie. Want het juiste antwoord op het vraagstuk van immigratie is inderdaad integratie en niet uitzetting; integratie en niet marginalisatie. Het juiste antwoord dient te zijn gericht op het aanpakken van de oorzaken en niet op het bestrijden van de symptomen.</p>
      <p sl="en">Ik begrijp zeer goed waarom de premier niet een nieuw referendum nodig heeft voor dit nieuwe Verdrag. Hij heeft namelijk al een “maximandaat” en daarom kan hij eenvoudigweg zelf overgaan tot goedkeuring van een dergelijk miniverdrag. We moeten snel overgaan tot ratificatie van het Verdrag en dan ons opnieuw richten op een verder geïntegreerd Europa.</p>
      <a text="(Applaus)"/>
    </intervention>
    <intervention id="3-122" speaker_id="28337" name="Bogdan Pęk" is_mep="True" mode="spoken">
      <p sl="pl">Mijnheer de Voorzitter, als ik deze discussie volg, krijg ik de indruk dat alles prima gaat en zelfs nog beter zal worden, al is de situatie al zo goed dat het bijna niet beter kan. Er zijn echter wat problemen waarover de grote leiders van Europese Unie als met één mond spreken, maar waarin ze zich vergissen.</p>
      <p sl="pl">We hebben tegenwoordig te maken met een nieuwe quasi-religie, het zogenaamde broeikaseffect. Het broeikaseffect wordt zo voorgesteld dat het lijkt alsof het nodig is dat er heel veel vermindering van emissies nodig is. Daarom worden Europese landen gedwongen te concurreren met landen die niet zulke strenge eisen stellen aan de uitstoot van broeikasgassen, terwijl alle serieuze wetenschappers tegenwoordig van mening zijn dat het broeikaseffect een natuurlijk verschijnsel is. Het is een cyclisch fenomeen en de totale menselijke inspanningen maken volgens wetenschappers niet meer dan een paar procentpunten verschil.</p>
      <p sl="pl">Dames en heren, ik dring er bij u op aan u niet over te geven aan wishful thinking . U kunt zich beter wijden aan een verstandig energiebeleid, nu de olie USD 100 kost en misschien binnenkort nog duurder wordt. De vraag is natuurlijk: waarom is dit het geval en wie profiteert van de situatie?</p>
    </intervention>
    <intervention id="3-123" speaker_id="2001" name="Gerardo Galeote" is_mep="True" mode="spoken">
      <p sl="es">Minister-president, ik herhaal de welkomstwoorden die in een sfeer van respect en parlementaire hoffelijkheid gesproken zijn door al mijn fractiegenoten. Die hoffelijkheid en dat respect heeft de PSE-Fractie naar mijn mening niet betoond.</p>
      <p sl="es">Minister-president, wij, de Spaanse Parlementsleden, zouden ook gevleid moeten zijn omdat u hier gekomen bent voordat u verslag uitgebracht hebt aan het Spaanse parlement over de uitkomsten van de Europese Raad van Lissabon. U gaat dat ongetwijfeld nog doen voordat het Spaanse parlement ontbonden wordt, want u moet het met mij eens zijn dat het Spaanse volk uitleg verdient. Zoals u al zei, waren zij immers de eersten die een referendum gehouden hebben over een Grondwet die nog steeds niet bestaat.</p>
      <p sl="es">Minister-president, de uit uw toespraak blijkende toewijding aan Europa wordt door de overgrote meerderheid van dit Huis volledig gedeeld. Daarom kan ik mij voorstellen dat u nu onze bezorgdheid deelt over het feit dat Spanje het Europese land is dat het slechtst Gemeenschapsrichtlijnen in nationale wetgeving heeft omgezet en toch vooraanstaat als het gaat om rechtszaken over schendingen van EU-wetgeving. Verder moet ik zeggen dat uw betrokkenheid vandaag bij het milieu, die alleen maar lof verdient, in scherp contrast staat met de harde realiteit. Net vandaag hebben we immers gehoord over een verslag van de Europese commissie waarin staat dat ons land het verst af staat van de doelstellingen die in het Protocol van Kyoto neergelegd zijn.</p>
      <p sl="es">Minister-president, ik kan u geen geluk wensen bij de verkiezingen in maart. Het is waar dat uw toespraak meer op een verkiezingstoespraak leek dan op iets anders, maar toch wil ik dat u, en daar gaat het om, uw uiterste best doet de eensgezindheid tussen de Spaanse politieke krachten binnen de Europese instellingen te herstellen. Die eensgezindheid is verdwenen, minister-president, niet als gevolg van initiatieven van deze kant van de …</p>
      <a text="(De spreker wordt door de Voorzitter onderbroken)"/>
    </intervention>
    <intervention id="3-124" speaker_id="photo_generic" name="José Luis Rodríguez Zapatero" is_mep="True" mode="spoken">
      <p sl="es">premier van Spanje. − Mijnheer de Voorzitter, ik zal heel kort reageren op de punten die het vaakst genoemd zijn, namelijk het immigratiebeleid en de legalisering van asielzoekers in Spanje.</p>
      <p sl="es">Ik ben een voorstander van een gemeenschappelijk immigratiebeleid van de Europese Unie, met grenstoezicht, integratie en wetgeving voor de gemeenschappelijke regulering daarvan. Zover zijn we nog lang niet, maar ik kan de twee parlementariërs die dit onderwerp te berde brachten het volgende verzekeren: toen ik minister-president werd, ontdekt ik dat er in mijn land 700 000 illegale immigranten waren die uitgebuit werden, die geen belastingen of premies betaalden en in de informele of illegale economie werkten.</p>
      <p sl="es">Onze Europese waarden zijn rechten, wettigheid, transparantie en de rechtsstaat. Daarom wil ik er altijd voor zorgen dat niemand in mijn land illegaal werkt, uitgebuit wordt, dat niemand zijn of haar rechten ontzegd worden en dat iedereen bijdraagt aan de last die een democratisch land draagt. Nooit.</p>
      <a text="(Applaus)"/>
      <p sl="es">Ik weet niet hoe veel van die 700 000 mensen Spanje via Frankrijk binnengekomen zijn. Ik weet het niet. Wat ik wel weet, is dat Frankrijk en Spanje nu, na een lange dialoog vanwege de meningsverschillen, een gezamenlijke filosofie en een gezamenlijke politieke aanpak hebben. Hetzelfde geldt voor de Duitse regering. De verschillende landen hebben heel verschillende ervaringen en omstandigheden door het ontbreken van een gemeenschappelijk immigratiebeleid. Als er geen gezamenlijk immigratiebeleid is, hebben wij de neiging Frankrijk de schuld te geven van onze problemen, geeft Frankrijk Spanje de schuld, of geeft Duitsland Italië de schuld, of Italië Duitsland. Dat heeft totaal geen zin en is ook schadelijk voor de opbouw van Europa.</p>
      <p sl="es">Als wij een beleid hebben van gemeenschappelijke buitengrenzen, waar alle landen samen toezicht op houden, en een beleid van integratie en gemeenschappelijke status, worden we niet verleid tot kritiek op een land dat een probleem van 700 000 illegale arbeiders aanpakt, zodat ze legaal kunnen worden.</p>
      <p sl="es">Wat de klimaatverandering betreft: ik besteed er zo veel mogelijk aandacht aan, maar ik wil niet terugkijken op één bepaalde regering, want er zijn in mijn land regeringen geweest van alle mogelijke kleuren … Het lijdt geen twijfel dat de economische groei in Spanje enorm geweest is. Ik weet alleen maar dat mijn regering de enige is geweest die de groei van de uitstoot van broeikasgassen heeft gestopt, namelijk in 2006, en de enige die begonnen is met de vermindering van die uitstoot terwijl de economische groei met vier procent toenam. Bovendien was 2006 het eerste jaar waarin de primaire consumptie van elektriciteit in Spanje afnam. Wij zijn op dat gebied uitzonderlijk vastbesloten, net als op andere gebieden waar we niet geaarzeld hebben radicale wetten over rechten aan te nemen of krachtige beslissingen op het buitenlands beleid te nemen als we bepaalde acties afkeurden. In de internationale arena zullen we ons stevig en vastberaden opstellen bij de aanpak van wat ik een enorme uitdaging en een enorme kans heb genoemd. Ik kan u verzekeren dat Spanje niet de slechtste is en dat in de komende jaren ook niet zal zijn, want we zullen ons nationaal enorm inspannen om de uitstoot van broeikasgassen drastisch te verminderen, in alternatieve, duurzame energiebronnen te investeren en een energiedoelmatig en energiebesparend beleid te voeren.</p>
      <p sl="es">Ik sluit af met nogmaals mijn grote dank aan het Europees Parlement uit te spreken. Ik heb me hier tevreden gevoeld, en ook Europees, zeer Europees, en ik zal me nog meer Europeaan voelen als ik dit gezamenlijke Huis van het Europese volk verlaat. Ik had hier heel graag eerder willen komen.</p>
      <a text="(Applaus)"/>
    </intervention>
    <intervention id="3-125" speaker_id="28380" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">Schriftelijke verklaringen (artikel 142)</p>
    </intervention>
    <intervention id="3-976" speaker_id="28200" name="Katalin Lévai" is_mep="True" mode="written">
      <p sl="hu">Mijnheer de Voorzitter, Europa heeft in deze tijd vooral economische ontwikkeling en banen nodig. Er moeten meer banen geschapen worden door middel van economische ontwikkeling. Er moeten plannen gemaakt worden voor een langere periode dan een of twee jaar en de solidariteitsfondsen moeten flexibeler gebruikt worden.</p>
      <p sl="hu">We moeten de dreiging van de klimaatverandering onder ogen zien en zorgen voor een gegarandeerde, duurzame energietoevoer. De bescherming van het milieu en de introductie van milieuvriendelijke technologieën zijn onderwerpen die wereldwijd spelen en de hele samenleving beïnvloeden.</p>
      <p sl="hu">Door de Lissabonstrategie te volgen en zo nodig te verbeteren moeten we de Unie maken tot een gebied waarin voorspoed, solidariteit, veiligheid en vrijheid heersen en dat streeft naar nieuwe partnerschappen met de hele wereld, maar vooral met de directe buren: Azië en Afrika.</p>
      <p sl="hu">Europa moet een leidende rol spelen in de globalisering! Daarvoor is het belangrijk een op kennis gebaseerde samenleving op te bouwen, waarin de mensen door middel van opleiding en scholing flexibele, overdraagbare kennis kunnen opdoen die ze in hun dagelijks leven kunnen gebruiken. Levenslang leren is de basis voor mobiliteit van werknemers. In arbeidssituaties is het noodzakelijk dat er volledig gelijke kansen zijn, dat sociale uitsluiting bestreden wordt en dat achterblijvers steun krijgen, zowel mensen in achterstandssituaties als diegenen die naar de rand van de maatschappij gedrongen zijn. Er moet vooral ruime aandacht besteed worden aan het midden- en kleinbedrijf, omdat dat een symbool kan zijn van de welvaartsmaatschappij en van voldoende werkgelegenheid.</p>
      <p sl="hu">De opwekking van energie moet een stevige basis hebben, de consumptie moet omlaag en de hoeveelheid afval kan verminderd worden door het gebruik van energiebesparende technieken. Er moeten meer alternatieve energiebronnen gebruikt worden en minder fossiele brandstoffen.</p>
    </intervention>
  </section>
  <section id="creitem17" title="17. Economische partnerschapsovereenkomsten(debat)">
    <intervention id="3-127" speaker_id="28380" name="De Voorzitter" is_mep="True" mode="spoken">
      <p sl="nl">Aan de orde is de verklaring van de Commissie inzake economische partnerschapsovereenkomsten.</p>
    </intervention>
    <intervention id="3-128" speaker_id="photo_generic" name="Ján Figeľ" is_mep="True" mode="spoken">
      <p sl="en">lid van de Commissie. − Mijnheer de Voorzitter, het is mij een groot genoegen dat ik hier enkele woorden van uitleg kan geven over de stand van zaken bij de onderhandelingen over de overeenkomst inzake economisch partnerschap (EPO). Ik ben blij dat de door de Commissie in haar mededeling van 23 oktober voorgestelde strategie vorige week door de Raad is goedgekeurd. Zoals commissaris Mandelson vorige week al ten overstaan van de Commissie internationale handel zei, is er in deze onderhandelingen een nieuwe bladzijde omgeslagen.</p>
      <p sl="en">De onderhandelingen verlopen buitengewoon snel. Dus om u even een indruk te geven van de stand van zaken het volgende: voor oostelijk Afrika is er een “springplankovereenkomst” ondertekend met de Oost-Afrikaanse gemeenschap, oftewel Kenia, Uganda, Rwanda, Burundi en Tanzania. Ook zitten we al dicht tegen een tijdelijk akkoord aan met de landen van de Indische Oceaan, en dat in de context van de Oost- en Zuid-Afrikaanse landengroep.</p>
      <p sl="en">Binnen het kader van SADC (Zuid-Afrikaanse Ontwikkelingsgroep) hebben wij een “springplankovereenkomst” ondertekend met Botswana, Lesotho, Swaziland en Mozambique. Zodra het ervoor klaar is zal ook Angola zich erbij aansluiten. Morgen nemen Zuid-Afrika en Namibië een besluit over al dan niet deelname.</p>
      <p sl="en">Dan wat het gebied van de Stille Oceaan betreft, werken we tegelijkertijd aan zowel een algehele overkoepelende overeenkomst voor de regio als specifieke overeenkomsten over markttoegang om de directe belangen van de landen in de regio die handel voeren met de Europese Unie zeker te stellen. Ik verwacht ook hier zeer binnenkort resultaat.</p>
      <p sl="en">In de overige regio’s is het beeld minder eenduidig. Wel vinden voor West- en Midden-Afrika ontmoetingen plaats met de zogeheten “subgroepen”. Het is mogelijk dat wij in staat zullen zijn om met de landen voor wie dit het meest relevant is tussentijdse overeenkomsten te sluiten inzake goederen, die dan uiteindelijk zouden kunnen worden uitgebreid tot volwaardige EPO’s met de regio als geheel. Dat hangt uiteraard verder af van de wensen van de desbetreffende landen om deze weg al dan niet te bewandelen en om voorstellen te doen voor met de WTO verenigbare markttoegangsovereenkomsten.</p>
      <p sl="en">In de Caraïbische regio hebben wij bijna overal wel een overeenkomst voor, maar juist niet voor de zo belangrijke handel in goederen. Het voorstel van de regio voldoet in het geheel niet aan de vereisten van de WTO. Er wordt nog steeds onderhandeld, maar er is nu een duidelijke politieke beslissing nodig van de kant van de regio om de onderhandelingen weer op een goed spoor te brengen, zodat deze uiteindelijk kunnen leiden tot een met de WTO verenigbare markttoegangsregeling.</p>
      <p sl="en">In alle regio’s hebben we gekozen voor een pragmatische en flexibele aanpak om zo datgene te kunnen bereiken wat nog altijd onze doelstelling is voor deze onderhandelingen, namelijk volwaardige EPO’s met de vier regio’s. Dat zal leiden tot modernisering van onze handelsrelaties, ten gunste van de ontwikkelingsagenda. We streven al met al dus naar een volwaardige overeenkomst met de vier regio’s.</p>
      <p sl="en">De afgelopen dagen is er veel vooruitgang geboekt, maar desalniettemin kunnen wij hier nu niet garanderen dat er met alle ACS-landen een overeenkomst, met inbegrip van nieuwe met de WTO verenigbaar handelsregelingen, afgesloten zal kunnen worden.</p>
      <p sl="en">Verenigbaarheid met de WTO is de kern van alle overeenkomsten, of het nu gaat om volwaardige EPO’s, springplankovereenkomsten of zelfs overeenkomsten die enkel en alleen over goederen gaan. Zonder dit alles kunnen wij alleen maar het stelsel van algemene preferenties aanbieden.</p>
      <p sl="en">Volgende week spreekt de Raad Algemene Zaken en Buitenlandse Betrekkingen zich uit over de EU-verordening voor de tenuitvoerlegging van de aan de ACS-landen aangeboden markttoegang. Dit is het beste aanbod ooit in een bilaterale overeenkomst: volledige toegang zonder enige douaneheffingen of quota met voor slechts twee producten een overgangsperiode, namelijk suiker en rijst.</p>
      <p sl="en">We zullen alles in het werk blijven stellen om te komen tot overeenkomsten. Ons aanbod ligt op tafel, en op het moment dat een ACS-land een met de WTO verenigbaar aanbod doet dan is de zaak beklonken en kunnen wij de overeenkomst met gezwinde spoed voorleggen aan de Raad, zodat het desbetreffende land daadwerkelijk de EPO-markttoegangsregeling genieten kan.</p>
      <p sl="en">We hebben aangegeven bereid te zijn om met subregio’s te werken indien de ACS-landen dat wensen. We hebben afgesproken om ook na 1 januari 2008 te onderhandelen over andere kwesties zoals diensten, investeringen en andere op handel betrekking hebbende onderwerpen die allemaal bij elkaar een buitengewoon belangrijk onderdeel vormen van de ontwikkelingscomponent van dergelijke overeenkomsten. Wij hebben onze belofte ingelost om handelsvoorwaarden te bieden die gelijk of beter zijn dan Cotonou, aan welk land dan ook dat met ons een overeenkomst sluit. We hebben aangeboden om onze markt volledig open te stellen en om tegenover het aanbod voor de handel in goederen royale aanbiedingen te doen op het gebied van diensten.</p>
      <p sl="en">Het is echter niet mogelijk om tijdens de voortgaande onderhandelingen over te gaan tot verlenging van de Overeenkomst van Cotonou. We hebben duidelijk gemaakt dat wij bij gebrek aan een EPO geen oplossingen kunnen en willen voorstellen die ofwel illegaal of zeer wankel zijn.</p>
      <p sl="en">Er zal onze ACS-partners de nodige steun moeten worden verleend bij de tenuitvoerlegging van de overeenkomsten, alsook bij het aanbrengen van de nodige wijzigingen en het op poten zetten van de nodige hervormingen. Om die reden doet de Commissie er alles aan om ervoor te zorgen dat als het om de EPO’s gaat, het principe “hulp voor handel” prioriteit nummer één wordt van het Europees Ontwikkelingsfonds. Daarom werken wij nauw samen met de lidstaten, zodat zij extra gelden kunnen inbrengen wat betreft de onlangs goedgekeurde EU-strategie van hulp voor handel.</p>
      <p sl="en">We zijn ons ervan bewust dat voor de afsluiting van deze onderhandelingen moeilijke politieke beslissingen nodig zijn, maar we zijn ingenomen met het leiderschap waarvan de ACS-regio’s en landen die hebben besloten om samen met ons een EPO-overeenkomst te sluiten, blijk hebben gegeven. Zij kunnen rekenen op onze steun bij de tenuitvoerlegging van datgene waartoe zij zich hebben verbonden, alsook bij onze samenwerking die erop gericht is ervoor te zorgen dat deze handelsbetrekkingen daadwerkelijk bijdragen tot hun ontwikkeling.</p>
    </intervention>
    <intervention id="3-129" speaker_id="2037" name="Robert Sturdy" is_mep="True" mode="spoken">
      <p sl="en">namens de PPE-DE-Fractie. – Mijnheer de Voorzitter, na zeven jaar onderhandelen zeggen dat we niet daar staan waar we zouden moeten staan, is op zijn minst een understatement. Ik ben er ook niet zo zeker van dat er een nieuwe bladzijde is omgeslagen.</p>
      <p sl="en">In de afgelopen weken is een aantal ACS-landen steeds ongeruster geworden over het vooruitzicht van het ook door de commissaris zelf beperkt genoemde SAP-douaneregime waarmee zij op één januari te maken krijgen als zij niet een EPO-overeenkomst afsluiten. De Europese Commissie zegt succesvol te zijn geweest bij haar streven naar interim-akkoorden, zowel met individuele landen als met subregionale groeperingen van landen. Zoals de commissaris al zei heeft de Commissie gisteren een akkoord gesloten met de Oost-Afrikaanse landengroep, en heeft ook de SADC vorige week getekend, maar let wel: zonder Zuid-Afrika en Namibië! Wat zijn die economische overeenkomsten nu helemaal waard als sommige landen er niet aan meedoen? Er zijn berichten dat de Commissie West-Afrika onder druk zet om een overeenkomst te sluiten zonder Nigeria erbij, maar dat is een van de grootste landen van Afrika waarmee de Europese Unie enorm omvangrijke handelsonderhandelingen voert. Wat is het effect op de lange termijn van ondertekening van deze zogeheten kaderovereenkomsten? En de regionale integratie dan? Als u het mij vraagt worden hiermee de in mijn verslag omschreven regio’s waar het bij de EPO’s nu juist allemaal om draait, uit elkaar gereten.</p>
      <p sl="en">In de door een parlementaire fractie opgestelde resolutie wordt duidelijk het belang van deze nu snel voortgaande onderhandelingen aangegeven. We mogen dan niet zo’n warm voorstander zijn van deze regelingen, maar we zitten eenvoudigweg bijna aan de deadline en er zijn op dit moment gewoon geen alternatieven. De Verklaring van Kigali was extreem zwaar en kritisch. Maar met onze resolutie vandaag in het Parlement willen wij vooruitkijken, en ik hoop dat iedereen hier vooruit kijken wil.</p>
      <p sl="en">Zoals de naam al zegt, vormen de EPO’s een opstap tot volwaardige en allesomvattende handelsbetrekkingen tussen de EU en de ACS-landen. Ik ben erg teleurgesteld dat de PSE-Fractie besloten heeft niet voor te stemmen.</p>
      <p sl="en">Nog een laatste opmerking voor de commissaris. In het Verenigd Koninkrijk wordt er gezegd dat er in deze wereld drie grote leugens bestaan: “het geld is onderweg”, “het was niet mijn schuld” en “ik ben van de Europese Unie en ben er om u te helpen”.</p>
    </intervention>
    <intervention id="3-130" speaker_id="4318" name="Harlem Désir" is_mep="True" mode="spoken">
      <p sl="fr">namens de PSE-Fractie. – Mijnheer de Voorzitter, commissaris, we moeten vaststellen dat de manier waarop de Commissie de onderhandelingen gevoerd heeft, niet werkelijk geleid heeft tot de ondertekening van EPO’s voor de geplande datum. Op dat punt ben ik het met de heer Sturdy eens: in de interim-overeenkomsten worden vraagtekens gezet bij de in het leven geroepen regionale groepen die de basis vormden van de besprekingen.</p>
      <p sl="fr">In plaats van de banden tussen Europa en de ACS-landen aan te halen en het vertrouwen te versterken, hebben deze onderhandelingen bezorgdheid opgeroepen. Men maakt zich bijvoorbeeld zorgen over het verlies aan publieke inkomsten. De president van Senegal zei laatst tijdens een persconferentie dat de Afrikaanse begrotingen voor tussen de 35 en 70 procent opgebouwd zijn uit douanetarieven; Nigeria zal bijvoorbeeld waarschijnlijk 800 miljoen euro verlies lijden.</p>
      <p sl="fr">Men maakt zich ook zorgen over de gevolgen van de liberalisering voor kwetsbare sectoren in de economie van de ACS-landen, die zullen moeten concurreren met Europese bedrijven. Verder heerst er bezorgdheid over het verzoek een aantal onderwerpen in de tweede fase te behandelen. Dat is niet volgens de verplichtingen in het kader van de WTO. Ik denk daarbij aan diensten, investeringen, openbare markten en de concurrentieregels. Ook heerst er bezorgdheid over de dreiging van hogere douanetarieven in 2008 voor ACS-landen die niet tot de MOL-groep behoren, waardoor ze wel gedwongen zullen zijn elke overeenkomst te accepteren.</p>
      <p sl="fr">Ik vind dat we de ACS-EU-relaties een nieuw elan moeten geven en de onderhandelingen weer op het spoor moeten zetten van de belangrijkste Cotonou-principes. EPO’s zijn ontwikkelingsinstrumenten. Liberalisering is geen doel op zich. EPO’s moeten de ACS-economieën versterken, zodat ze zich in de wereldeconomie kunnen bewegen.</p>
      <p sl="fr">Een ACS-land mag niet slechter af zijn na de ondertekening van een EPO dan erna. De ondertekenaars moeten van een preferentiestelsel kunnen profiteren dat minsten zo gunstig is als vóór de ondertekening van de EPO. De overeenkomsten moeten gebaseerd zijn op de belangen van de ACS-landen en op hun economische verscheidenheid.</p>
      <p sl="fr">De oorsprongsvoorschriften moeten duidelijker zijn, zodat vaststaat in welke mate zij gaan profiteren van maatregelen die we treffen met betrekking tot de toegang tot nieuwe markten, en er moeten systemen voor financiële schadeloosstelling komen. De boodschap in de Verklaring van Kigali van parlementariërs in de ACS-landen en in Europa moet begrepen worden. De datum 31 december is niet zo’n zware slag als de klap die u uitgedeeld hebt.</p>
    </intervention>
    <intervention id="3-131" speaker_id="36396" name="Gianluca Susta" is_mep="True" mode="spoken">
      <p sl="it">namens de ALDE-Fractie . – Mijnheer de Voorzitter, dames en heren, onze ALDE-Fractie heeft het verzoek van de leider van de sociaal-democratische fractie om de stemming uit te stellen gesteund, zodat er misschien bredere steun voor de tekst van de resolutie zou komen.</p>
      <p sl="it">Wij delen ook de bezorgdheid en de hoop die verwoord staat in het slotdocument van de bijeenkomst in Kigali. EPO’s zijn belangrijke hulpmiddelen voor ontwikkeling, integratie binnen regio’s en armoedebestrijding. Dat zijn de doelen die de EU met haar maatregelen in onze geglobaliseerde wereld moet nastreven. Vrije handel, de WTO-voorschriften en zelfs EPO’s zijn geen doel op zichzelf, maar staan in dienst van de wereldhandel.</p>
      <p sl="it">Toch moeten we erkennen dat de juridische leegte die ontstaat door het vervallen van de Overeenkomst van Cotonou grote risico’s oplevert voor de ACS-landen zelf; er staat veel meer op het spel dan de vraag of die overeenkomsten wettig zijn in het licht van WTO-voorschriften en -besluiten.</p>
      <p sl="it">Ook wij hopen dat de onderhandelingen die in de zes regio’s gaande zijn, snel kunnen worden afgerond en dat er door de hervatting en succesvolle afsluiting van de complexere Doha-onderhandelingen over de hervorming van de wereldhandel een scherp omlijnd raamwerk geschapen kan worden, waarin de ontwikkelingsbehoeften van de armste landen beter vervuld kunnen worden, ook wat betreft de relaties tussen de EU en de ACS-landen.</p>
      <p sl="it">We zijn ons er echter van bewust dat de ACS-onderhandelingen langzaam verlopen en dat de hervorming van de wereldhandel, waardoor ook het multilateralisme in de wereldhandel nieuw leven ingeblazen zou worden, vertraging oploopt.</p>
      <p sl="it">Daarom moeten we op een pragmatische manier naar haalbare oplossingen zoeken. We denken daarom dat de door de Commissie gekozen strategie van een aanpak in twee fasen – eerst overeenkomsten voor één bedrijfstak en daarna pas een meeromvattende overeenkomst – nuttig is om te voorkomen dat de stroom goederen met gunstige tarieven, waarover in Cotonou overeenstemming is bereikt, onderbroken wordt. Zo’n onderbreking zou voor de ACS-landen namelijk heel nadelig zijn.</p>
    </intervention>
    <intervention id="3-132" speaker_id="28237" name="Frithjof Schmidt" is_mep="True" mode="spoken">
      <p sl="nl">namens de Verts/ALE-Fractie. – Mijnheer de Voorzitter, commissaris, ik stond versteld over hoe u aan het praten was over de onderhandelingen, alsof er niets was misgegaan en alles gesmeerd was verlopen voor de Commissie.</p>
      <p sl="nl">De afgelopen maanden hebben we hier in het Parlement bij verschillende gelegenheid aangegeven dat de Commissie de onderhandelingen met de ACS-landen te zwaar belast heeft. We hebben gezegd dat een overeenkomst over goederen voldoende was om aan de voorwaarden van de WTT te voldoen en dat een overeenkomst over de Singaporekwesties niet echt nodig was. Die kritiek bleek echter aan dovemansoren gericht te zijn; de Commissie heeft er geen acht op geslagen. Uw plotselinge ommezwaai naar overeenkomsten voor uitsluitend goederen komt te laat en betekent te weinig. Goods only betekent in deze fase alleen maar dat u door uw eigen gebrek aan inzicht gefaald hebt. Het had u gesierd als u nu eens zelfkritiek had getoond en toegegeven had dat uw onderhandelingsstrategie fout was.</p>
      <p sl="nl">De tweede grote fout was de manier waarop de onderhandelingen zijn gevoerd. De onderhandelingen zijn gevoerd alsof het hier om een gewone vrijhandelsovereenkomst ging en niet om een kaderovereenkomst. De ACS-landen klaagden allemaal dat ze onder druk waren gezet, waaruit blijkt dat er tijdens de onderhandelingen een ellendige atmosfeer heerste. We hebben dat in Kigali heel duidelijk gehoord en ik moet de Commissie zeggen dat de toon bij onderhandelingen heel belangrijk is, niet alleen maar de inhoud.</p>
      <p sl="nl">Het is heel belangrijk niet weer een grote fout te maken. We moeten nu een oplossing vinden voor de landen die niet tot de MOL-groep behoren en die vinden dat ze nu niet kunnen tekenen. We moeten ervoor zorgen dat de handelsbetrekkingen niet ineenstorten. Daarom hebben we een voorstel nodig voor een overgangsregeling voor 2008.</p>
    </intervention>
    <intervention id="3-133" speaker_id="4303" name="Helmuth Markov" is_mep="True" mode="spoken">
      <p sl="de">namens de GUE/NGL-Fractie. – Mijnheer de Voorzitter, commissaris, de onderhandelingsstrategie van de Commissie was totaal verkeerd, ja, zelfs catastrofaal. De strategie was gebaseerd op de “Europa als wereldspeler”-strategie, die te maken heeft met markttoegang voor de belangrijkste Europese multinationals.</p>
      <p sl="de">Ik heb me altijd afgevraagd wat die benadering te maken heeft met partnerschapsovereenkomsten. Partnerschap is iets totaal anders. Partnerschap betekent respect voor het land dat zich economisch en sociaal moet ontwikkelen. Een partnerschapsovereenkomst moet respect voor het feit dat ontwikkelingshulp niet gekoppeld mag worden aan het afsluiten van een EPO, bevorderen. In economische partnerschapsovereenkomsten moet rekening gehouden worden met de ontwikkeling van zwakke, en de zwakste, landen. Als een land de overeenkomst niet tekent, mag het niet in een slechtere situatie belanden dan het is. Dan hebben we het over billijk partnerschap en dan is er een op solidariteit gebaseerde aanpak. De Commissie zat daar ver naast. Ik vind het een goede zaak dat de Commissie na veel aandringen nu met een andere strategie begonnen is, maar ik ben wel sceptisch als ik zie hoe men omgaat met de Mercosur, de ASEAN en de landen van het Andespact. Ik zie daar dezelfde oude manier van denken.</p>
      <p sl="de">Wij, Europeanen, lijken te zeggen: “Dit gaat er gebeuren, jullie kunnen stikken of slikken”. Nogmaals, dat heeft niets met partnerschap te maken. Ik was behoorlijk kwaad – eigenlijk verbijsterd – over wat hier vandaag gebeurd is, namelijk dat we de beslissing die in Kigali genomen is niet als basis konden gebruiken, terwijl alle Parlementariërs die in Kigali waren, erachter stonden. Het Parlement had de delegatie moeten steunen door achter de beslissing te staan.</p>
      <a text="(De spreker wordt door de Voorzitter onderbroken)"/>
    </intervention>
    <intervention id="3-134" speaker_id="4559" name="Maria Martens" is_mep="True" mode="spoken">
      <p sl="nl">Voorzitter, de EPA’s zijn in Afrika en in toenemende mate ook in Europa uitgegroeid tot een zeer controversieel thema. Het raakt fundamentele verschillen van inzicht over de mogelijkheid om via duurzame economische groei in ACS-landen armoede te bestrijden. Duidelijk is dat louter financiële hulp niet echt heeft bijgedragen aan de armoedebestrijding. Wij geloven dat deze handelsovereenkomsten een venster kunnen bieden waar wij voorbijgaan aan jaren lang van weinig effectieve hulp. Het wereldwijde handelsaandeel van de ACS-landen is kleiner geworden. Het is nu minder dan 1 procent en de millenniumontwikkelingsdoelstellingen worden in Afrika niet gehaald. Het moet anders. Europa heeft de morele plicht ACS-landen te helpen om economisch te groeien en het handelsaandeel van de landen te vergroten. De EPA’s moeten juist daaraan een bijdrage leveren.</p>
      <p sl="nl">Voorzitter, de voordelen van handel en economische integratie zijn duidelijk, zeker in een globaliserende wereld. Competitiviteit, een goed investeringsklimaat, markttoegang, verwerkende industrieën zijn essentieel voor economische groei in de ACS-landen. We moeten flexibel en pragmatisch zijn, maar wel binnen het kader van de WTO blijven. De ondertekening van de volledige handelsakkoorden wordt niet meer verwacht voor de deadline van 1 januari 2008. Wel hebben enkele Afrikaanse landen in Oost- en Zuid-Afrika interim-akkoorden bereikt. Het zijn goods only akkoorden. Ze mogen echter niet een stap terug betekenen voor de regionale ontwikkeling. We moeten snel starten met de technische ondersteuning voor de versterking van die landen en dan uiteindelijk komen tot volledig akkoorden, inclusief bijvoorbeeld diensten.</p>
    </intervention>
    <intervention id="3-135" speaker_id="2123" name="Glenys Kinnock" is_mep="True" mode="spoken">
      <p sl="en">Mijnheer de Voorzitter, zoals ook anderen al voor ons gedaan hebben, zou mijn fractie het Parlement de aanbeveling willen doen om met het oog op zijn geloofwaardigheid en authenticiteit een dusdanig standpunt in te nemen dat daarmee recht wordt gedaan aan datgene dat unaniem besloten is in de Paritaire Parlementaire Vergadering en eveneens in de Verklaring van Kigali is neergelegd. Ik denk dat het zowel een gematigd als evenwichtig stuk is dat een goede weerspiegeling vormt van de langdurige en succesvolle onderhandelingen tussen alle parlementaire fracties, waaronder uiteraard de fractie van de heer Sturdy, zoals hij zelf ook al zei - en met de ACS.</p>
      <p sl="en">Ik heb nog nooit eerder meegemaakt dat er zoveel druk uitgeoefend werd op de ACS als tijdens deze onderhandelingen, zeker gezien de reële dreiging als gevolg van het Europese SAP-douaneregime in een zeer nadelige positie terecht te kunnen komen. Deze reële dreiging was dan ook de oorzaak van het ontstaan van nieuwe regionale groeperingen en wellicht zal dit ook leiden tot bilaterale overeenkomsten, zoals met Ivoorkust. De subgroepen waarover de commissaris gesproken heeft, zouden we niet mogen bezien als een groot succes, maar eerder als een bedreiging voor de regionale integratie en iets dat leidt tot enorme regionale spanningen tussen de ACS-landen.</p>
      <p sl="en">Mauritius, de Seychellen, Madagaskar en de Comoren hebben ingestemd met een subregionale EPO; West- en Centraal-Afrika hebben geen voorstellen voor markttoegang ingediend en krijgen dus te maken met SAP. Zuid-Afrika en Namibië, onderdeel van de SADC, lijken een bepaalde grens te hebben bereikt die ze niet in staat zijn over te steken, en worden gevraagd om een meestbegunstigingsclausule op te nemen uit hoofde waarvan zij de Europese Unie dezelfde markttoegang zouden moeten verschaffen als zij in de toekomst aan andere landen zouden toekennen. Ook wat het gebied van de Grote oceaan betreft, kan niet bepaald gesproken worden van vlekkeloze onderhandelingen. Het is dan ook onwaarschijnlijk dat andere landen uit de regio dan Fiji of Papoea-Nieuw-Guinea een overeenkomst met ons zullen ondertekenen of überhaupt initiëren.</p>
      <p sl="en">De ACS zijn sterk van ons vervreemd als gevolg van onze koppigheid en gebrek aan flexibiliteit. Kijk maar hoe de Commissie er bij de ACS-overeenkomsten dingen probeert door te drukken die nogal verschillen met de overeenkomsten met andere partijen, iets dat door de collega’s van de Commissie internationale handel kan worden bevestigd. Zowel technisch als politiek gezien is gebleken dat de goods only -overeenkomst een onhaalbare kaart is, zelfs voor het Caraïbisch gebied. De capaciteit van het Caraïbisch gebied is groter dan welke andere regio dan ook. Vorige week nog zeiden ze dat hetgeen hen was aangeboden voor hen eenvoudigweg geen haalbare kaart is.</p>
      <p sl="en">Het is duidelijk dat de Commissie nu een stap terug moet doen, de druk van de ketel af moet halen, en opnieuw moet bekijken hoe ze ervoor zorgen kan dat wij niet straks het ondenkbare gaan zitten doen, namelijk de niet-MOL’s voor de leeuwen gooien. De bereidheid van beide zijden om de onderhandelingen voort te zetten, dient als zodanig aan de WTO te worden gecommuniceerd, om zo ervoor te zorgen dat de handel niet op zijn gat komt te liggen, wat zeker wel gebeuren zal als er niet voor de deadline een EPO ondertekend wordt.</p>
      <p sl="en">De EU dient intern de nodige wetswijzigingen door te voeren zodat de huidige handelsregelingen kunnen worden voortgezet. Vervolgens zouden de EU en de ACS moeten samenwerken om ervoor te zorgen dat er geen tegenstand bestaat binnen de WTO of te voorkomen dat er daar zaken in twijfel worden getrokken.</p>
      <p sl="en">Het is voor ons als leden van het Europees Parlement gewoonweg niet mogelijk om terug te keren naar onze kiesdistricten, waar dan ook in Europa, met de boodschap dat kwetsbare ACS-landen op deze manier zullen worden behandeld terwijl ze het onderling met elkaar eens zijn dat er van hen verlangd wordt om in te stemmen met economische partnerschappen die naar hun mening schadelijk zijn voor hun eigen economische belangen.</p>
    </intervention>
    <intervention id="3-136" speaker_id="4340" name="Margie Sudre" is_mep="True" mode="spoken">
      <p sl="fr">Mijnheer de Voorzitter, commissaris, ik wil u deelgenoot maken van de ernstige bezorgdheid die de afgelopen maanden heerst in de overzeese gebieden met betrekking tot EPO’s.</p>
      <p sl="fr">De EPO’s zijn niet hetzelfde als gewone vrijhandelsovereenkomsten onder de auspiciën van de WTO en ze mogen de kwetsbare economieën van de overzeese gebieden niet in gevaar brengen. Het moet gaan om echte partnerschappen, zodat er een nieuw economie- en handelsraamwerk ontstaat dat de ontwikkeling in al die gebieden bevordert. De geografische ligging van overzeese gebieden, in de nabijheid van vele ACS-landen, plaatst ze in het centrum van de wederzijdse preferentiële overeenkomsten met die landen.</p>
      <p sl="fr">Ik ben me er zeer wel van bewust dat de ultraperifere gebieden en de landen en gebieden overzee (de LGO) die het Europees overzees gebied uitmaken, slechts zes EU-lidstaten betreffen en dat de zaken die daar spelen voor velen onbekend terrein zijn. De situatie in de ultraperifere gebieden is echter wel bekend en daar moet bij deze onderhandelingen veel meer rekening mee gehouden worden, namelijk op basis van artikel 299, lid 2, van het EG-Verdrag. Bovendien moet aan de LGO in de buurt van ACS-landen ook speciale aandacht besteed worden in verband met de associatieovereenkomsten waardoor ze krachtens dat artikel al met de EU verbonden zijn.</p>
      <p sl="fr">Ik dank u voor de steun aan het amendement dat ik wil indienen, zodat er een constructief evenwicht ontstaat tussen de regionale integratie van overzeese gebieden en hun banden met Europa. De onderhandelingen zijn misschien moeilijk, vooral over de bescherming van plaatselijke markten en de lijst met gevoelige producten, maar ik vertrouw erop dat de Commissie een respectvol compromis zal bereiken tussen de specifieke belangen van ultraperifere gebieden en de LGO enerzijds en van de ACS-landen anderzijds.</p>
    </intervention>
    <intervention id="3-137" speaker_id="1898" name="Erika Mann" is_mep="True" mode="spoken">
      <p sl="de">Mijnheer de Voorzitter, commissaris, dames en heren, ik denk dat het belangrijk is de komende weken te gebruiken om de overeenkomst zodanig bij te slijpen dat iedereen er gelukkig mee is. De overeenkomst is van enorm belang en heeft een immense symbolische betekenis. Het gaat er niet alleen om te onderhandelen over een vrijhandelsovereenkomst voor de regio’s en landen van Afrika en ze dichter bij Europa te brengen, het gaat er ook om dat we een overeenkomst tot stand brengen voor een echte ontwikkelingsronde – een ontwikkelingsronde waardoor de armoede bestreden wordt en die duidelijk aantoont dat de Europese Unie over een overeenkomst kan onderhandelen op een manier die de Afrikaanse landen op hun gemak stelt en hen in staat stelt zich met de Europese Unie verbonden te voelen.</p>
      <p sl="de">Er zijn verschillende belangrijke aspecten, zoals u zelf al zei, en u hebt er verschillende genoemd. We moeten ervoor zorgen dat de regionale overeenkomsten de betrokken landen werkelijk ten goede komen. We moeten er ook voor zorgen dat de niet-MOL-landen ook een overeenkomst krijgen en niet buiten de boot vallen, en dat alle landen zich in de juiste richting kunnen ontwikkelen. De aanpak in twee fasen die u voorstelt, moet ook garanderen dat er niemand buiten de boot valt, zodat we uiteindelijk echt de goede richting inslaan. Op dit moment is dat nog niet het geval.</p>
      <p sl="de">Mijnheer Markov, we moeten gebruik maken van de gelegenheid die we nu krijgen als gevolg van het niet aannemen van de resolutie morgen, zodat we consensus kunnen bereiken in het Parlement, en ik denk dat er daarvoor genoeg punten van overeenstemming zijn.</p>
    </intervention>
    <intervention id="3-138" speaker_id="photo_generic" name="Ján Figeľ" is_mep="True" mode="spoken">
      <p sl="en">lid van de Commissie. − Mijnheer de Voorzitter, ik zou iedereen die aan dit interessante debat deelgenomen heeft willen bedanken voor zijn of haar bijdrage. Ik heb gezien dat wij dit allemaal als een proces beschouwen dat voortdurend in ontwikkeling is. Ik ben dan wel niet zelf direct of persoonlijk deelgenoot eraan, maar om tot overeenstemming te komen is er aan beide kanten en voor vele partners goodwill nodig.</p>
      <p sl="en">Zoals ik in mijn inleidende toespraak al zei, gaan wij op een pragmatische en flexibele manier te werk. Degenen die in staat en bereid zijn om op dezelfde manier te werk te gaan, werken niet ten nadele van de anderen, maar aan een voor alle regio’s en de internationale handel als geheel zo belangrijke geleidelijke verbetering.</p>
      <p sl="en">Er waren wat vragen of wat kritische noten over de toon waarop de onderhandelingen gevoerd zouden worden. Ik kan u verzekeren dat deze gevoerd worden in een geest van partnerschap. Hierbij, dus in deze geest van partnerschap, houden we rekening met de ontwikkelingsdoelstellingen en de beperkingen van onze partners.</p>
      <p sl="en">Een aantal vragen had betrekking op goods only -overeenkomsten. De springplankovereenkomsten leiden uiteindelijk tot allesomvattende EPO’s die gunstig zijn voor de ontwikkeling van de ACS en de regionale integratie. We verliezen het algehele plaatje en de behoefte van onze partnerlanden en -regio’s dus absoluut niet uit het oog.</p>
      <p sl="en">Ik wil hier niet op al te veel van de in het begin door mij genoemde punten terugkomen, maar het geheel blijft zich continu verder ontwikkelen. Soms zorgt een deadline ervoor dat er onder grote druk in de laatste paar dagen of weken daaraan voorafgaand een oplossing moet worden gevonden, maar alles bij elkaar genomen boeken we daadwerkelijk grote vooruitgang. Ik heb vele namen en landen genoemd waarmee we recentelijk springplankovereenkomsten hebben ondertekend, en er zullen er zeker nog meer volgen, maar uiteindelijk gaat het er ons om oplossingen te vinden.</p>
      <p sl="en">Het geheel blijft dus verder in beweging, aangezien er in deze situatie sprake is van meer dan één stadium. Zoals gezegd zullen we na 1 januari blijven werken aan kwesties als diensten, investeringen en andere met de handel verband houdende kwesties.</p>
      <p sl="en">Ik heb er het volste vertrouwen in dat de Raad Algemene Zaken en Buitenlandse Betrekkingen volgende week zijn goedkeuring zal geven aan het voorstel voor een verordening van de Gemeenschap om de aan de ACS aangeboden markttoegang ten uitvoer te leggen. Zoals ik al zei is er nog nooit eerder in een bilaterale overeenkomst een zo’n enorm goed aanbod gedaan. We zijn niet alleen buitengewoon open, maar ook nog eens zeer constructief bezig. De door de Commissie voorgestelde strategie, die ik hier heb proberen te beschrijven, is volledig door de Raad - dus door alle 27 lidstaten - bekrachtigd, en we zijn vastberaden om in deze geest van partnerschap en op deze constructieve manier verder te gaan.</p>
      <p sl="en">Het geheel dient uiteindelijk te leiden tot een volwaardige economische partnerschapsovereenkomst. Dit zal werken als een katalysator voor de regionale integratie. Zodra de initiële overeenkomsten zijn afgesloten, zullen we zeker niet nalaten dit doel verder na te jagen. Niemand wordt bij dit proces over het hoofd gezien. En we dénken niet alleen aan de minst ontwikkelde landen, maar steunen hen ook daadwerkelijk op zeer actieve wijze.</p>
      <p sl="en">Ik denk dat dit alles is wat ik nu zeggen kan, ofwel in reactie op vragen of als bevestiging, maar ik twijfel er niet aan dat u als Parlement in de komende weken en maanden nog op deze kwestie zult terugkomen, want het heeft ook alles van doen met de timing van onze overeenkomsten.</p>
    </intervention>
    <intervention id="3-139" speaker_id="28380" name="De Voorzitter" is_mep="True" mode="spoken">
      <p sl="nl">Ik heb vier ontwerpresoluties ontvangen overeenkomstig artikel 103, lid 2 van het Reglement. Het debat is gesloten.</p>
      <p sl="nl">De stemming vindt plaats op 12 december 2007.</p>
      <p sl="nl">Schriftelijke verklaringen (artikel 142)</p>
    </intervention>
    <intervention id="3-140" speaker_id="28112" name="Gay Mitchell" is_mep="True" mode="written">
      <p sl="en">Er is nu een kritieke periode aangebroken voor de overeenkomsten inzake economisch partnerschap (EPO). Het is voor de meer ontwikkelde ACS-landen van cruciaal belang om een met de WTO verenigbare overeenkomst af te sluiten.</p>
      <p sl="en">Het is zeer betreurenswaardig dat er niet altijd sprake is geweest van wederzijds vertrouwen tussen beide partijen. Het mag niet zo zijn dat een land zich onder druk gezet voelt om een overeenkomst te sluiten. De Commissie had er meer aan moeten doen om ervoor te zorgen dat de onderhandelingen wat minder scherp waren geweest.</p>
      <p sl="en">Voor de meeste ACS-landen is de EU de belangrijkste handelspartner.</p>
      <p sl="en">The EU heeft in 2004 voor in totaal 28 miljard euro ingevoerd uit de ACS-landen. Dat is twee keer zoveel als de totale ontwikkelingshulp die de ACS-regio in de periode van 2000 tot 2007 via het negende Europese ontwikkelingsfonds ontvangen heeft.</p>
      <p sl="en">Voor een duurzame economische groei en ontwikkeling is handel het sleutelwoord, en niet ontwikkelingshulp. De ACS-landen hebben aanzienlijke problemen die ze het hoofd moeten zien te bieden, en de EPO’s zouden, mits goed vormgegeven, gezien kunnen worden als een oplossingsrichting voor hen.</p>
      <p sl="en">De Europese Unie zal de realisatie van de ontwikkelingsdoelstellingen die onderdeel van elk EPO- Verdrag zullen uitmaken fors moeten ondersteunen.</p>
      <p sl="en">Er dienen tijdelijke overeenkomsten te worden afgesloten om te voorkomen dat de handel in duigen valt en dat de middelen van bestaan van miljoenen mensen op de tocht komen te staan.</p>
    </intervention>
  </section>
  <section id="creitem18" title="18. Wijziging Richtlijn 2004/49/EG inzake de veiligheid op de communautaire spoorwegen - Interoperabiliteit van het communautaire spoorwegsysteem (herschikking) - Wijziging Verordening (EG) nr. 881/2004 tot oprichting van een Europees Spoorwegbureau (debat)">
    <intervention id="3-142" speaker_id="28380" name="De Voorzitter" is_mep="True" mode="spoken">
      <p sl="nl">Aan de orde is de gecombineerde behandeling van de volgende verslagen:</p>
      <p sl="nl">A6-0346/2007 van de heer Costa, namens de Commissie vervoer en toerisme, over het voorstel voor een richtlijn van het Europees Parlement en de Raad tot wijziging van Richtlijn 2004/49/EG inzake de veiligheid op de communautaire spoorwegen [COM(2006)0784 – 6-0493/2006 – 2006/0272(COD) ];</p>
      <p sl="nl">A6-0345/2007 van de heer Ortuondo Larrea, namens de Commissie vervoer en toerisme, over het voorstel voor een richtlijn van het Europees Parlement en de Raad over de interoperabiliteit communautaire spoorwegsysteem (herschikking) [COM(2006)0783 – C6-0474/2006 – 2006/0273(COD) ];</p>
      <p sl="nl">A6-0350/2007 van de heer Costa, namens de Commissie vervoer en toerisme, over het voorstel voor een verordening van het Europees Parlement en de Raad tot wijziging van Verordening (EG) nr. 881/2004 tot oprichting van een C[COM(2006)0785 – C6-0473/2006 – 2006/0274(COD) ].</p>
    </intervention>
    <intervention id="3-143" speaker_id="photo_generic" name="Jacques Barrot" is_mep="True" mode="spoken">
      <p sl="fr">lid van de Commissie. − Mijnheer de Voorzitter, dames en heren, na de goedkeuring van de twee eerste spoorwegpakketten in 2001 en 2004 en vóór de goedkeuring van het derde spoorwegpakket op 13 december 2006, heeft de Commissie een nieuw pakket wetgevende maatregelen voorgesteld over de onderlinge erkenning van rollend materiaal, met name locomotieven. De maatregelen hebben ten doel de spoorwegsector op te knappen door obstakels voor de exploitatie van treinen op het Europese spoorwegnetwerk op te ruimen.</p>
      <p sl="fr">Er zijn twee redenen waarom de Commissie met dit voorstel komt: bevordering van het vrije verkeer van treinen binnen de EU door een transparantere en efficiëntere procedure voor de indienststelling van locomotieven, en vereenvoudiging van regels door de drie interoperabiliteitsrichtlijnen voor de spoorwegen te versterken en tot één richtlijn samen te voegen.</p>
      <p sl="fr">Het hele pakket bevat een mededeling, drie wetgevingsvoorstellen en de effectbeoordeling ervan. In de mededeling wordt uiteengezet wat de bestaande problemen zijn en wordt een aantal voorstellen gedaan om certificering van spoorwegvoertuigen gemakkelijker te maken. Verder zijn er een voorstel om de bestaande interoperabiliteitsrichtlijnen voor de spoorwegen te herzien, een voorstel tot wijziging van de Verordening tot oprichting van het Europees spoorwegbureau, en een verslag over de effectbeoordeling.</p>
      <p sl="fr">Waar gaat het vooral om in deze documenten? Een wezenlijk element is het gemakkelijker maken van het vrije verkeer van treinen met betrekking tot de goedkeuringsprocedure van locomotieven. Volgens de spoorwegbedrijven en de fabrikanten is de goedkeuringsprocedure uitzonderlijk langdurig en duur en zou een aantal officiële eisen vanuit een zuiver technisch gezichtspunt nauwelijks verdedigbaar zijn.</p>
      <p sl="fr">De Commissie deelt dit standpunt en wil het probleem oplossen door de wetgeving te wijzigen en ook door de spoorwegautoriteiten in de lidstaten te vragen hun houding te wijzigen. Daarom is de mededeling die samen met de wetgevingsvoorstellen is uitgebracht ook van belang, omdat er oplossingen in worden voorgesteld die meteen in de praktijk gebracht kunnen worden, zonder te wachten op eventuele wetwijzigingen. De mededeling is niet voor niets uitgebracht, want er is in mei al een samenwerkingsovereenkomst getekend voor de corridor Rotterdam-Genua. Die overeenkomst volgt letterlijk de ideeën die wij in onze mededeling naar voren hebben gebracht.</p>
      <p sl="fr">We kunnen ook de voorgestelde herziening van de richtlijnen inzake interoperabiliteit en veiligheid noemen. De commissie had bij het opstellen van deze voorstellen twee doelen in gedachten. Het eerste doel was de vereenvoudiging van de goedkeuringsprocedure voor spoorwegvoertuigen. Daarvoor hebben we het beginsel van onderlinge erkenning van reeds door een lidstaat verstrekte vergunningen voor indienststelling in het leven geroepen. Het beginsel houdt in dat rollend materieel dat al een vergunning voor indienststelling in één bepaalde lidstaat heeft, in een andere lidstaat geen verdere certificering nodig heeft, behalve bijvoorbeeld op basis van aanvullende nationale regelgeving met betrekking tot de kenmerken van het daar bestaande netwerk.</p>
      <p sl="fr">In de tweede plaats hebben we, ter wille van de duidelijkheid, de Richtlijn uit 1996 betreffende de interoperabiliteit van het trans-Europese hogesnelheidsspoorwegsysteem en de Richtlijn uit 2001 betreffende de interoperabiliteit van het conventionele spoorwegsysteem tot één tekst samengevoegd. Met betrekking daartoe is de nieuwe regelgevingsprocedure met toetsing in het leven geroepen, voor bepaalde bevoegdheden die gedelegeerd zijn aan de Commissie door de Raad en het Europees Parlement.</p>
      <p sl="fr">Door de wijziging van de richtlijnen betreffende interoperabiliteit en veiligheid moesten we ook twee andere zaken regelen. We hebben op basis van ervaringen, opgedaan in tien jaar werk, niet alleen van de Commissie, maar ook van de lidstaten in verband met comitéwerking, van de industrie, van de sector en, vanaf 2005, van het Europees Spoorwegbureau, een aantal technische wijzigingen aangebracht in de nieuwe richtlijn over interoperabiliteit.</p>
      <p sl="fr">We wilden ook reageren op andere spoorwegmaatschappijen door in de veiligheidsrichtlijn de relatie tussen de spoorwegmaatschappijen en de onderhoudsbedrijven te verhelderen. Het doel is om in deze richtlijn het nieuwe regelgevingskader op te nemen dat voortkomt uit de Gemeenschapsrichtlijnen betreffende de openstelling van de markt en uit het nieuwe contract krachtens het COTIF-verdrag over het gebruik van wagons die internationaal ingezet worden.</p>
      <p sl="fr">Daarmee ben ik aangeland bij mijn laatste punt over het voorstel tot wijziging van de Verordening tot oprichting van het Europees Spoorwegbureau. Dat betreft de uitbreiding van de bevoegdheden van het Europees Spoorwegbureau, zodat het de verschillende landelijke procedures en bestaande technische vergunningsregels voor locomotieven bij elkaar kan voegen om een lijst op te stellen en uit te breiden van vereisten die slechts eenmaal hoeven te worden geverifieerd, omdat het internationaal erkende regels betreft of omdat de regels in de verschillende lidstaten als gelijkwaardig worden beschouwd. Dit werk zal in samenwerking met nationale veiligheidsorganen onder leiding van het Bureau worden uitgevoerd. Het Bureau dient op verzoek van nationale veiligheidsinstanties of de Commissie technische adviezen te geven.</p>
      <p sl="fr">Bij het maken van de wijzigingen hebben we ook, op basis van ervaringen in het verleden, een aantal andere punten in de verordening verhelderd, met name in verband met de introductie van het ERTMS (European Rail Traffic Management System) en registers van rollend materieel.</p>
      <p sl="fr">Mijnheer de Voorzitter, mijn verontschuldigingen voor deze nogal technische uiteenzetting. Ik wil zeggen dat de twee eerste spoorwegpakketten, en het derde pakket binnenkort ook, het wettige en economische raamwerk vormen voor een deugdelijk aanbod van spoorwegdiensten binnen de gemeenschappelijke markt. Dat aanbod wordt gecompleteerd door de openstelling, in technisch opzicht, van nationale markten. Dat is het doel van deze voorstellen, waar de spoorwegsector zo gretig naar uitkijkt. Ik dank het Parlement voor het uitstekende werk dat het in zo’n korte tijd aan deze teksten verricht heeft.</p>
    </intervention>
    <intervention id="3-144" speaker_id="4747" name="Paolo Costa" is_mep="True" mode="spoken" role="rapporteur">
      <p sl="it">Mijnheer de Voorzitter, mijnheer de vicevoorzitter van de Commissie, dames en heren, hoewel we genoodzaakt zijn een “technisch” debat te voeren, zetten we vandaag - zoals de vicevoorzitter van de Commissie heeft aangehaald, een grote politieke stap vooruit.</p>
      <p sl="it">Sinds het eerste Verdrag werd opgesteld in de late jaren 1950, heeft het Europese transportbeleid drie doelstellingen: een eenheidsmarkt te creëren, om netten die van elkaar gescheiden waren, met elkaar te verbinden - een eenheidsmarkt voor en tussen transportwijzen te creëren, natuurlijk - en de netten interoperabel te maken in de aanlegfase. Interoperabiliteit is daarom geen technische aangelegenheid. Het is eigenlijk een vereiste voor het vestigen van Europabrede markten, die absoluut noodzakelijk zijn en de verklaarde doelstelling van het Verdrag.</p>
      <p sl="it">Er is belangrijke vooruitgang geboekt op bijna alle gebieden, toch blijft de spoorwegsector nog een beetje achter. Onze doelstellingen zijn vandaag nog dezelfde als in de jaren zestig. De redenen zijn verschillend, en dit is niet het moment om deze te onderzoeken, maar dit punt moet worden gemaakt om ons te sterken in onze overtuiging dat we een grote stap aan het zetten zijn en dat het voor ons van cruciaal belang is te slagen.</p>
      <p sl="it">Interoperabiliteit is daarom een belangrijke voorwaarde voor de aanleg en het verkeer op netten die vrij zijn van technische obstakels die het volledig vrij verkeer van locomotieven en wagons verhinderen. Als dusdanig is het een fundamentele stap die genomen moest worden en zo snel mogelijk genomen moet worden.</p>
      <p sl="it">De Commissie is met recht gestopt een onderscheid te maken tussen interoperabiliteit op hogesnelheidsnetten en traditionele netten, en derhalve zo ver mogelijk in deze richting door te gaan.</p>
      <p sl="it">Ze had ook gelijk toen ze het probleem van de veiligheid op de tafel gooide, aangezien veiligheid soms wordt aangevoerd - en ik moet hier goed oppassen wat ik zeg - als een reden om voorwaarden te koppelen aan de interoperabiliteit. Hoe kan men verlangen dat een locomotiefbestuurder een grens oversteekt als hij mogelijk de taal van het land waarin hij zich begeeft, niet verstaat? Hoe kan men verlangen dat een locomotief een grens oversteekt, wanneer hij mogelijk niet perfect geschikt is voor het net aan de andere kant? Ik zou nog verder kunnen gaan.</p>
      <p sl="it">De Commissie heeft er daarom goed aan gedaan de twee elementen samen te brengen. We moeten absoluut de veiligheid garanderen, maar binnen de grenzen van een systeem dat interoperabel is. Want als veiligheid wordt vooropgesteld als voorwaarde, om de interoperabiliteit te verhinderen, is er hier iets verkeerd aan het lopen. Het simpele feit dat er is besloten een Europees bureau op te richten dat deze en andere aangelegenheden regelt, is ongetwijfeld een teken dat we het serieus menen, zoals we nog zullen zien.</p>
      <p sl="it">Wat heeft het Parlement gedaan? Het Parlement heeft de voorstellen van de Commissie geheel goedgekeurd, met enkele aanbevelingen om het systeem meer interoperabel te maken. In het verslag over interoperabiliteit stelt het Parlement deadlines te willen vastleggen voor het toekennen van de vergunningen, uiteraard met betrekking tot het bestaande rollend materieel. Het pleit er ook voor dat de bewijslast voor het feit dat iets niet interoperabel is - zelfs om veiligheidsredenen - bij de lidstaten moet rusten: met andere woorden: er wordt van uitgegaan dat, als iets eenmaal is gecertificeerd, het overal kan komen, tenzij iemand een gegronde reden kan geven waarom hiervan moet worden afgeweken. Ten derde wil het Parlement dat de aanpassing van al het bestaande rollend materieel in aanmerking komt voor overheidssteun. Dat zijn, naar ik meen, de bijdragen van dit Huis.</p>
      <p sl="it">Hetzelfde geldt voor veiligheid. Ook wat dat betreft hebben we geprobeerd te verkrijgen dat de certificatie verplicht moet zijn tegen een bepaalde datum: 2010 is ons voorstel. Dit zou zonder uitzondering ieders angsten moeten verlichten, aangezien iedereen op soortgelijke manier behandeld wordt, in plaats van de monopolies die nog steeds spoorwegdiensten leveren, te blijven beschouwen als automatisch bijzonder competent en daarom vrijgesteld van deze verplichtingen.</p>
      <p sl="it">Het derde punt gaat erom het Bureau op te richten en operationeel te maken. Wat dit betreft zit ik met één belangrijke vraag, en ik zou deze vraag willen stellen aan iedereen en met name aan de Commissie. We hebben het terecht juist geacht veiligheid te scheiden van al de rest door 25 Europese bureaus op te richten. Dat was een belangrijke beslissing die enige tijd geleden genomen werd. Ik vraag me nu af, aangezien deze bureaus nog niet operationeel zijn, of het niet de overweging waard is om één enkel Europees bureau in te stellen, met 25 vertakkingen in de verschillende landen. Dit is een fundamentele kwestie en zou ons helpen een positieve oplossing te vinden voor de verwante problemen van interoperabiliteit en veiligheid op Europees niveau.</p>
    </intervention>
    <intervention id="3-145" speaker_id="4377" name="Josu Ortuondo Larrea" is_mep="True" mode="spoken" role="rapporteur">
      <p sl="es">Mijnheer de Voorzitter, commissaris, dames en heren, ten gevolge van de mondialisering hangen onze economie, de vooruitgang van de Gemeenschap en het welzijn van onze burgers nu meer dan ooit af van een doeltreffend, efficiënt, zuinig en bovenal duurzaam transportsysteem.</p>
      <p sl="es">Alle vervoerswijzen zijn nodig. De spoorwegen beleefden hoogtijdagen in het begin, maar werden dan aan de kant geschoven door voertuigen die op wegen en autosnelwegen rijden, doordat deze een grotere veelzijdigheid, individualiteit en toegankelijkheid bieden. Nu onze wegennetten op instorten staan en ons milieu zich in kritieke toestand bevindt door verontreiniging, richten we onze hoop opnieuw op de spoorwegen om in de toekomst in onze behoefte aan binnenlandse mobiliteit te voorzien.</p>
      <p sl="es">De Commissie is zich hiervan bewust en heeft een nieuw pakket wetgevingsmaatregelen voorgesteld om het technische deel van het regelgevingskader voor spoorvervoer te verbeteren. Dit omvat de herziening van de richtlijnen inzake interoperabiliteit en veiligheid en de Verordening tot oprichting van een Europees Spoorwegbureau. Algemeen genomen hebben de Europese instellingen de noodzaak om de spoorwegen te consolideren op Gemeenschapsniveau al jaren geleden voor het eerst overwogen. Alleen met betrekking tot de interoperabiliteit hebben we, zoals iedereen weet, in juli 1996, met andere woorden elf jaar geleden, Richtlijn 96/48/EG van de Raad betreffende de interoperabiliteit van het trans-Europees hogesnelheidsspoorwegsysteem aangenomen, gevolgd, in maart 2001, door de Richtlijn betreffende de interoperabiliteit van het conventionele trans-Europese spoorwegsysteem.</p>
      <p sl="es">Toch is gedurende meer dan een decennium het niveau van interoperabiliteit van de Europese netten niet boven zeven procent uitgestegen en het is de vereiste van nationale homologatie van locomotieven en krachtvoertuigen in iedere lidstaat waar deze gebruikt zullen worden, die momenteel een van de belangrijkste obstakels vormt voor de oprichting van nieuwe spoorwegondernemingen voor vervoer van passagiers en vracht, en ook een groot obstakel voor de interoperabiliteit van het Europese spoorwegsysteem. Aangezien de lidstaten niet op zichzelf kunnen beslissen dat hun vergunningen voor indienststelling geldig zullen zijn op het grondgebied van andere lidstaten, is er een Gemeenschapsinitiatief nodig om de nationale procedures te vereenvoudigen en te harmoniseren en om een meer systematisch gebruik van het beginsel van wederzijdse erkenning aan te moedigen.</p>
      <p sl="es">De huidige richtlijnen hebben alleen betrekking op het nieuwe rollend materieel dat wordt in dienst gesteld. De nieuwe richtlijn moet de huidige richtlijn consolideren, herschikken en samenvoegen. Wat ons betreft, op basis van de beknopte technische verslagen die we hebben aangevraagd overeenkomstig het Reglement van het Parlement, hebben we voorgesteld de inhoud van het vroegere artikel 14 van de Veiligheidsrichtlijn over te nemen in onze Interoperabiliteitsrichtlijn Dit is specifiek bedoeld om de spoorwegsector grotere rechtszekerheid te geven en de vereenvoudiging van de vergunning voor indienststelling mogelijk te maken.</p>
      <p sl="es">We gaan akkoord met de voorwaarde dat er voor ieder voertuig minstens één vergunning, afgegeven door één lidstaat, moet zijn. Deze vergunning zal gebaseerd zijn op conformiteit met de EG-verklaring en met de van toepassing zijnde technische specificaties inzake interoperabiliteit. De lidstaten zullen de structurele subsystemen die een vergunning voor indienststelling hebben in een andere lidstaat, beschouwen als in overeenstemming met de essentiële technische eisen en geen verdere vergunning vereisen, behalve indien de compatibiliteit met infrastructuurkenmerken of -beperkingen in het spel kan zijn.</p>
      <p sl="es">In ons verslag wilden we de verschillende aspecten en hoofdstukken van de richtlijn structureren op een manier die gemakkelijker verstaanbaar is voor de betrokkenen, door een specifiek hoofdstuk te wijden aan de vereisten voor de indienststelling van de voertuigen, afhankelijk van of het gaat om eerste of tweede vergunningen of voertuigen die voldoen aan alle TSI’s (technische specificaties inzake interoperabiliteit) of slechts enkele daarvan.</p>
      <p sl="es">We hebben gedurende de hele procedure en over alle genoemde aspecten regelmatig contact onderhouden met de schaduwrapporteurs van de verschillende fracties, de Commissie en ook het voorzitterschap van de Raad. We hebben uiteindelijk overeenstemming bereikt, door een oplossing te vinden voor het belangrijke probleem van de maximale termijn om te beslissen over een vergunning, waardoor de welbekende en verlammende administratieve stilte bij ontstentenis van beslissing wordt uitgesloten.</p>
      <p sl="es">Na een aanzienlijke inspanning zijn we overeengekomen dat de vergunning automatisch wordt toegekend bij ontstentenis van een beslissing en we zijn het ook eens geworden over de rest van de artikelen. Namens dit Parlement hebben we daarom een gemeenschappelijk amendement, ondertekend door alle parlementaire fracties, ingediend dat dezelfde tekst bevat die ook zal worden voorgelegd aan de Raad van ministers van Vervoer. Ik hoop dat het feit dat er bij de eerste lezing overeenstemming is bereikt ten goede zal komen aan de hele sector.</p>
      <p sl="es">Tot slot wil ik alle schaduwrapporteurs danken voor hun hulp en medewerking bij het bereiken van deze doelstelling.</p>
    </intervention>
    <intervention id="3-146" speaker_id="1" name="Georg Jarzembowski" is_mep="True" mode="spoken">
      <p sl="de">namens de PPE-DE-Fractie. − Mijnheer de Voorzitter, mijnheer de vicevoorzitter van de Commissie, dames en heren, namens mijn fractie wil ik beide rapporteurs hartelijk danken voor hun goede en constructieve medewerking. Ik denk dat we er altijd in geslaagd zijn overeenstemming te bereiken over belangrijke zaken, we zijn het heel snel eens geworden en ik wil de twee rapporteurs feliciteren met de manier waarop ze zo snel een akkoord bereikt hebben met de Raad. Immers, welk voordeel zou aanhoudende onenigheid met de Raad hebben opgeleverd? We hadden een heel jaar kunnen verliezen! Nee, ik ben van mening dat we er ondanks alles in geslaagd zijn vooruitgang te boeken in deze aangelegenheid bij de eerste lezing en dat is een grote overwinning voor het Huis, de Commissie en de Raad.</p>
      <p sl="de">Ik wil enkel de nadruk vestigen op twee of drie punten, en ik ben er zeker van, commissaris, dat u dit zult doorgeven aan het Europees Spoorwegbureau. We geven het Bureau een grotere verantwoordelijkheid bij het bepalen van de veiligheidsnormen en interoperabiliteitscriteria. Ik hoop dat het Bureau deze kansen zal benutten in het belang van onze sector, dat het snel nieuwe standaarden zal invoeren en dat het op efficiënte en praktische manier zal werken. Verder wil ik even opmerken dat ik ook hoop - en hiervoor richt ik mij tot de heer Costa, ik wou dat hij mij kon horen, maar hij is aan het telefoneren en telefoontjes zijn altijd belangrijker - ik hoop dat naarmate het Europees Spoorwegbureau meer taken vervult, de nationale bureaus er minder bij betrokken moeten worden en hoe minder werk de nationale bureaus hebben, hoe minder bureaucratie er zal zijn. Als de bureaucratie goed functioneert op Europees niveau, zullen we geen 25 nationale instanties nodig hebben. We willen de Europese spoorwegsector onnodige overlapping en dubbel werk besparen.</p>
      <p sl="de">Ik heb nog een slotopmerking voor de commissaris en de twee rapporteurs: het is heel belangrijk dat we overeenstemming hebben bereikt. Als de lidstaten de termijnen om te beslissen over wederzijdse erkenning niet respecteren, worden ze geacht hun fiat te hebben gegeven. Het is slechts door deze vergunningsfunctie dat we het soort druk kunnen uitoefenen op de nationale overheden dat nodig is om te voorkomen dat ze constant lijntrekken.</p>
      <p sl="de">Laat ons er dan samen voor zorgen dat we kosten besparen door wederzijdse aanvaarding van locomotieven en rollend materieel en daardoor de beschikbaarheid vergroten en een extra stimulans geven aan met name het Europese goederenvervoer per spoor.</p>
    </intervention>
    <intervention id="3-147" speaker_id="28292" name="Inés Ayala Sender" is_mep="True" mode="spoken">
      <p sl="es">namens de PSE-Fractie . − Mijnheer de Voorzitter, mijnheer de vicevoorzitter Barrot, ik moet toegeven dat ik vandaag in tweestrijd verkeer, omdat mijn Eerste Minister, de heer Zapatero, die verschenen is voor dit Huis, nu een receptie bijwoont bij de Raad. Ik heb echter besloten hier te blijven om naar jullie te luisteren en hopelijk in enige mate de europeanisering van het spoorvervoer te versterken.</p>
      <p sl="es">Ik ben verheugd over de waarheid en de gelegenheid die de Commissie aan de Europese burgers biedt door een activiteit die in feite neerkomt op het maken van een betere wetgeving, waarbij een reeks oude richtlijnen worden herschikt om één enkele tekst te creëren en aanzienlijke vooruitgang te boeken ten gunste van de spoorwegen.</p>
      <p sl="es">Wat dit betreft feliciteer ik de heer Ortuondo nogmaals met zijn toewijding en zijn plichtsgetrouwe vasthoudendheid bij het opstellen van zo’n goede wetgevende tekst. Ik moet toegeven dat ik ook verheugd ben over de uitstekende samenwerking tussen alle fracties om vooruitgang te boeken in een dermate belangrijke kwestie als de interoperabiliteit.</p>
      <p sl="es">Ik moet ook zeggen dat het best mogelijke evenwicht tussen veiligheid en de noodzaak om moedig vooruit te gaan in de richting van interoperabiliteit is bereikt. De veiligheid wordt ook absoluut gegarandeerd door de twee verslagen die zijn gemaakt door de heer Costa, tevens met grote toewijding.</p>
      <p sl="es">Het Bureau is verbeterd en versterkt en zijn taken en behoeften zijn ook beter gedefinieerd. We hopen tevens deze in de toekomst meer harmonieus te kunnen ontwikkelen. De Europese burgers hebben daarom niets te vrezen, aangezien de spoorwegveiligheid geëuropeaniseerd en bijgevolg versterkt is.</p>
      <p sl="es">De werkzaamheden inzake interoperabiliteit dienden dringend voltooid te worden, aangezien we eerst het spoorvervoer moeten europeaniseren en vervolgens de gerieflijkheid en de logistiek moeten verbeteren, in gedachten houdend dat we nu ook nieuwe tekst over eigen routes hebben, die interoperabiliteit zelfs van nog groter essentieel belang maakt.</p>
      <p sl="es">Zoals de heer Costa heeft gezegd, was er vooruitgang nodig op het gebied van de verwezenlijking van de ambities van de wetgever, met andere woorden het Parlement en de Raad, met betrekking tot het vrij verkeer van treinen. Ik ben ervan overtuigd dat we erin geslaagd zijn omstandigheden te creëren die de altijd aanwezige rechtsonzekerheid tot een minimum beperken, wat de reden was waarom alle kwesties van wederzijdse erkenning van vergunningen voor rollend materieel en locomotieven steeds opnieuw op belemmeringen en obstakels stootten.</p>
      <p sl="es">Ik ben ervan overtuigd dat we zelfs hebben duidelijk gemaakt door wie, hoe en wanneer deze erkenning moet gebeuren. We hebben zelfs een klein duwtje gegeven, door de vooruitgang die we geboekt hebben op het gebied van administratieve stilte …</p>
      <a text="(De spreker wordt door de Voorzitter onderbroken)"/>
    </intervention>
    <intervention id="3-148" speaker_id="28208" name="Nathalie Griesbeck" is_mep="True" mode="spoken">
      <p sl="fr">namens de ALDE-Fractie . − Mijnheer de Voorzitter, commissaris, dames en heren, het debat van vandaag kan zeker eerder technisch overkomen voor onze medeburgers. Het is ongetwijfeld ook technisch, hoewel de harmonisering van de regels inzake spoorwegveiligheid en interoperabiliteit een van de belangrijkste aspecten vormen aangezien het gaat om onze dagelijkse levens. Ik herinner bijvoorbeeld aan het verschrikkelijke ongeval enkele maanden geleden in Zoufftgen, tussen Luxemburg en Frankrijk, waarvan we allemaal geschokt waren.</p>
      <p sl="fr">Als we een oplossing willen vinden voor de toekomstige uitdagingen, met name de klimaatverandering, als we de broeikasgasuitstoot willen terugdringen en de modal shift tot stand willen brengen, met andere woorden het vrachtvervoer over de weg willen beperken ten voordele van andere transportwijzen die minder verontreiniging veroorzaken, moeten we enkele van de huidige technische obstakels uit de weg ruimen.</p>
      <p sl="fr">Om een echte Europese spoorwegruimte te creëren, moeten we ofwel de technische specificaties inzake interoperabiliteit harmoniseren ofwel wederzijdse erkenning van standaarden introduceren. De huidige procedures voor de nationale homologatie van rollend materieel zijn te lang en te duur. We moeten administratieve procedures vergemakkelijken, termijnen verkorten en al het mogelijke doen om de nationale veiligheidsvoorschriften te harmoniseren, die soms zonder goede reden tot grote verkeersbeperkingen leiden.</p>
      <p sl="fr">Ik wil uiteraard mijn hartelijkste dank betuigen aan onze rapporteurs, Paolo Costa en Josu Ortuondo Larrea, die uitstekend werk geleverd hebben, zeker nu het ernaar uitziet dat al onze fracties tevreden zijn en we, naar ik hoop, bij de eerste lezing het akkoord zullen krijgen van de Raad.</p>
      <p sl="fr">Ik wil nog drie korte opmerkingen maken. Ten eerste ben ik, zoals al mijn collega’s al gezegd hebben, blij dat we een grotere leesbaarheid bereikt hebben. De bepalingen met betrekking tot de vergunning zullen gegroepeerd zijn in één enkel wetgevend document, de Interoperabiliteitsrichtlijn, voor zowel het trans-Europees hogesnelheidsspoorwegsysteem als het conventionele systeem.</p>
      <p sl="fr">Tweede opmerking: Ik ben ook bijzonder blij dat een aantal beginselen, a priori eerder technisch, maar niettemin zeer belangrijk in dit geval, zijn aangenomen met betrekking tot de homologatie, met name de wederzijdse aanvaarding van rollend materieel behalve in geval van specifieke kenmerken van het lokale net, de verplichting voor de nationale overheden om reële veiligheidsrisico’s aan te tonen en de rol van het Bureau bij het opstellen en classificeren van nationale regels ter verduidelijking. Daarbij vind ik het ook belangrijk dat het bureau deskundig advies inwint van netbeheerders.</p>
      <p sl="fr">Ik ben ook verheugd over het principe van impliciete vergunning bij ontstentenis van een beslissing door de nationale overheden binnen drie maanden, maar met betrekking tot de termijnen voor het aansprakelijk stellen van de houder, wil ik een duidelijke reserve maken, omdat ik vrees dat de spoorwegonderneming daardoor minder verantwoordelijkheid zal dragen.</p>
    </intervention>
    <intervention id="3-149" speaker_id="28343" name="Bogusław Rogalski" is_mep="True" mode="spoken">
      <p sl="pl">namens de UEN-Fractie . − Mijnheer de Voorzitter, bij de wijziging van de richtlijn over spoorwegveiligheid in de Gemeenschap, is het belangrijk inspanningen te steunen die gericht zijn op het scheppen van een gemeenschappelijke markt voor spoorwegvervoerdiensten. Daarom moet er een gemeenschappelijk kader voor de regulering van de spoorwegveiligheid worden vastgelegd.</p>
      <p sl="pl">De Commissie zou gemachtigd moeten zijn om gemeenschappelijke veiligheidsmaatregelen en gemeenschappelijke veiligheidsdoelstellingen aan te passen en aan te nemen. Ze zou ook gemachtigd moeten zijn om één enkel certificatiesysteem te introduceren. Met dat doel moeten de huidige vereisten eerst gecontroleerd worden, samen met de huidige veiligheidsomstandigheden in de lidstaten, om na te gaan of het huidige veiligheidsniveau van het spoorwegsysteem niet is verslechterd in een lidstaat. Er zouden ook prioritaire gebieden die een verdere verbetering van de veiligheid behoeven, moeten worden bepaald. Een veiligheidscertificaat zou moeten waarborgen dat de spoorwegonderneming een veiligheidsbeleidssysteem heeft ingevoerd dat de verstrekking van vervoersdiensten op het Europese net dekt.</p>
      <p sl="pl">Rollend materieel waarvoor een vergunning voor indienststelling is afgeleverd in een gegeven lidstaat, moeten door deze vergunning gedekt worden in andere lidstaten, indien deze lidstaten een dergelijke vergunning vereisen. De richtlijn in kwestie bepaalt dat wanneer rollend materieel een vergunning voor indienststelling krijgt, er een rechtspersoon moet worden aangesteld die verantwoordelijk is voor het onderhoud ervan. Dat is zeer belangrijk. De rechtspersoon in kwestie kan een spoorwegonderneming, een onderaannemer of de eigenaar van het rollend materieel zijn. Deze maatregel beantwoordt aan de verwachtingen van de dienstenmarkt.</p>
      <p sl="pl">Het onderhavige initiatief zal ervoor zorgen dat spoorvervoer meer competitief wordt en zal het mogelijk maken banen in de sector te redden. Amendementen op deze richtlijn werden ongeduldig afgewacht, vooral in de nieuwe lidstaten. Ik feliciteer daarom de rapporteur.</p>
    </intervention>
    <intervention id="3-151" speaker_id="28238" name="Michael Cramer" is_mep="True" mode="spoken">
      <p sl="de">namens de Verts/ALE-Fractie. − Mijnheer de Voorzitter, mijnheer de vicevoorzitter, collega’s, dames en heren, deze drie verslagen betekenen een geweldig stap vooruit voor de convergentie van het Europese spoorwegnet. De veiligheidsnormen zullen worden geharmoniseerd en in de toekomst gecontroleerd door het Europees Spoorwegbureau. De wederzijdse erkenning van spoorwegvoertuigen binnen de EU-lidstaten, die al lang een feit had moeten zijn, zal worden gewaarborgd. Omdat dat het geval is, wil ik mijn hartelijke dank betuigen aan de twee rapporteurs en de schaduwrapporteurs, want zonder deze goede samenwerking zouden we dit resultaat niet hebben bereikt.</p>
      <p sl="de">De moeilijke tijden zijn eindelijk voorbij. Het duurde vaak drie jaar voor een locomotief waarvoor een vergunning was uitgereikt, kon worden ingezet in een andere lidstaat, en de kosten konden oplopen tot 10 miljoen euro. Al lang voor de EU 27 leden had, was dit tergend en nadelig voor het milieuvriendelijke spoorvervoer. In de toekomst geldt de vergunning van een spoorwegvoertuig in alle 27 lidstaten van de EU, tenzij een lidstaat bezwaar maakt binnen de drie maanden en rechtvaardigt waarom het voertuig niet mag worden ingezet om veiligheidsredenen. Het gebruik kan niet worden verhinderd om onbenullige redenen als de kleur van het brandblusapparaat of de afmetingen van de zijspiegel. De bewijslast wordt dus omgekeerd. In het verleden moest de fabrikant zich uitvoerig bezighouden met details om aan te tonen dat er geen reden om bezorgdheid was, maar in de toekomst moeten eventuele veiligheidsbekommernissen worden gestaafd met argumenten en het is het Europees Spoorwegbureau - wiens bevoegdheden worden uitgebreid - dat zal beslissen of deze bekommernissen gerechtvaardigd zijn.</p>
      <p sl="de">Als de termijn van drie maanden verstrijkt zonder enige bezwaren, geldt de vergunning voor het hele spoorwegnet van de EU. Dit betekent dat spoorwegvoertuigen kunnen worden geproduceerd in grotere aantallen en tegen een lagere kostprijs. Vooral de Duitse federale spoorwegdienst heeft zich tot het einde verzet tegen de beperking van zijn bevoegdheden. Het is dankzij de volharding van alle fracties in dit Huis dat er een levensvatbaar compromis bereikt is en dat het verslag van Josu Ortuondo Larrea nu door middel van consensus bij de eerste lezing kan worden aangenomen door de Commissie, de Raad en het Parlement.</p>
    </intervention>
    <intervention id="3-152" speaker_id="4508" name="Erik Meijer" is_mep="True" mode="spoken">
      <p sl="nl">namens de GUE/NGL-Fractie . – Voorzitter, na de feestvreugde over de unanieme steun voor deze drie verslagen in de Commissie TRAN wil ik de discussie daarover afronden met twee kritische opmerkingen: het Europees Spoorwegbureau kan een nuttige taak vervullen voor de verdere ontwikkeling en toepassing van het nieuwe veiligheidssysteem ERTMS en de afhankelijkheid van fabrikanten verminderen. Maar op andere terreinen wordt de noodzaak van het bureau vooral veroorzaakt door toenemende grootschaligheid, liberalisering en concurrentie op het spoor. Die ontwikkelingen maken steeds meer bureaucratie nodig om alles nog naar behoren te kunnen coördineren.</p>
      <p sl="nl">Reeds lang vóór het ontstaan van de Europese Unie vond die coördinatie plaats op een heel andere wijze. Goede afspraken tussen nationale spoorwegmaatschappijen die samen treinverbindingen over zeer lange afstanden organiseerden, samen met de Compagnie internationale des Wagons-Lits. Ik betwijfel of het nieuwe model een verbetering is.</p>
      <p sl="nl">Voortaan moet het rijdend materieel dat is goedgekeurd in één lidstaat in beginsel automatisch ook worden toegelaten in andere lidstaten. Zo’n situatie bestaat zelfs nog niet eens op kleinschalig niveau bij de stadstrambedrijven; omdat daar de scherpte van bochten, de situering van haltes en de ruimte tussen de twee sporen soms verschilt, kunnen sommige type trams niet alle routes berijden. Ik verwacht dat ook bij de spoorwegen veelvuldig een beroep zal worden gedaan op de uitzonderingsmogelijkheden vanwege de veiligheid. In de praktijk zal er dus weinig veranderen.</p>
    </intervention>
    <intervention id="3-153" speaker_id="28506" name="Michael Henry Nattrass" is_mep="True" mode="spoken">
      <p sl="en">namens de IND/DEM-Fractie. – Mijnheer de Voorzitter, in de richtlijn betreffende de interoperabiliteit van de Commissie wordt onderkend dat het erom gaat “ … de burgers van de Unie … in staat te stellen ten volle profijt te trekken van de voordelen die aan de totstandbrenging van een ruimte zonder binnengrenzen zijn verbonden”. Deze visie vormt een grote last voor het Verenigd Koninkrijk, want een groot deel van de EU-bevolking koopt slechts een enkele reis.</p>
      <p sl="en">Het doet mij deugd dat geïsoleerd gelegen spoorwegen, smalspoorwegen en spoorwegen onder monumentenzorg daarvan uitgesloten zullen worden. Maar hoe zit het met de secundaire spoorwegroutes? Waarschijnlijk zullen met al deze extra paperassen Luxemburgers, Letten en Litouwers kunnen dingen naar de exploitatie van het traject Long Eaton naar Letchworth.</p>
      <p sl="en">Ik weet dat het vooral over goederentreinen gaat, “non-stop van Lissabon naar Liverpool zonder verwisseling van het treinpersoneel”, zoals ook in het begeleidend schrijven staat. Hoe hoopvol! Maar wat zegt dan het treinpersoneel over de arbeidstijdenrichtlijn? Bovendien zal de trein ten westen van Folkestone worden stilgehouden en worden doorzocht op illegale immigranten. De huidige Portugese locomotieven zouden al ver voor de kanaaltunnel uitgerangeerd moeten worden, want het spoor in Frankrijk is te smal.</p>
      <p sl="en">Deze trein komt onherroepelijk tot stilstand. De blinde ideologie waarmee hier alle gezond verstand de kop wordt ingedrukt, maakt van dit Parlement de zo in het VK verachte papiermolen. Nog een fijne dag verder, mijnheer de Voorzitter, maar doe eerst eens iets aan de tunnelvisie.</p>
    </intervention>
    <intervention id="3-154" speaker_id="28457" name="Luca Romagnoli" is_mep="True" mode="spoken">
      <p sl="it">Mijnheer de Voorzitter, mijnheer de vicevoorzitter, dames en heren, met het oog op de realisatie van interoperabele spoorwegnetten en de waarborging van een hoog niveau van duurzame mobiliteit voor onze burgers alsmede efficiënte verbindingen tussen EU-regio’s, zouden we ongetwijfeld verheugd moeten zijn over de vereenvoudiging van het huidige regelgevingskader dat wordt beoogd door de verslagen van Costa en Ortuondo Larrea. Ik wil graag van deze gelegenheid gebruik maken om beide collega’s te bedanken voor het uitstekende werk dat ze hebben geleverd, met name gelet op het strategisch belang van interoperabiliteit, de absolute noodzaak aan veiligheid en de noodzaak om het Europees Spoorwegbureau met een uitgebreid mandaat op te richten.</p>
      <p sl="it">Het is ongetwijfeld een goed idee, om de genoemde redenen, het technische gedeelte van het regelgevingskader te verbeteren en de wederzijdse aanvaarding van rollend materieel te bevorderen. De nieuwe procedure zal bijgevolg gebaseerd zijn op het beginsel van wederzijdse aanvaarding van vergunningen die zijn toegekend door een lidstaat, waarbij de vereiste aanvullende certificatie niet veel meer zal zijn dan een pro-formamaatregel.</p>
      <p sl="it">Dit is allemaal goed en wel, maar al het rollend materieel moet absoluut in behoorlijke staat verkeren, niet alleen het rollend materieel dat van het ene land naar het andere rijdt, maar ook het rollend materieel dat rijdt op plaatselijke netten. Spoorweggebruikers in Italië hebben duidelijk te leiden onder discriminatie, aangezien het meest verouderde en vaak gebrekkige rollend materieel wordt gebruikt op lokale netten in Italië, althans in vergelijking met de standaarden in vele andere EU-landen.</p>
      <p sl="it">Indien de Commissie dit verder zou kunnen onderzoeken, zouden enorme verschillen in de verstrekte diensten ontdekt worden. Zoals ik reeds bij vorige gelegenheden heb aangestipt, bieden de Italiaanse spoorwegen al bij al een onbevredigende dienstverlening, met name wat betreft het lokale vervoer.</p>
      <p sl="it">Onder andere om deze reden ben ik ervan overtuigd dat de verantwoordelijkheden van spoorwegondernemingen en -eigenaars duidelijker gedefinieerd moeten worden met betrekking tot veiligheid en ook met betrekking tot conformiteit met sociale normen en normen van dienstverlening aan gebruikers.</p>
    </intervention>
    <intervention id="3-155" speaker_id="28393" name="Luis de Grandes Pascual" is_mep="True" mode="spoken">
      <p sl="es">Mijnheer de Voorzitter, commissaris Barrot, dames en heren, om te beginnen wil ik de rapporteurs feliciteren met hun werk aan de verschillende rapporten die een nieuwe stap vertegenwoordigen in de richting van de integratie van de Europese spoorwegen.</p>
      <p sl="es">We staan voor de uitdaging een competitief, rendabel, duurzaam en veilig Europees spoorwegsysteem te ontwikkelen, met andere woorden een waardig alternatief voor andere vervoerswijzen, om zo de modal shift mogelijk te maken.</p>
      <p sl="es">Het Europese spoorwegsysteem heeft op dit moment echter nog altijd te lijden onder vele problemen die nog moeten worden opgelost. We kunnen met de trein van Madrid naar Berlijn reizen, maar deze reis zal helaas een echt avontuur worden, omdat we in Europa tegenwoordig wel één valuta en één markt hebben, maar geen geïntegreerd spoorwegsysteem.</p>
      <p sl="es">De verschillen in spoorbreedte tussen bepaalde landen, het gebrek aan standaardisatie en technische harmonisering van rollend materieel en signaleringssystemen, de afwijkingen in de opleiding en certificatie van locomotiefbestuurders en het onoverkomelijke verschil in voedingsspanningen maken het spoorvervoer minder competitief en tasten de reden aan waarom trans-Europese transportnetten gepland werden, zijnde een echt interne markt in transport die meer Europese bouw mogelijk maakt.</p>
      <p sl="es">Sta me toe, dames en heren, om u en de commissaris, zij het kort, te wijzen op het welbekende en ernstige probleem dat de verbinding tussen het Iberische schiereiland en het Europese spoorwegnet, met name het mediterrane gebied, bedreigt. Dit is niet alleen een Spaans of een Frans probleem, het is een Europees probleem. Commissaris, als de werken aan deze lijn niet worden versneld, zullen we op de middellange termijn niet in staat zijn om het nagenoeg onoverkomelijke orografisch obstakel van de Pyreneeën te overwinnen.</p>
      <p sl="es">Wat dit betreft wil ik de Europese Commissie en de commissaris verzoeken om erop aan te dringen dat de Spaanse en Franse regeringen dit probleem oplossen teneinde tot een echt Europees spoorwegsysteem te komen. Ik weet dat het momenteel moeilijk gaat in Spanje, omdat een minister verhoord wordt en de regering verlamd is, maar er zal weldra een nieuwe regering komen en, samen daarmee, nieuwe hoop. Ik hoop werkelijk dat dit probleem, dat noch Spaans noch Frans maar Europees is, overwonnen kan worden.</p>
    </intervention>
    <intervention id="3-156" speaker_id="28376" name="Leopold Józef Rutowicz" is_mep="True" mode="spoken">
      <p sl="pl">Mijnheer de Voorzitter, de economische omstandigheden veranderen voortdurend. Bijgevolg zijn er in veel sectoren voortdurende veranderingen vereist en we richten nu onze aandacht op veranderingen in de werking van de spoorwegen, en met name de veiligheid van hun werking. Dienovereenkomstig moeten de relevante bepalingen systematisch worden afgestemd op de actuele situatie.</p>
      <p sl="pl">Er hebben de laatste tijd veel veranderingen plaatsgevonden. Deze omvatten de uitbreiding van het Schengengebied om een aantal landen op te nemen waarvan de spoorwegsystemen aanzienlijk verschillen wat betreft technische kenmerken. Bovendien zijn spoorwegmonopolies in vele landen opgeheven en zijn er ondernemingen opgedoken die het net in handen hebben, net als regionale en internationale vervoerondernemingen. Dit alles vraagt om een verenging van de bepalingen en procedurebeginselen met betrekking tot de waarborging van de veiligheid op het grondgebied van de Unie. De situatie is grotendeels op te lossen door de nationale bepalingen aan te passen aan de ontwikkelingen.</p>
      <p sl="pl">De voorstellen in het verslag van de heer Costa vormen een toegevoegde waarde in dit opzicht. De heer Costa heeft wijzigingen voorgesteld die een vereenvoudiging beogen, bijvoorbeeld de overname van artikel 14 van bijlage VII in de Interoperabiliteitsrichtlijn. Dit zal de leesbaarheid van de richtlijn aanzienlijk verbeteren. Het is van fundamenteel belang de verantwoordelijkheid voor de veiligheid duidelijker vast te leggen. Ik wil de heer Costa bedanken voor al het werk dat hij heeft gestoken in het opstellen van het verslag.</p>
    </intervention>
    <intervention id="3-157" speaker_id="28215" name="Jacky Henin" is_mep="True" mode="spoken">
      <p sl="fr">Mijnheer de Voorzitter, met betrekking tot deze schijnbaar technische kwestie van de interoperabiliteit van het Europese spoorwegsysteem en de rol van het Europees Spoorwegbureau op het gebied van veiligheid, staan we voor een echte keuze tussen beschavingen.</p>
      <p sl="fr">Ofwel voert de EU een Europese spoorwegmarkt in op basis van mededinging van “iedereen tegen iedereen” en de opsplitsing van nationale spoorwegondernemingen in de vage hoop correcte veiligheidsniveaus te handhaven - dat is de richting die de voorstellen van de Commissie uitgaan - ofwel regelen we een samenwerking tussen alle spoorwegondernemingen van de lidstaten, om in heel het grondgebied van de EU een spoorwegnet in te voeren om passagiers en vracht te vervoeren met hoge snelheid in alle veiligheid. Dat laatste zou kunnen worden bereikt door de Railteam-alliantie te ontwikkelen, waarin de belangrijkste Europese hogesnelheidsoperatoren gegroepeerd zijn.</p>
      <p sl="fr">We merken op dat de Europese spoorweggeschiedenis al een beslissing tussen de twee systemen heeft genomen. Groot-Brittannië heeft de keuzes die de Commissie nu voorstelt, al tien jaren geleden op zijn eigen spoorwegnet geïmplementeerd. Het resultaat is een algemene verslechtering van de dienstverlening en een verslechtering van de veiligheid die heeft geleid tot dodelijke ongevallen. Aan de andere kant werd tien jaren geleden Thalys opgericht op basis van samenwerking tussen de SNCF en de NMBS, ondanks verzet van de Commissie. Het resultaat is een efficiënte en veilige kwaliteitsdienst die beantwoordt aan de behoeften van de passagiers.</p>
      <p sl="fr">Steunend op deze historische ervaring wens ik de Commissie te vragen af te zien van haar keuze voor mededinging op het gebied van de spoorwegen ten gunste van samenwerking.</p>
    </intervention>
    <intervention id="3-158" speaker_id="2206" name="Reinhard Rack" is_mep="True" mode="spoken">
      <p sl="de">Mijnheer de Voorzitter, mijnheer de vicevoorzitter, dames en heren, Europa heeft veel te bieden om ieder van ons te helpen onze levens en onze economieën beter te maken. Het is alleen jammer dat al deze goede bedoelingen moeilijk uit te spreken namen hebben.</p>
      <p sl="de">Dit geldt in het bijzonder voor een van de prioriteiten in het huidige spoorwegpakket. Interoperabiliteit is het toverwoord dat beschrijft wat we willen en moeten bereiken, indien we in Europa echt een functionerend spoorwegsysteem willen. Locomotieven en andere rollend materieel moeten op elkaar worden afgestemd, maar daarvoor hebben we onderling verbonden vergunningsprocedures nodig.</p>
      <p sl="de">De Commissie heeft daaromtrent een voorstel ingediend dat we verder hebben uitgewerkt in het Parlement in een consensus tussen alle fracties. We hopen dat dit, samen met onder andere de technische specificaties inzake interoperabiliteit (TSI’s), ons zal helpen te komen tot een beter gecoördineerd spoorwegsysteem voor een verenigd Europa. Ons systeem is gebaseerd op het concept en het beginsel van wederzijdse erkenning en technische harmonisering, legt duidelijke termijnen en criteria voor de vergunningen vast en vereist - en dit is zeer belangrijk - dat, wanneer een vergunningsaanvraag wordt afgewezen, de nationale veiligheidsinstantie bewijst dat er een veiligheidsrisico is en niet andersom.</p>
      <p sl="de">Wat we willen en hopen te bereiken, is dat veel van de taken die in dit verband zijn overgedragen aan het Europese Spoorwegbureau, zo snel en zo doelmatig mogelijk worden uitgevoerd door dit Bureau. Ik hoop dat, zoals mijn collega Georg Jarzembowski ook al heeft gezegd, er gedurende en aan het eind van dit proces minder bureaucratie zal zijn in ons verenigd Europa dan op dit moment het geval is. We hebben er vertrouwen in dat onze voorstellen bij de stemming in het Huis een ruime consensus zullen oogsten, zodat het tastbare resultaat ook inderdaad meer interoperabiliteit is.</p>
    </intervention>
    <intervention id="3-159" speaker_id="photo_generic" name="Jacques Barrot" is_mep="True" mode="spoken">
      <p sl="fr">lid van de Commissie . − Mijnheer de Voorzitter, dames en heren, ik wens de rapporteurs, de heer Ortuondo Larrea en de heer Costa, te feliciteren met het uitstekende werk dat ze in een zeer kort tijdsbestek hebben geleverd in een eerder technische aangelegenheid.</p>
      <p sl="fr">Voor het voorstel om de spoorweginteroperabiliteitsrichtlijnen te herschikken, stel ik vast dat overeenstemming bij de eerste lezing haalbaar is. Dit is het resultaat van verscheidene werkbijeenkomsten en ik wens met name de heer Ortuondo Larrea te feliciteren met zijn persoonlijke inzet om dit voorstel erdoor te krijgen. Het was belangrijk een precieze en gedetailleerde procedure op te stellen voor de certificatie van locomotieven en andere spoorwegvoertuigen wat betreft de maatregelen die kunnen worden genomen door de nationale veiligheidsinstanties, en tegelijkertijd een maximale termijn vast te leggen voor de certificatieprocedure, zoals de heer Jarzembowski heeft gezegd.</p>
      <p sl="fr">Het resultaat van de onderhandelingen waaraan de Commissie een technische bijdrage heeft geleverd, is een amendement dat de tekst van de Richtlijn volledig hervormt, en waarmee de Commissie volledig instemt. Bijgevolg, mijnheer de Voorzitter, indien deze overeenstemming wordt bevestigd, zullen we een krachtig politiek signaal geven aan de sector en de nationale veiligheidsinstanties.</p>
      <p sl="fr">Het is nu aan de nationale veiligheidsinstanties om de homologatieprocedures voor spoorwegvoertuigen minder duur en sneller te maken. We zullen deze wetgeving ook in recordtijd aannemen en daarmee aantonen dat de Europese wetgeving even snel kan zijn als de HST.</p>
      <p sl="fr">Ik wens te antwoorden op de voorzitter Costa met betrekking tot de nationale veiligheidsinstanties. Deze zijn opgericht naar aanleiding van de spoorwegveiligheidsrichtlijn van 2004. Het merendeel van de lidstaten moest hiervoor een volledig nieuwe instantie oprichten, met alle begrotings- en wervingsmoeilijkheden die daarbij komen kijken. We kunnen nu moeilijk, mijnheer de Voorzitter, een taak afnemen van deze instanties die nog maar pas aan hen is toegewezen; dit zou ook twijfels zaaien over de geloofwaardigheid van ons spoorwegbeleid. Ik ga echter toch akkoord met u. We kunnen ons voorstellen dat er op de lange termijn ooit een uitvoeriger europeanisering van dit apparaat plaatsvindt. Ik wenste u te antwoorden op dat punt.</p>
      <p sl="fr">Nu ga ik het hebben over het probleem van de veiligheid, waar u bent opgetreden als rapporteur. Zoals u wou, is een deel van deze richtlijnen overgedragen naar de nieuwe Interoperabiliteitsrichtlijn. Met uitzondering van de conformiteit met de nieuwe comitologiebeslissing door de introductie van de regelgevingsprocedure met toetsing, is het enige overblijvende belangrijke element van dit voorstel de kwestie van het onderhoud van spoorwegvoertuigen en de rol van de houders van voertuigen.</p>
      <p sl="fr">Meer dan de helft van de ingediende amendementen is in principe of deels aanvaardbaar voor de Commissie zoals ze zijn. Ik moet echter melding maken van de situatie van amendement 21. In deze eerder technische kwestie moeten alle geplande amendementen in overeenstemming zijn met de reeds van kracht zijnde wetgeving, met name met de Veiligheidsrichtlijn, en ook met de technische specificatie inzake interoperabiliteit voor wagons, die in werking getreden is op 31 januari 2007, en het besluit inzake het nationale voertuigenregister, dat in werking getreden is op 9 november 2007.</p>
      <p sl="fr">Bovendien moeten deze amendementen zoveel mogelijk aangepast zijn aan de verschillende situaties die zich in de praktijk kunnen voordoen. Ze moeten nauw aansluiten bij de praktijken die worden toegepast voor andere vervoerswijzen. Ze mogen geen contractueel commercieel model vormen dat kan evolueren met de hervorming van het spoorwegsysteem, vastleggen in de wetgeving. Daarom wordt amendement 21 niet goedgekeurd door de Commissie. Hetzelfde geldt, mijnheer de Voorzitter, voor amendementen 3 tot 7, 10, 14, 17 en 22, hoofdzakelijk om louter technische of juridische redenen.</p>
      <p sl="fr">Ik wil eindigen met enkele opmerkingen over het voorgestelde amendement op de verordening tot oprichting van een Europees Spoorwegbureau Aangezien de nieuwe taken die zijn toegewezen aan het Europees Spoorwegbureau voornamelijk afhankelijk zijn van de Interoperabiliteits- en Veiligheidsrichtlijnen en de Bestuurdersverklaringsrichtlijn, zou de tekst geen grote problemen mogen opleveren.</p>
      <p sl="fr">Met betrekking tot amendement 4, waar u wilt dat het bureau de nationale instanties certificeert, ben ik verheugd dat er een redelijk compromis is gevonden in het kader van het verslag van de heer Ortuondo Larrea. Op de lange termijn zou het Bureau deze verantwoordelijkheid op zich kunnen nemen, maar op dit moment zijn de deskundigen het erover eens dat een dergelijke reorganisatie voorbarig zou zijn. De mogelijke modellen voor samenwerking tussen het Europese Spoorwegbureau en nationale veiligheidsinstanties moeten worden onderzocht. De Commissie heeft zich ertoe verbonden de invloed van al deze opties te beoordelen, zodat tegen 2015 de beste beslissing kan worden genomen.</p>
      <p sl="fr">De andere amendementen zijn aanvaardbaar zoals ze zijn, ofwel deels ofwel in principe, met uitzondering van drie. Om te beginnen kent amendement 5 aan het Bureau een bemiddelingsrol toe voor het geval er problemen zijn met de veiligheidscertificaten. We gaan niet akkoord met dit amendement om de reeds vermelde redenen. Ten tweede aanvaarden we amendement 6 niet om redenen van consistentie met het overeenkomstige artikel in de Spoorwegveiligheidsrichtlijn. Ten slotte aanvaarden we amendement 8 niet, aangezien het Bureau dan zou moeten optreden als adviseur in commerciële projecten, en dit de taken van een Gemeenschapsorgaan te buiten gaat.</p>
      <p sl="fr">Ik heb vandaag aandachtig geluisterd naar alle sprekers. Ik denk dat het Europees Parlement al bij al de waarde van deze bepalingen die onze spoorwegen echt zullen europeaniseren, goed heeft ingeschat. Ik ben niet van plan te antwoorden op alle gestelde vragen. Ik wil enkel verklaren dat 85 procent van de fondsen voor spoorwegprojecten zijn toegekend aan trans-Europese netten. Ik wil tegen de heer de Grandes Pascual zeggen dat we de bergroutes, met name de Pyreneeën, niet links hebben laten liggen.</p>
      <p sl="fr">Ik wil ook zeggen dat, hoe het spoorwegsysteem ook benaderd wordt, we moet toegeven dat, als we willen dat treinen een comeback beleven in Europa, we ons echt moeten inspannen om het systeem te europeaniseren door technische interoperabiliteit en geharmoniseerde veiligheidsvoorschriften.</p>
      <p sl="fr">Mijnheer de Voorzitter, het jaar 2007 zal een sleuteljaar blijven voor het spoorvervoer. Vanaf 1 januari zijn het nationale en internationale vrachttransport open voor mededinging. We stellen vast dat het revitalisatieproces in deze sector zijn vruchten begint af te werpen. Het marktaandeel van de spoorwegen is, na een daling sinds 1970 in de meeste lidstaten, nu gestabiliseerd en zelfs weer aan het stijgen.</p>
      <p sl="fr">De wetgevingsvoorstellen die hier vandaag worden besproken, zullen spoorwegondernemingen helpen te concurreren met het wegverkeer. Ik ben daarom bijzonder verheugd over de overeenstemming inzake de Interoperabiliteitsrichtlijn, en de Commissie zal alles in het werk stellen om snelle overeenstemming te bereiken over de andere twee aspecten van deze maatregelen.</p>
      <p sl="fr">Mijnheer de Voorzitter, sta alstublieft toe dat ik mijn oprechte dank betuig aan alle leden die een volgehouden inspanning hebben geleverd in een zodanig technische aangelegenheid. Volgens mij heeft dit ons geholpen veel sneller vooruitgang te boeken, want indien een tweede lezing overwogen had moeten worden, zouden we een kostbaar jaar hebben verloren. Ik denk dan ook dat 2007 een goed jaar zal zijn voor het spoorvervoer en bijgevolg ook een goed jaar voor de strijd tegen de opwarming van de aarde, waaraan het spoorvervoer, zoals bekend, een bijzonder nuttige bijdrage kan leveren.</p>
    </intervention>
    <intervention id="3-160" speaker_id="4470" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">Aangezien er geen twee treinen tegelijkertijd op hetzelfde perronspoor kunnen aankomen, zullen we morgen stemmen over het verslag van Costa en op dinsdag 11 december in Straatsburg over het verslag van Ortuondo Larrea.</p>
      <p sl="nl">Schriftelijke verklaringen (artikel 142)</p>
    </intervention>
    <intervention id="3-161" speaker_id="33982" name="Marian-Jean Marinescu" is_mep="True" mode="written">
      <p sl="ro">Het voorstel van de Commissie om de wetgeving inzake interoperabiliteit te verbeteren, wordt op prijs gesteld, aangezien het nodig is het spoorvervoersysteem in de Europese Unie te verbeteren.</p>
      <p sl="ro">De nationale procedures voor de certificatie van locomotieven en rollend materieel, alsmede deze voor de certificatie van locomotiefbestuurders, verschillen sterk, wat een belemmering vormt voor het vrij verkeer van treinen op het grondgebied van de Unie.</p>
      <p sl="ro">Het is van bijzonder belang dat de voorschriften inzake interoperabiliteit worden uitgebreid naar het gehele spoorwegennet van de Gemeenschap. Er worden al trans-Europese netwerken ontworpen volgens het beginsel van interoperabiliteit en daarom moeten investeringen zich concentreren op de normale spoorwegen en alle categorieën van rollend materieel, opdat ze zouden voldoen aan de gemeenschappelijke Europese normen in de toekomst.</p>
      <p sl="ro">Interoperabiliteit is een vereiste, maar er zijn ook regio’s in de Europese ruimte waar er geen spoorwegen kunnen worden aangelegd die compatibel zijn met hogesnelheidstreinen: berggebieden, geïsoleerde gebieden over het algemeen, spoorwegen die door tunnels en viaducten gaan.</p>
      <p sl="ro">Ik vind dat de wetgever specifieke bepalingen moet uitvaardigen, omdat we enerzijds deze regio’s de voordelen van spoorvervoer niet kunnen ontzeggen en anderzijds de voorwaarden voor de veiligheid van de passagiers, de treinen en de infrastructuur zelf niet kunnen negeren.</p>
    </intervention>
    <intervention id="3-162" speaker_id="36281" name="Silvia-Adriana Ţicău" is_mep="True" mode="written">
      <p sl="ro">De nationale regels inzake spoorwegveiligheid die worden opgelegd door de lidstaten zijn van essentieel belang voor de conformiteit met de veiligheidseisen en de interoperabiliteit van de spoorwegsystemen.</p>
      <p sl="ro">Wanneer rollend materieel in dienst wordt gesteld, moet er een rechtspersoon worden aangewezen die instaat voor het onderhoud ervan. Ik ben van mening dat de technische specificaties de elementaire parameters en de technische kenmerken moeten aangeven die vereist zijn voor het onderhoud van componenten, ondergroepen of assemblages die zijn ingebouwd of zijn ontworpen om te worden ingebouwd in een spoorwegsubsysteem.</p>
      <p sl="ro">Op 66 procent van het Roemeense spoorwegennet gelden snelheidsbeperkingen wegens de staat van de spoorweginfrastructuur, en 77 procent van het rollend materieel is versleten. Roemenië moet investeren in de ontwikkeling van het spoorvervoer. Ik acht het bijzonder belangrijk dat Roemenië en Bulgarije snel verbonden worden met het hogesnelheidsspoorwegsysteem.</p>
      <p sl="ro">De veiligheid van het spoorvervoer is van essentieel belang. De eerste reeks ontwerpen betreffende de gemeenschappelijke veiligheidsdoelstellingen voor spoorwegen, die tot doel heeft de veiligheidsprestaties van de spoorwegsystemen in de lidstaten te verbeteren, zal worden aangenomen door de Commissie tegen 30 april 2009 en de tweede reeks ontwerpen tegen 30 april 2011. Ik verzoek de Europese Commissie om de nieuwe lidstaten te helpen toegang te krijgen tot de Gemeenschapsinstrumenten om de transportinfrastructuur te ontwikkelen.</p>
    </intervention>
  </section>
  <section id="creitem19" title="19. Coördinatie van bepaalde wettelijke en bestuursrechtelijke bepalingen in de lidstaten inzake de uitoefening van televisie-omroepactiviteiten(debat)">
    <intervention id="3-164" speaker_id="4470" name="De Voorzitter" is_mep="True" mode="spoken">
      <p sl="nl">Aan de orde is de aanbeveling voor de tweede lezing (A6-0442/2007), namens de Commissie cultuur en onderwijs, betreffende de coördinatie van bepaalde wettelijke en bestuursrechtelijke bepalingen in de lidstaten inzake de uitoefening van televisieomroepactiviteiten (10076/6/2007 - C6-0352/2007 - 2005/0260(COD) (Rapporteur: mevrouw Hieronymi).</p>
    </intervention>
    <intervention id="3-165" speaker_id="4279" name="Ruth Hieronymi" is_mep="True" mode="spoken" role="rapporteur">
      <p sl="de">Mijnheer de Voorzitter, commissaris, dames en heren, we bespreken vandaag het voorafgaand onderhandeld gemeenschappelijk standpunt van het Parlement en de Raad betreffende de herziening van de Richtlijn inzake de uitoefening van televisieomroepactiviteiten. We kunnen dit beschouwen als een groot succes voor het Parlement, de Raad en de Commissie. Daarom zou ik willen beginnen met mijn hartelijke dank te betuigen aan mijn parlementaire collega’s van alle fracties en alle betrokken commissies, vooral de schaduwrapporteurs van de Commissie cultuur en onderwijs, Henri Weber, Ignasi Guardans Cambó en Helga Trüpel. Zij hebben veel gedaan om het mogelijk te maken dat wij vandaag een succes, een gemeenschappelijk resultaat, kunnen voorstellen.</p>
      <p sl="de">Mijn dank gaat ook uit naar commissaris Reding - commissaris van het jaar 2007, proficiat! - die het voorstel voor de herziening van de Richtlijn heeft ingediend met een even grote vastberadenheid als samenwerkingsbereidheid, en er samen met ons aan gewerkt heeft.</p>
      <p sl="de">Ik wil ook de Raad bedanken, en met name het Duitse voorzitterschap, onder wiens leiderschap het mogelijk was om het gemeenschappelijk standpunt te bereiken, alsook het huidige Portugese voorzitterschap, dat het bereikte gemeenschappelijk standpunt flink verdedigd heeft, waardoor wij in staat zijn er vandaag over te debatteren en er morgen over te stemmen.</p>
      <p sl="de">Televisie zonder grenzen is van cruciaal belang voor de vrijheid van informatie en het pluralisme in de media in Europa. Daarom zijn wij zeer verheugd over het feit dat we erin geslaagd zijn deze Richtlijn net op tijd te actualiseren. Op basis van het land van oorsprong-beginsel hebben we gemeenschappelijke doelstellingen bereikt voor traditionele en nieuwe vormen van televisie, ongeacht het platform. Voor de traditionele televisie betekent dit vooral het Europawijde recht op korte nieuwsverslagen, de waarborging van betere toegang voor mensen met een handicap, betere controle op reclame gericht op kinderen, en onafhankelijk nationaal mediatoezicht.</p>
      <p sl="de">Toch hebben we ook de financiële basis voor commerciële uitzendingen verbeterd, niet door meer reclame - het maximum van 12 minuten per uur blijft gehandhaafd - maar door meer flexibele regels te introduceren. We hebben de moeilijke stap genomen productplaatsing toe te staan zodat private tv-omroeporganisaties, in mededinging met Google en andere rivalen, in de toekomst in staat zullen zijn om free-to-air tv-diensten aan te bieden. Het was het Europees Parlement dat zich ingezet heeft voor op dit gebied gepaste transparantierichtlijnen.</p>
      <p sl="de">Voor moderne internettelevisie is, na de beslissing van morgen en de daaropvolgende implementatie op nationaal niveau, het beginsel van toepassing dat televisie een economisch en cultureel product blijft, ongeacht de gebruikte technologie. Dat is het Europese model dat we met deze Richtlijn voor audiovisuele mediadiensten, zoals de richtlijn in de toekomst zal heten, hebben veiliggesteld. Internettelevisie en mobiele televisie moeten ook een toekomst hebben in Europa, niet alleen als economisch product, maar ook als fundamentele garantie van informatievrijheid en pluralisme in de media.</p>
      <p sl="de">Daarom is het zo belangrijk dat wij net op tijd de aanzet hebben gegeven tot deze gemoderniseerde richtlijn. “Net op tijd” betekent dat de aangekondigde onderhandelingen over het telecommunicatiepakket, die ondertussen begonnen zijn, alsmede de debatten over online inhoud kunnen plaatsvinden tegen de achtergrond van deze verduidelijkte kaderregeling voor traditionele en nieuwe audiovisuele mediadiensten.</p>
      <p sl="de">Daarom vraag ik u om uw steun bij de stemming van morgen, zodat we een ruime meerderheid halen ten gunste van de vooruitgang in ons Europese mediabeleid.</p>
    </intervention>
    <intervention id="3-166" speaker_id="photo_generic" name="Viviane Reding" is_mep="True" mode="spoken">
      <p sl="fr">lid van de Commissie. − Mijnheer de Voorzitter, het geeft een moeder altijd veel voldoening het kind dat zij op de wereld heeft gezet, te zien opgroeien tot een intelligente en levenslustige tiener. Zo voel ik mij vanavond ten aanzien van onze richtlijn voor audiovisuele mediadiensten “zonder grenzen”, een gevoel van voldoening en trots dat ik wil delen met de meter van het kind, onze uitstekende rapporteur Ruth Hieronymi.</p>
      <p sl="fr">Er zijn vele manieren om de intelligentie van een kind te testen. Mevrouw Hieronymi heeft ze opgesomd: een toepassingsgebied dat is aangepast aan toekomstige audiovisuele middelen, aangezien het is uitgebreid tot audiovisuele media op aanvraag, bijvoorbeeld video op aanvraag; de herbevestiging van het land van oorsprong-beginsel, en bijgevolg de consolidatie van het vrij verkeer van programma’s, met toevoeging van een intelligente samenwerkings- en dialoogprocedure om eventuele conflicten te voorkomen of te beslechten; een evenwicht tussen respect voor consumenten en aanvullende vrijheid voor onze ondernemingen; een versterking van het recht op informatie met de nieuwe regeling inzake de toegang tot korte fragmenten van belangrijke gebeurtenissen. Al deze nieuwe kenmerken, en nog andere, zijn naar mijn gevoel het bewijs dat er een intelligent evenwicht is gevonden tussen vernieuwing en eerbiediging van waarden.</p>
      <p sl="fr">Als bewijs voor de vitaliteit van het kind noem ik de bevordering van culturele diversiteit in de digitale omgeving, de erkenning van nieuwe reclametechnieken, de eindelijk tot stand gekomen kaderregeling voor productplaatsing, de aandacht die eindelijk besteed wordt aan de toegang tot audiovisuele media voor onze medeburgers met een visuele of auditieve handicap en het vertrouwen in de industrie door regelingen om de richtlijn toe te passen door middel van zelfregulering of coregulering.</p>
      <p sl="fr">Het Parlement heeft er in grote mate toe bijgedragen dat het kind de adolescentie heeft bereikt, en ik wens hiervoor mijn dank te betuigen. Dit is een nieuw voorbeeld van de uitstekende samenwerking tussen de drie instellingen, die erin geslaagd zijn een wetgeving te creëren die een essentiële basis zal vormen voor de sector en de cultuur van morgen.</p>
      <p sl="fr">Het is nu tijd dat het kind het ouderlijke nest verlaat en zijn vleugels spreidt als een volwassene. Voor een Gemeenschapsrichtlijn betekent dit de omzetting door de lidstaten. In overeenstemming met het EU-beleid hoop ik dat dit stadium het kind niet zwaarlijvig maakt. Dat zou des te meer paradoxaal zijn daar we in de nieuwe richtlijn de sector ertoe oproepen codes van goed gedrag te ontwikkelen inzake tot kinderen gerichte reclame die leidt tot zwaarlijvigheid. Daarom hoop ik dat de lidstaten het zoveel mogelijk zullen nalaten om nationale verplichtingen toe te voegen ten nadele van hun audiovisuele sector.</p>
      <p sl="fr">Ik ben er absoluut zeker van dat de tekst die morgen ter goedkeuring aan u zal worden voorgelegd, echte rechtszekerheid zal bieden aan de sector, en ook onze maatschappelijke en culturele waarden zal bevorderen. Met deze kaderregeling neemt de EU een voorsprong op de wetgeving van andere werelddelen. Ik vind dat we er trots op kunnen zijn. We helpen onze sectoren ook met het creëren. We dragen bij aan de best mogelijke financiering voor onze films en de toegang voor Europeanen tot topprogramma’s op kosteloze televisienetten: vanavond heb ik, samen met u en dankzij u, het gevoel dat wij onze missie volbracht hebben.</p>
    </intervention>
    <intervention id="3-167" speaker_id="28124" name="Gunnar Hökmark" is_mep="True" mode="spoken">
      <p sl="sv">namens de PPE-DE-Fractie . − Mijnheer de Voorzitter, laat mij om te beginnen onze rapporteur bedanken en feliciteren voor haar werk in deze aangelegenheid, alsook de commissaris. Dit is een aangelegenheid waarover er vele verschillende en zeer stevige opvattingen heersen, toch hebben we een voorstel klaar dat we hier vanavond bespreken en dat de toekomstige richting van de Europese televisie aangeeft.</p>
      <p sl="sv">Ik acht het belangrijk enkele zaken te benadrukken. Onder andere leggen we het beginsel van land van oorsprong vast in de wetgeving, dat houdt een betere en sterkere basis voor verscheidenheid en voor de gemeenschappelijke Europese televisie in en - een belangrijk punt - betere voorwaarden voor een Europese filmindustrie, aangezien er een nauw verband hiermee is. Het betekent ook een beter toepassingsgebied voor kosteloze media buiten de grenzen van Europa.</p>
      <p sl="sv">Natuurlijk hadden bepaalde zaken nog beter gekund. Persoonlijk zou ik het goed gevonden hebben als we meer openheid hadden gehad op het gebied van reclametijd, maar er is hier gezorgd voor meer flexibiliteit. Ik vind dat het voorstel dat nu is teruggekomen inzake productplaatsing, ook een verbetering betekent. We hebben daarom reden om tevreden te zijn met de geboekte vooruitgang.</p>
      <p sl="sv">Laat me nog één ding zeggen met betrekking tot de toekomst, aangezien deze wetgeving verregaand gebaseerd is op het verschil tussen zogenaamd lineaire en niet-lineaire mediadiensten. Ik denk dat het verschil in de toekomst steeds minder een rol zal spelen. Het is nu al duidelijk dat het verschil niet zo groot of zo ter zake doend is. Ik denk dat het belangrijk is de ontwikkelingen op dit gebied te volgen, zodat we niet eindigen met een situatie waarin traditionele televisiemedia in Europa in een minder gunstige positie verkeren dan degene die uitzenden op niet-lineaire manieren, via het internet of op een andere manier, omdat dat op de lange termijn onze kansen op wereldschaal kan schaden. Ik wil de rapporteur nogmaals bedanken en opmerken dat we een stap vooruit hebben gezet.</p>
    </intervention>
    <intervention id="3-168" speaker_id="1129" name="Catherine Trautmann" is_mep="True" mode="spoken">
      <p sl="fr">namens de PSE-Fractie. − Mijnheer de Voorzitter, commissaris, dames en heren, ik wil beginnen met mijn collega Henri Weber te citeren. Deze tekst is een aanvaardbaar compromis voor de socialistische fractie en we zijn er tijdens de onderhandelingen in geslaagd enkele waardevolle bepalingen toe te voegen om het Europese audiovisuele model te behouden. Ik wens onze rapporteur, mevrouw Hieronymi, te bedanken voor haar vastberadenheid, geduld en ook bijzonder open en positieve zin voor compromis.</p>
      <p sl="fr">Bepaalde kwesties in verband met de digitale revolutie binnen de context van de kenniseconomie hebben deze herziening noodzakelijk gemaakt. De regelgeving is op een gepaste manier uitgebreid tot de nieuwe audiovisuele diensten. De bescherming van minderjarigen is gegarandeerd, evenals de bescherming van EU-burgers tegen het aanzetten tot discriminatie van alle aard. Deze nieuwe diensten zullen bijdragen aan de financiering van films en Europese audiovisuele producties. Een percentage van hun omzet zal op steunrekeningen worden gezet en er zal een gegarandeerde opname van Europese producties in online catalogi zijn. Pluralisme in de media is nu een officiële vereiste geworden. De rol van de regelgevende instanties is versterkt en de goedkeuring van bepalingen met betrekking tot toegankelijkheid voor iedereen wordt ten sterkste aanbevolen aan de lidstaten.</p>
      <p sl="fr">Wat betreft reclame wilde de socialistische fractie de regels van de huidige richtlijn behouden. Als reclame beperkt is tot 20 procent per uur, bedraagt de duur tussen twee reclameblokken 30 minuten, terwijl wij in Europa 45 minuten wensten te behouden. We zijn desalniettemin tevreden dat productplaatsing verboden wordt tijdens documentaires, informatieve uitzendingen en kinderprogramma’s. De lidstaten kunnen er echter voor kiezen dit soort reclame toe te laten tijdens films, tv-fictie en sportprogramma’s. In dat geval gelden er strenge regels voor productplaatsing, om misbruik en nadelige gevolgen te voorkomen.</p>
      <p sl="fr">Er is dus een evenwicht gevonden tussen vrijheid van meningsuiting, verspreiding van informatie, toegang van het publiek tot nieuwe diensten, zoals VOD (video op aanvraag), en inhoud met een culturele en economische waarde. Doordat de nadruk gelegd wordt op kwaliteit, zullen de Europese producties hun positie kunnen versterken. Dat is een van de belangrijkste gevolgen van de richtlijn.</p>
    </intervention>
    <intervention id="3-169" speaker_id="28411" name="Ignasi Guardans Cambó" is_mep="True" mode="spoken">
      <p sl="fr">namens de ALDE-Fractie. − Mijnheer de Voorzitter, ik heb het gevoel dat we aan het einde gekomen zijn van een zeer lange reis. Het heeft veel tijd gevergd en ook inspanningen van veel mensen, veel parlementsleden en veel deskundigen, zelfs mensen die dit debat van dichtbij gevolgd hebben van buiten het Huis, omdat het zo belangrijk was voor hen. We zouden allemaal heel tevreden moeten zijn over onszelf, omdat de tekst die voortgekomen is uit al deze onderhandelingen en debatten, morgen, als er zich geen verrassingen voordoen, unaniem zal worden aangenomen, misschien zelfs zonder stemming, wat werkelijk het bewijs is dat een dergelijke tekst nagenoeg bij acclamatie kan worden aangenomen.</p>
      <p sl="fr">Het tijdstip is daarom aangebroken om mevrouw Hieronymi en de andere schaduwrapporteurs, maar toch vooral mevrouw Hieronymi, en ook, moet ik zeggen, de commissaris te feliciteren. Ze zegt dat ze het gevoel heeft dat de missie volbracht is. Ze heeft gelijk. Vandaag mag ze echt dat gevoel hebben.</p>
      <p sl="fr">We zullen een duidelijke kaderregeling aannemen met duidelijke regels die investeringen in audiovisuele middelen veiliger en zekerder maken. De regels kunnen worden uitgebreid tot nieuwe digitale media en nieuwe middelen gekoppeld aan nieuwe media, met alle essentiële kenmerken die vereist zijn voor de bescherming van consumenten en minderjarigen, zonder daarbij de bestaande bepalingen te overlappen of te versterken, want de middelen zijn nieuw en de rechtsantwoorden moeten ook nieuw zijn.</p>
      <p sl="fr">De nieuwe regels maken reclame zeker meer flexibel. We zijn ons daarvan bewust. We hebben erover gedebatteerd en we hebben er onze steun aan gegeven. Het was mijn fractie die zich veruit het hardst ingespannen heeft om ervoor te zorgen dat deze tekst er eindelijk doorkwam, omdat we het Europese audiovisuele model niet gedenaturaliseerd hebben. Zo ver zijn we nooit gegaan, maar we weten dat - en we moeten dit luidop zeggen, want we hebben ook productplaatsing gesteund en we hebben dat in eer en geweten gedaan - als we kosteloze televisie voor de kijkers willen - televisie is nooit kosteloos, maar kan het zijn voor de kijkers - en als we niet willen dat deze kosteloze televisie alleen wordt betaald door belastingheffing en overheidsgeld, er financieringsmiddelen binnen het kader van mededinging nodig zijn. Het is tegen deze achtergrond dat we hebben ingestemd met productplaatsing. We hebben het transparant gemaakt en we hebben heel duidelijk vastgelegd hoe en wanneer het mag worden toegepast.</p>
      <p sl="fr">Het is nu tijd om regelingen te treffen voor de invoering. Ik zou de Commissie opnieuw willen vragen haar verantwoordelijkheden op te nemen. Het is waar dat het kind het ouderlijke nest heeft verlaten, maar niet volledig. Er moet nauw worden toegezien op de invoering en, commissaris, er moet met name iets gedaan worden aan één aspect dat mij ernstige zorgen baart. Volgens mij heerst in sommige lidstaten het algemene gevoel dat, tussen nu en het moment van de invoering, de Europese televisie niet gereglementeerd is. Men zou kunnen zeggen: het gevoel dat er geen wetten meer gelden. Dat is echter niet het geval. De Richtlijn Televisie zonder grenzen, die nog altijd van kracht is, legde reeds regels voor reclame vast, regels die bepalen wat mocht en wat niet mocht. Er heerst het algemene gevoel dat, in afwachting van de invoering van de nieuwe regelgeving, de nieuwe richtlijn in de lidstaten, de geldende regels niet meer van toepassing zijn. Het is uw verantwoordelijkheid en die van de Commissie om duidelijk te maken dat dit een misvatting is en dat de situatie zo niet mag worden bekeken.</p>
    </intervention>
    <intervention id="3-170" speaker_id="28391" name="Zdzisław Zbigniew Podkański" is_mep="True" mode="spoken">
      <p sl="pl">namens de UEN-Fractie. − Mijnheer de Voorzitter, de amendementen op de Richtlijn van het Europees Parlement en de Raad betreffende de coördinatie van bepaalde wettelijke en bestuursrechtelijke bepalingen in de lidstaten inzake de uitoefening van televisieomroepactiviteiten hebben tot doel ervoor te zorgen dat ontvangers van audiovisuele mediadiensten in lidstaten de voordelen van de interne markt ten volle kunnen benutten door invoering van het beginsel van regelgeving volgens land van oorsprong.</p>
      <p sl="pl">De aanpassing van de richtlijn zal de bepalingen van de Europese Unie afstemmen op de recentste technologische ontwikkelingen. Het voorstel van de Europese Commissie maakt een onderscheid tussen lineaire diensten, dit willen zeggen uitzending via traditionele, internet- of mobiele televisie waarbij continu inhoud worden geleverd aan de kijker in een doorlopend programma, en niet-lineaire diensten, vergelijkbaar met televisie die wordt gedownload van een netwerk op aanvraag.</p>
      <p sl="pl">Het behoud van de Richtlijn Televisie zonder grenzen in haar huidige vorm zou de ongerechtvaardigde verschillen in de wettelijke behandeling van verschillende methodes om soortgelijke of identieke media-inhoud te verspreiden, vergroten. De huidige bepalingen met betrekking tot televisie zouden van kracht moeten blijven voor lineaire diensten. Voor niet-lineaire diensten zouden er echter minimale fundamentele bepalingen moet worden vastgelegd. Deze zouden bijvoorbeeld betrekking kunnen hebben op de bescherming van minderjarigen, het verbod op het aanzetten tot rassenhaat en het verbod op sluikreclame. Daar is allemaal voor gezorgd in de voorgestelde amendementen. De Fractie Unie voor een Europa van Nationale Staten zal daarom voor dit voorstel stemmen.</p>
    </intervention>
    <intervention id="3-171" speaker_id="28240" name="Helga Trüpel" is_mep="True" mode="spoken">
      <p sl="de">namens de Verts/ALE-Fractie. − Mijnheer de Voorzitter, in onze hervatte debatten over de nieuwe versie van de Richtlijn inzake de uitoefening van televisieomroepactiviteiten, die voortaan “Richtlijn Audiovisuele mediadiensten” zal heten, hebben we ook voortdurend gedebatteerd over het culturele beleid in verband met culturele diversiteit en handhaving van de kwaliteit van televisie-uitzendingen. Met het eindbesluit van het Parlement begint het wetgevende proces pas echt, dus we kijken al vooruit.</p>
      <p sl="de">Ik dring er bij de lidstaten op aan gebruik te maken van het subsidiariteitsbeginsel dat is opgenomen in de Richtlijn en de speelruimte volledig te benutten voor meer culturele en mediale verscheidenheid. Dit geldt vooral voor meer rechten voor onafhankelijke producenten, een bijdrage van aanbieders van niet-lineaire diensten, bijvoorbeeld video on demand , ter ondersteuning van Europese producties, en een beperking van de mogelijkheden tot productplaatsing. Zeker de publieke omroepen in Europa moeten afzien van productplaatsing.</p>
      <p sl="de">In het kader van de werkzaamheden aan de nieuwe versie van de Richtlijn hebben we een fundamentele discussie gevoerd over hoeveel marktliberalisering wenselijk is en op welke gebieden we precies willen reguleren. Vanuit het perspectief van de groenen heeft de discussie geleid tot een te marktgerichte, vooral reclamemarktgerichte liberalisering. Onze fractie zal daarom morgen niet stemmen voor de nieuwe versie van de richtlijn. De talrijke nieuwe mogelijkheden voor nog meer reclame - zowel in sportprogramma’s, feuilletons als speelfilms - zal de kwaliteit van de Europese media nadelig beïnvloeden. Publieke omroepen zullen daarom in de toekomst een nog belangrijker rol spelen en de nationale wetgevers moeten hen in staat stellen om hun informatieve en educatieve taak zo uitvoerig mogelijk te vervullen, ook via nieuwe media zoals mobiele of internettelevisie. Daarom moeten we op Europees niveau ook bij de nieuwe versie van de Telecommunicatierichtlijn het juiste kader creëren, wanneer uitzendingen in de toekomst in grotere mate via mobiele telefoons of het internet zullen worden ontvangen.</p>
    </intervention>
    <intervention id="3-172" speaker_id="1191" name="Doris Pack" is_mep="True" mode="spoken">
      <p sl="de">Mijnheer de Voorzitter, het compromis dat mevrouw Hieronymi - natuurlijk met de hulp van haar collega’s - hier heeft uitgedacht, is er een dat ik van ganser harte kan steunen. Ik wil haar echt hartelijk bedanken; het was een zeer moeilijke taak en ze heeft die schitterend volbracht. Naar mijn mening omvat het compromis het merendeel van wat we wensten te bereiken bij de eerste lezing.</p>
      <p sl="de">Zoals we weten was de oude richtlijn verouderd door het snelle tempo van de technologische ontwikkelingen. Ik heb zelf meegewerkt aan de eerste richtlijn. Nu hebben we iets nieuws: nieuwe uitzendingsmogelijkheden, nieuwe diensten on demand naast traditionele televisie, zodat we deze nieuwe richtlijn nodig hebben. Voor mij was het in dit verband belangrijk het land van oorsprong-beginsel te handhaven en de korte nieuwsverslagen te behouden. Er zijn flexibelere reclameregels geïntroduceerd, maar ik acht het juist het maximum van 12 minuten per uur te handhaven. Cinematografische werken en actualiteitenprogramma’s zullen ook in de toekomst niet worden onderbroken.</p>
      <p sl="de">Eén knelpunt was, zoals u weet, commissaris, productplaatsing. Velen onder ons hebben met een bezwaard gemoed ingestemd met het huidige compromis. Wat echter positief is, is dat het verbod op de eerste plaats komt, gevolgd door de vrijstellingen die hier al vermeld zijn. Ik denk dat als deze correct worden toegepast, er hier geen Amerikaanse toestanden zullen ontstaan. De beperking van reclame in kinderprogramma’s is ook iets wat ik toejuich. Dit compromis stelt de audiovisuele sector in staat het hoofd te bieden aan de grote veranderingen die zich voltrekken en zich aan te passen aan de technologische en marktontwikkelingen. Het compromis helpt de audiovisuele sector in de toekomst meer concurrentievermogen aan de dag te leggen. Dit compromis is, op dit moment, het beste evenwicht tussen pluralisme in de media en culturele diversiteit, en biedt de kans een meer competitieve Europese audiovisuele sector te ontwikkelen.</p>
      <p sl="de">Ik wens nogmaals mijn hartelijke dank te betuigen aan de commissaris en vooral aan onze collega Ruth Hieronymi.</p>
    </intervention>
    <intervention id="3-173" speaker_id="photo_generic" name="Viviane Reding" is_mep="True" mode="spoken">
      <p sl="fr">lid van de Commissie. − Mijnheer de Voorzitter, ik kan alleen maar instemmen met hetgeen zopas gezegd werd: dankzij de bijstand van de instellingen en het engagement van onze rapporteur en haar collega’s, hebben we een richtlijn gemaakt die een toekomst bereidt voor onze audiovisuele sector met het nodige respect voor onze waarden en onze culturen. Het is een grote stap vooruit voor de Europese audiovisuele sector en ik kan daar alleen maar verheugd over zijn, samen met alle sprekers die dit ook al gezegd hebben.</p>
      <p sl="fr">Er is een vraag gesteld: wat zal er gebeuren tussen nu en de feitelijke implementatie van de nieuwe richtlijn? Ik kan het lid wat dit betreft geruststellen. We zullen de regels van de Richtlijn Televisie zonder grenzen blijven toepassen. Ik heb zojuist een inbreukprocedure tegen Spanje ingeleid wegens overschrijding van de reclametijd. Dat staat alle lidstaten die zich niet aan de regels houden, te wachten: tot we nieuwe regels hebben, blijven de oude regels de regel.</p>
    </intervention>
    <intervention id="3-174" speaker_id="4470" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen plaats.</p>
      <p sl="nl">Schriftelijke verklaringen (artikel 142)</p>
    </intervention>
    <intervention id="3-175" speaker_id="28207" name="Claire Gibault" is_mep="True" mode="written">
      <p sl="fr">Ik wens mevrouw Hieronymi en de heer Guardans te feliciteren met hun fantastische overleg met de leden en de kwaliteit van de verslagen die ze hebben opgesteld met de Raad en die hebben geleid tot de voorstelling van dit bijzonder consensueel verslag bij de tweede lezing.</p>
      <p sl="fr">De Raad heeft een groot deel van de verzoeken van het Parlement goedgekeurd en alle verzoeken van mijn fractie. Ik ben verheugd dat twee zaken die mij bijzonder na aan het hart lagen, zijn opgenomen in de tekst: het land van oorsprong-beginsel en de bescherming van kinderen met betrekking tot reclameboodschappen.</p>
      <p sl="fr">Het Parlement heeft bewezen dat het onderhandelingen kon voeren met de Raad en deze onderhandelingen hebben geleid tot een veel uitvoeriger tekst dan oorspronkelijk het geval was. Het was geen gemakkelijke taak, maar we hebben onze doelstelling bereikt. Ik hoop nu dat de omzetting in nationale wet zal worden vergemakkelijkt door goede wil bij onze regeringen.</p>
    </intervention>
    <intervention id="3-176" speaker_id="23806" name="Gyula Hegyi" is_mep="True" mode="written">
      <p sl="hu">De nieuwe regelgeving voor televisie zonder grenzen heeft een ongelijk succes gekend. Het is verheugend dat wij de wettelijke basis leggen voor digitale en niet-lineaire televisie. Het is hoog tijd, gezien de snelle ontwikkeling van de technologie. Het is naar mijn gevoel heel belangrijk dat de openbare televisiestations, die de waarden van de Gemeenschap uitzenden, de mogelijkheden van de nieuwe technologieën benutten. Indien de openbare omroeporganisaties geen gelijke tred kunnen houden met de commerciële kanalen wat betreft technologische kwaliteit, is te vrezen dat ze hun kijkers zullen verliezen en dat hun culturele, maatschappelijke en andere kwaliteitsprogramma’s de jongere generaties niet meer zullen bereiken. De definitieve versie versoepelt de reclameregels aanzienlijk. Het is bijzonder vervelend dat we er niet in geslaagd zijn de slinkse volumestijging van reclame te verbieden, hoewel onze kiezers over heel Europa tegen deze praktijk zijn. Het is ook betreurenswaardig dat zelfs kinderprogramma’s kunnen worden onderbroken door reclame. De regeling inzake productplaatsing is een rationeel compromis. Veel van de doelstellingen van het Europees Parlement worden niet verwezenlijkt door de wetgeving, maar zonder deze wetgeving, zou het gebrek aan regelgeving waarschijnlijk voor nog meer problemen zorgen.</p>
    </intervention>
    <intervention id="3-177" speaker_id="33989" name="Daciana Octavia Sârbu" is_mep="True" mode="written">
      <p sl="ro">Ik ben verheugd over het gemeenschappelijk standpunt van de Raad, dat enkele belangrijke veranderingen teweegbrengt met betrekking tot de bescherming van kinderen en minderjarigen, de toegang van gehandicapte personen tot audiovisuele diensten en de productplaatsing.</p>
      <p sl="ro">Door reclamespots worden alcohol en tabak door jongeren beschouwd als een manier om sociaal aanvaard te worden door volwassenen en deze ondeugden worden geassocieerd met fysieke aantrekkelijkheid, plezier, avontuur en ontspanning. Bovendien ondermijnt intensieve reclame voor voedingswaren en dranken met een hoog vet- en suikergehalte, vooral gericht op kinderen, de positieve initiatieven ten behoeve van de volksgezondheid, zoals voedingsvoorlichting en juiste etikettering van producten. De Europese Unie heeft te kampen met een zwaarlijvigheidscrisis en televisie verergert dit probleem. In Spanje is 48 procent van de reclame tijdens kinderprogramma’s voor snoep, fastfood en chips, en in Groot-Brittannië zijn voedingswaren met een hoog vet- en suikergehalte goed voor tachtig en negentig procent van de televisiereclame.</p>
      <p sl="ro">De tekst van de Raad legt de nadruk op de ontwikkeling van gedragscodes met betrekking tot reclame voor “junkfood” die gericht is op kinderen, en op de introductie van filtersystemen en pincodes die de bescherming van minderjarigen tegen de negatieve invloed van audiovisuele diensten verhogen en zal een belangrijke rol spelen in de strijd tegen zwaarlijvigheid.</p>
    </intervention>
  </section>
  <section id="creitem20" title="20. Spreektijd van één minuut over kwesties van politiek belang">
    <intervention id="3-179" speaker_id="4470" name="De Voorzitter" is_mep="True" mode="spoken">
      <p sl="nl">Aan de orde is de spreektijd van één minuut over kwesties van politiek belang.</p>
    </intervention>
    <intervention id="3-180" speaker_id="23746" name="Vytautas Landsbergis" is_mep="True" mode="spoken">
      <p sl="en">Mijnheer de Voorzitter, het Europees Parlement heeft onlangs een wijze resolutie aangenomen over de betrekkingen met een van zijn buurlanden. Ik zou u een aantal actuele citaten willen voorlezen. Luistert u alstublieft zorgvuldig en zonder enige schroom: “overwegende dat de bevolking” van Rusland “onvoldoende is geïnformeerd over de ernst van de misdaden die in de” Tweede Wereldoorlog “zijn gepleegd, in het bijzonder in” Finland, de Baltische staten, Katyń en de regio Königsberg; het Parlement “is van mening dat de burgers” van Rusland “recht hebben op de waarheid over de politiek van oorlog en genocide die … in hun naam werd gevoerd en het recht hebben om de namen te weten van degenen die oorlogsmisdaden hebben gepleegd”; het Parlement “gelooft dat” Rusland “zich oprecht met zijn” Sovjet-“verleden moet confronteren om zich verder te kunnen ontwikkelen en dat het leren leven met het verleden een integraal onderdeel is van de weg naar verzoening met de buren” van Rusland.</p>
      <p sl="en">Dit was eigenlijk een door ons Parlement aan Servië gerichte boodschap, een land dat onze suggesties naar waarde wist te schatten, maar aangezien wij er hier in het Parlement geen dubbele standaarden op na houden, dienen soortgelijke vormen van aanmoediging ook te worden gebezigd in onze stukken met betrekking tot Rusland.</p>
    </intervention>
    <intervention id="3-181" speaker_id="28141" name="Lívia Járóka" is_mep="True" mode="spoken">
      <p sl="hu">Dank u wel, mijnheer de Voorzitter. Dames en heren, mijnheer de Voorzitter, ik wil enkele woorden tot u richten over de situatie van de Europese Roma, naar aanleiding van ons advies dat is aangenomen tijdens de laatste plenaire zitting. Ik acht het van essentieel belang dat de Europese Commissie en het Parlement zij aan zij gaan werken en de verantwoordelijkheid voor deze minderheid opnemen, door een veel emfatischer rol te spelen dan ze tot nog toe hebben gedaan, en programma’s voor de insluiting van maatschappelijke groepen die zijn uitgesloten en gemarginaliseerd op te stellen, in te voeren en te monitoren. In dit verband zou het zeer belangrijk zijn dat de leden van het Europees Parlement zij aan zij werken met de commissarissen die direct of indirect instaan voor minderheden en hun integratie en insluiting, en dat zij, als groep van deskundigen, gezamenlijk een allesomvattende, grensoverschrijdende Roma-strategie met doeltreffend toezicht uitwerken, die de mensen die leven in de meeste achtergestelde gebieden alsook de meest kansarme groepen de kans zou bieden toegang te hebben tot de ontwikkelingsprogramma’s van de EU. Daartoe moet er een gemeenschappelijke Europese crisiskaart worden opgesteld die het gemakkelijker maakt de gebieden te beoordelen die worden geteisterd door troosteloze armoede. De Europese Volkspartij was twee jaar geleden de eerste in dit Parlement die een Roma-strategie heeft goedgekeurd. Ik zou willen dat de andere partijen zich hierbij aansloten. Ik acht het heel belangrijk dat wij samen, zij aan zij, verschijnen op de Roma-zitting op 14 februari en opkomen voor deze minderheid. Het is heel belangrijk dat er iets gebeurt. Dank u.</p>
    </intervention>
    <intervention id="3-182" speaker_id="4238" name="Hans-Peter Martin" is_mep="True" mode="spoken">
      <p sl="de">Mijnheer de Voorzitter, ooggetuigen maken melding van een bijna niet te geloven snelheidsovertreding waarbij Harald Rømer, de secretaris-generaal van het Europees Parlement, betrokken was. Hij zou op 14 november van dit jaar omstreeks 15.00 uur in een CD-voertuig met Luxemburgs kenteken onderweg zijn geweest van het Europees Parlement naar het centrum van Straatsburg. Mussen werden verpletterd onder zijn wielen terwijl hij over de Allée de la Robertsau raasde, voertuigen in verkeersfiles voorbijrijdend tegen snelheden van meer dan 100 km/uur. Geschrokken voetgangers moesten van het zebrapad springen om zich in veiligheid te brengen.</p>
      <p sl="de">Ik wil daarom enkele vragen stellen aan de heer Rømer: Was u op dat tijdstip in dit voertuig onderweg? Wie zat er achter het stuur? Welke instructies had u - of had u niet - gegeven aan de bestuurder? Waarom werd er zo roekeloos gereden met het voertuig in kwestie? Waarom werd de snelheidsbeperking zo drastisch overschreden? Denkt u dat de verkeersvoorschriften voor u niet gelden? Vindt u niet dat u, als hoogste ambtenaar van het Europees Parlement, een bijzondere voorkomendheid jegens anderen zou moeten tonen en u aan de verkeersregels zou moeten houden? Is dit hoe u zich in de toekomst wilt gedragen en moeten alle weggebruikers nu op de vlucht slaan als ze u zien komen?</p>
    </intervention>
    <intervention id="3-183" speaker_id="33987" name="Monica Maria Iacob-Ridzi" is_mep="True" mode="spoken">
      <p sl="ro">Vorige zondag hebben de Roemenen voor de eerste keer hun vertegenwoordigers in het Europees Parlement verkozen. Roemenië doet mee met de Europese traditie van rechtstreekse verkiezingen voor het Parlement, waarmee een aanvang is genomen in 1979.</p>
      <p sl="ro">De verkiezing in Roemenië heeft ons aangetoond dat wij een grote verantwoordelijkheid dragen ten opzichte van de Roemeense burgers, tegen wie we meer moeten spreken over de Europese Unie en aan wie we de voor- en nadelen van de familie waartoe we behoren, moeten uitleggen. Hoewel Roemenië het tweede land is dat voor de Europese Unie stemt, was de opkomst voor deze verkiezing relatief laag: 29,4 procent. Niettemin was de verkiezing een daverend succes voor de Europese Volkspartij. Dit forum telt nu nagenoeg drie keer meer vertegenwoordigers van de Democratische Partij in Roemenië en na onze overwinning is het gewicht van de PPE-DE-Fractie in het Europees Parlement gestegen met nagenoeg 4 procent.</p>
      <p sl="ro">Ik dank de Roemenen voor hun vertrouwen en ik dank jullie voor de positieve boodschappen die jullie hebben overgebracht aan de Roemeense kiezers.</p>
    </intervention>
    <intervention id="3-184" speaker_id="38845" name="Pierre Pribetich" is_mep="True" mode="spoken">
      <p sl="fr">Mijnheer de Voorzitter, dames en heren, het zand in de Kosovaarse zandloper loopt aanhoudend verder en 10 december staat voor de deur. Helaas duren het dovemansgesprek tussen een bijzonder autonoom Kosovo binnen de grenzen van Servië en onafhankelijkheid onder toezicht voort. De parlementsverkiezingen van 18 november hebben de politieke ambities alleen versterkt, met een overwinning voor de voorstanders van onafhankelijkheid in een stemming die gekenmerkt werd door een recordaantal onthoudingen.</p>
      <p sl="fr">De EU moet daarom een andere strategie voorstellen dan onafhankelijkheid en zo het Europees buitenlands beleid bevestigen. Alleen al het woord “onafhankelijkheid” is een valstrik en betekent evenveel als chaos voor ons Europa. Door dit proces te aanvaarden, openen we de doos van Pandora met alle nationalismen, regionalismen en lokalismen die dat inhoudt op ons eigen grondgebied.</p>
      <p sl="fr">In een gemondialiseerde wereld is onafhankelijkheid een illusie. Alle partijen moeten worden opgeroepen om een regionale gemeenschap te bouwen met vredige uitwisselingen die de democratische beginselen eerbiedigen zoals het hoort. Door afscheiding en onafhankelijkheid te steunen, zullen we het nationalisme versterken. Laten we de toespraak van president François Mitterrand voor het Parlement niet vergeten: nationalisme is oorlog en oorlog is niet alleen het verleden, maar kan ook onze toekomst zijn.</p>
    </intervention>
    <intervention id="3-185" speaker_id="28116" name="Marian Harkin" is_mep="True" mode="spoken">
      <p sl="en">Mijnheer de Voorzitter, het is zeer waarschijnlijk dat Ierland het enige Europese land zijn zal dat een referendum houdt over het Lissabonverdrag. Ikzelf ben pro-Europees en heb altijd bij elk referendum over een EU-Verdrag vóór gestemd. Nu zit ik echter met een probleem en zou ik de Raad willen vragen het uit de wereld te helpen.</p>
      <p sl="en">Er is een geconsolideerde versie van het Verdrag nodig alvorens wij aan onze burgers kunnen vragen om een geïnformeerde stem uit te brengen. Op pagina 51 van het Verdrag vindt u een goed voorbeeld waarom. Daar vindt u een sectie met de titel “Non-discriminatie en burgerschap”, een sectie die elke burger allicht graag zou willen lezen en begrijpen. In punt 32 van die sectie staat: “Artikel 17 zal worden vervangen door de tekst van artikel 12” en in punt 33 staat: “Een artikel 17a wordt ingevoegd met de tekst van artikel 13; in lid 2 “Wanneer de Raad … vaststelt” vervangen door “het Europees Parlement en de Raad kunnen, volgens de gewone wetgevingsprocedure, … de basisbeginselen vaststellen” en wordt “neemt hij … een besluit volgens de procedure van artikel 251” geschrapt.”</p>
      <p sl="en">Mijnheer de Voorzitter, ik geloof niet dat ik nog meer hoef op te lezen. Ik denk dat het wel duidelijk is.</p>
    </intervention>
    <intervention id="3-186" speaker_id="33964" name="Roberta Alma Anastase" is_mep="True" mode="spoken">
      <p sl="ro">Mijnheer de Voorzitter, ik ben blij u te zien vandaag, drie dagen na een bijzonder belangrijk moment voor Roemenië.</p>
      <p sl="ro">Overeenkomstig het Verdrag betreffende de toetreding tot de Europese Unie heeft Roemenië deze zondag, zes maanden na de aanvankelijk bepaalde datum, verkiezingen voor het Europees Parlement gehouden. Bijgevolg waren de burgers van Roemenië, Europese burgers, in staat direct te kiezen wie hen zou vertegenwoordigen in de meest democratische instelling van de Europese Unie. Ook al lag de opkomst voor de verkiezingen bij het Europese gemiddelde, wat niet zeer hoog is, ik ben ervan overtuigd dat door de betrokkenheid van onze nieuwe collega’s in Roemenië, de Roemeense burgers zich steeds meer bewust zullen worden van de invloed van de werkzaamheden van het Europees Parlement op hun dagelijkse leven. Het feit dat extremistische partijen niet het vereiste aantal stemmen haalden om te mogen zetelen in het Europees Parlement, bewijst dat de Roemeense burgers over Europese rijpheid en verantwoordelijkheid beschikken.</p>
      <p sl="ro">Ik wil deze gelegenheid benutten om iedereen te feliciteren die door de burgers van Roemenië zijn verkozen om hen te vertegenwoordigen in het Europees Parlement en ik hoop dat we kunnen samenwerken voor het welzijn van de Roemenen, ongeacht van welke politieke partij ze lid zijn.</p>
    </intervention>
    <intervention id="3-187" speaker_id="28343" name="Bogusław Rogalski" is_mep="True" mode="spoken">
      <p sl="pl">Mijnheer de Voorzitter, Poolse vissers hebben gisteren gedemonstreerd voor de zetel van de Europese Commissie in Brussel. Ze protesteerden tegen de oneerlijke en discriminatoire maatregelen van de Commissie tegen de Poolse visserijsector.</p>
      <p sl="pl">Het probleem houdt verband met het verbod op kabeljauwvisserij in de Oostzee. Kabeljauw is de belangrijkste bron van inkomsten voor Poolse vissers. Het visserijverbod is opgelegd door de Commissie als straf voor het overschrijden van het jaarlijks quotum voor kabeljauwvangst. Bovendien heeft de Commissie ermee gedreigd voor 2008 helemaal geen vangstquotum aan Polen toe te kennen of het quotum te verlagen. Dat zou zeker het bankroet betekenen van de Poolse visserijsector. De toegekende quota zijn zeer beperkend en zijn gebaseerd op onvolledige en vertekende gegevens betreffende het kabeljauwbestand in de Oostzee.</p>
      <p sl="pl">Tegen deze achtergrond rijst de vraag waarom Polen het enige land was dat onderworpen werd aan controle, terwijl mijn land verzocht had om een gedetailleerde controle van de visserij in alle landen. Duitse, Zweedse en Deense vissers overschrijden de quota ook. Zijn Poolse vissers het offerlam van commissaris Borg? Of is het misschien een poging om concurrenten uit te sluiten door een beroep te doen op de Europese Commissie? De Unie heeft zich het begrip “gelijkheid” duidelijk niet eigen gemaakt, en daarom steun ik dit protest.</p>
    </intervention>
    <intervention id="3-188" speaker_id="24088" name="Maciej Marian Giertych" is_mep="True" mode="spoken">
      <p sl="pl">Mijnheer de Voorzitter, ik zou willen dat wij de zaak van een Egyptische vrouw genaamd Shadia Nagui Ibrahim ter hand nemen. Deze vrouw is veroordeeld tot een gevangenisstraf van drie jaar omdat ze bij haar huwelijk leugenachtig zou hebben beweerd dat ze een christen is. In feite heeft ze de waarheid verteld, want ze is een christen. Ze is lid van de koptische Kerk en wist niet dat haar vader, ook een koptisch christen, zich even bekeerd had tot de islam en daarna weer voor het koptische geloof had gekozen.</p>
      <p sl="pl">Volgens de Egyptische wet is Shadia Nagui Ibrahim een moslim, omdat haar vader ooit een moslim was. Iemands geloof kan niet worden bepaald door het standpunt van nationale of wettelijke autoriteiten. Het is een kwestie van persoonlijke overtuiging. Indien Egypte wil worden beschouwd als een beschaafd land, moet het zijn intolerante antichristelijke wetgeving veranderen.</p>
    </intervention>
    <intervention id="3-189" speaker_id="2187" name="Antonio Tajani" is_mep="True" mode="spoken">
      <p sl="it">Mijnheer de Voorzitter, commissaris, dames en heren, ik wil mij richten tot de commissaris betreffende het misleidende gebruik van de structuurfondsen, helaas een verschijnsel dat steeds meer voorkomt in de Europese Unie.</p>
      <p sl="it">Wat er in Hongarije is gebeurd met het LEADER-programma is eerder schokkend. De plaatselijke actiegroepen van LEADER, die plaatselijke overheden en gemeenten moeten samenbrengen om het LEADER-programma op het Hongaarse grondgebied te benutten en te ontwikkelen, zijn uitsluitend samengesteld uit overheden die tot één politieke partij behoren, namelijk de partij van de nationale regering; plaatselijke overheden waarin niet-gouvernementele partijen zetelen, worden hiervan uitgesloten.</p>
      <p sl="it">Dit is een absoluut schandaal en ik vind dat de Europese Commissie actie moet ondernemen tegen de Hongaarse regering, mogelijk door een inbreukprocedure in te leiden wegens verkeerd gebruik van de structuurfondsen. Plaatselijke mensen vallen uit de boot gewoon omdat hun overheid niet op één lijn staat met de regering.</p>
    </intervention>
    <intervention id="3-191" speaker_id="28514" name="Kyriacos Triantaphyllides" is_mep="True" mode="spoken">
      <p sl="el">Mijnheer de Voorzitter, de conferentie van Annapolis over het Midden-Oosten eindigde met gemengde resultaten voor de Europese Unie. In de voorbije maanden hebben zowel commissaris Waldner en de heer Hoge Vertegenwoordiger Solana ons in de plenaire vergadering gerustgesteld dat de Europese Unie een actieve rol speelt in de vorming van het Midden-Oostenbeleid. Ik heb vandaag de toespraak van president Bush gelezen en vind daar geen teken van terug. Integendeel, ik heb gelezen dat de partijen zijn overeengekomen dat er een mechanisme voor de implementatie van het stappenplan wordt in het leven geroepen, dat zal worden geleid door de VS. Het aangekondigde vredesverdrag zal ook worden geïmplementeerd op basis van het stappenplan, met de VS als scheidsrechter in laatste instantie. Waar blijft de Europese Unie? Welke hoopvolle boodschap kunnen we geven voor de toekomst, wanneer we alleen maar vanaf de zijlijn toekijken?</p>
    </intervention>
    <intervention id="3-192" speaker_id="28276" name="Laima Liucija Andrikienė" is_mep="True" mode="spoken">
      <p sl="lt">Mijnheer de Voorzitter, vorige zaterdag zijn in Rusland - in Moskou en Sint-Petersburg - vredige en volledig wettelijke pogingen van Russische burgers om blijk te geven aan hun afkeuring van het beleid van de huidige Russische regering hardhandig onderdrukt. Er werd geweld gebruikt tegen de leider van de oppositiepartij Een Ander Rusland, Garri Kasparov, de leiders van de Unie van Rechtse Krachten, Nikita Belych en Boris Nemtsov, en andere aanhangers. Ze werden ook gearresteerd door de Militsya. Gary Kasparov werd zelfs veroordeeld tot vijf dagen gevangenschap.</p>
      <p sl="lt">Dit incident bewijst nog maar eens dat de mensen in Rusland geen vrijheid van meningsuiting hebben en in constant gevaar leven, waarbij leden van de oppositie constant moeten vrezen voor de veiligheid van hun familieleden.</p>
      <p sl="lt">Mijnheer de Voorzitter, ik ben er absoluut zeker van dat wij, het Europees Parlement, het ons niet kunnen veroorloven deze gebeurtenissen zomaar te laten voorbijgaan. We kunnen geen andere, lagere standaarden inzake moraliteit, democratie en mensenrechten toepassen ten aanzien van Rusland dan ten aanzien van Birma en Pakistan. Mijnheer de Voorzitter, ik verzoek u met klem iets te ondernemen om de rechten van vrijheid van meningsuiting en van vergadering in Rusland te verdedigen. Het speelt geen rol in welk land mensen vechten voor vrijheid - ze vechten ook voor onze vrijheid. Daarom, overal waar een vrije persoon aan banden wordt gelegd …</p>
      <a text="(De spreker wordt door de Voorzitter onderbroken)"/>
    </intervention>
    <intervention id="3-193" speaker_id="23788" name="De Voorzitter" is_mep="True" mode="spoken">
      <p sl="nl">Dank u wel, mevrouw Andrikienë. Helaas kunnen we niet meer tijd aan dit agendapunt besteden.</p>
    </intervention>
    <intervention id="3-194" speaker_id="23881" name="Marios Matsakis" is_mep="True" mode="spoken">
      <p sl="en">Mijnheer de Voorzitter, ik heb een motie van orde: een aantal van ons zit hier al vanaf zeven uur te wachten - op dit moment is het al tien over half tien - om één minuutje het woord kunnen voeren. Nu beperkt u het geheel tot minder dan vijftien minuten. Dat is niet eerlijk voor de parlementsleden die hier al de hele avond hebben zitten wachten. Ik denk dat we eerder gewaarschuwd hadden moeten worden, zodat we hier niet nodeloos al die uren hadden zitten wachten.</p>
    </intervention>
    <intervention id="3-195" speaker_id="23788" name="De Voorzitter" is_mep="True" mode="spoken">
      <p sl="nl">Ik begrijp uw ergernis. Ik ben pas twee minuten geleden tot voorzitter gemaakt. Er is mij echter meegedeeld dat we helaas nog maar zeer weinig tijd hebben. We moeten ons debat om middernacht sluiten en we moeten nog veel agendapunten behandelen. Het spijt me zeer.</p>
    </intervention>
  </section>
  <section id="creitem21" title="21. Controle op verwerving en voorhanden hebben van wapens\(debat)">
    <intervention id="3-197" speaker_id="23788" name="De Voorzitter" is_mep="True" mode="spoken">
      <p sl="nl">Aan de orde is het verslag (A6-0276/2007) van mevrouw Kallenbach, namens de Commissie interne markt en consumentenbescherming, over het voorstel voor een richtlijn van het Europees Parlement en de Raad tot wijziging van Richtlijn 91/477/EEG inzake de controle op de verwerving en het voorhanden hebben van wapens [COM(2006)0093 - C6-0081/2006 - 2006/0031(COD) ].</p>
    </intervention>
    <intervention id="3-198" speaker_id="photo_generic" name="Günter Verheugen" is_mep="True" mode="spoken">
      <p sl="de">vicevoorzitter van de Commissie . − Mijnheer de Voorzitter, dames en heren, vuurwapens zijn geen gewoon type product zoals ieder ander. Een reeks tragische gebeurtenissen - in Erfurt, Antwerpen, Helsinki en elders - hebben duidelijk aangetoond welk gevaar vuurwapens betekenen voor de veiligheid van onze burgers, vooral kinderen. We hebben daarom nood aan zeer strenge regels voor de productie, de verkoop en het bezit van vuurwapens.</p>
      <p sl="de">Hoewel onze Europese wetgeving uitdrukkelijk toestaat dat lidstaten verder gaan dan het in de gemeenschapswetgeving vastgelegde beschermingsniveau, ben ik zeer dankbaar dat het Parlement heeft gestreefd naar een aanzienlijke verbetering van de veiligheidsniveaus in Europa met betrekking tot vuurwapens. Mijn dank gaat met name uit naar de rapporteur van de Commissie interne markt en consumentenbescherming, mevrouw Kallenbach, en de voorzitter van deze Commissie, mevrouw McCarthy. Ik wil hen beiden uitdrukkelijk bedanken voor de uitstekende samenwerking.</p>
      <p sl="de">Sta me toe u te herinneren aan de achtergrond van de vandaag genomen beslissing. Het uitgangspunt was de noodzaak verscheidene amendementen aan te brengen aan onze wetgeving, om ons in staat te stellen het Vuurwapenprotocol van de Verenigde Naties te ratificeren. Een uitvoerige herziening van de Europese vuurwapenwetgeving was pas voor daarna gepland. Dankzij u, dames en heren, hebben we dat in één grote stap gedaan, bij de eerste poging, want ook de Raad heeft vandaag voor ons het eenvormige voorstel zijn zegen gegeven.</p>
      <p sl="de">Er moesten oplossingen worden gevonden voor een aantal moeilijke kwesties en het resultaat van vandaag zal toetsing doorstaan. Wij tasten de verschillende tradities en culturele eigenheden van onze lidstaten niet aan, maar eerbiedigen de ver teruggaande en zeer uiteenlopende tradities op het gebied van jagen, sportschieten en wapens verzamelen. Een Europese vuurwapenpas zal grensoverschrijdend reizen gemakkelijker maken en een gezonde basis leggen voor transnationale bijeenkomsten van jagers en sportschutters in de toekomst. We hebben ook gekozen voor een gepaste markering en registratie van vuurwapens om grensoverschrijdende handel in en vervoer van vuurwapens in de interne markt mogelijk, maar ook transparanter en daardoor veiliger te maken.</p>
      <p sl="de">Een belangrijke vernieuwing is de registratie van alle wapens in persoonlijk bezit. We moeten weten wie welke wapens heeft. De registratie zal ons in staat stellen het illegale bezit van of de illegale handel in vuurwapens nog meer te beteugelen. De gegevens zullen 20 jaar bijgehouden worden, zodat traceerbaarheid gegarandeerd is voor een voldoende lange periode. Dat is zeker een heuglijk feit. In dit verband overweegt de Commissie echter in een verklaring te verduidelijken hoe wij de nieuwe overweging 9 sexies van de Gegevensbeschermingsrichtlijn interpreteren.</p>
      <p sl="de">We hebben ook besloten de aankoop van vuurwapens door minderjarigen van minder dan 18 jaar in de toekomst te verbieden. Europa geeft daarmee een duidelijk signaal dat jongeren geen toegang mogen hebben tot vuurwapens. Natuurlijk zullen we nog altijd toestaan dat jonge sportschutters en jagers, onder de leeftijd van 18 jaar, hun hobby uitoefenen, maar alleen onder toezicht van volwassenen, bijvoorbeeld ouders of instructeurs. Er hebben zich al veel te veel tragedies voorgedaan doordat vuurwapens in de handen van jongeren zijn beland. Ik hoop dat de nieuwe regels zullen helpen meer van dergelijke tragedies te voorkomen en het besef te vergroten, vooral bij jonge sportschutters en jagers, dat er bijzonder zorgvuldig moet worden omgegaan met wapens.</p>
      <p sl="de">De technologische ontwikkelingen en criminele activiteiten in Europa hebben ons voor een probleem gesteld. Ik heb het over de ombouw van imitatiewapens, die op zich niet gevaarlijk zijn, in wapens waarmee kan worden geschoten. Dit probleem is voor het eerst onder onze aandacht gebracht door mevrouw McCarthy. Daardoor kon de wet de facto omzeild worden. Daar wordt nu een einde aan gemaakt. Ik wil terloops opmerken dat we de volgende twee jaar het probleem van de ombouw van imitatiewapens nader moeten onderzoeken, om eventuele veiligheidslacunes te dichten. Hetzelfde geldt voor de vraag hoe we ervoor kunnen zorgen dat vuurwapens doeltreffend onklaar worden gemaakt.</p>
      <p sl="de">Zoals u weet, wilde de Commissie sancties opnemen in de Europese wetgeving, aangezien de arresten van het Europese Hof van Justitie duidelijk zijn op dit punt. De Commissie erkent echter dat overweging 8 een verwijzing naar deze sancties op grond van het strafrecht en het VN-Protocol bevat. Dat is belangrijk aangezien artikel 5 van het VN-Protocol voorschrijft dat de lidstaten sancties moeten toepassen. Ik heb er vertrouwen in dat de lidstaten dit ook in hun nationale wetgeving zullen opnemen. Een verklaring van de Commissie over dit onderwerp zal ook worden ingediend bij het secretariaat van het Europees Parlement . Ik wil met name de heer Alvaro bedanken voor zijn steun hier.</p>
      <p sl="de">Europa zal dus een moderne vuurwapenwetgeving hebben, die de prioriteit geeft aan de veiligheid van zijn burgers en rekening houdt met de noodzaak onze kinderen en jongeren te beschermen. We verhogen daardoor het beschermingsniveau dat wordt geboden door het Gemeenschapsrecht.</p>
      <p sl="de">Het is nu aan de lidstaten om het teken des tijds te erkennen en, rekening houdend met nationale omstandigheden, deze bepalingen individueel verder te ontwikkelen. Dit betekent dat iedere lidstaat die van mening is dat er strengere bepalingen nodig en gepast zijn, mijn persoonlijke steun zal krijgen en alleen maar zal worden aangemoedigd om dergelijke maatregelen te nemen.</p>
      <p sl="de">Ik reken op uw collega’s in de nationale parlementen om duidelijke beslissingen te nemen wanneer het gaat om vuurwapens. Daarbij moet veiligheid altijd op de eerste plaats komen. De beslissing van vandaag effent de weg daarvoor en ik wil u bedanken voor uw steun bij deze onderneming.</p>
      <p sl="de">1) Verklaring inzake sancties</p>
      <p sl="de">“De Commissie is ingenomen met de snelle goedkeuring van de richtlijn van de Raad tot wijziging van Richtlijn 91/477 inzake de controle op de verwerving en het voorhanden hebben van wapens, maar betreurt het dat de Raad gekant is tegen het initiële Commissievoorstel met betrekking tot artikel 16 inzake strafrechtelijke sancties.</p>
      <p sl="de">De Commissie merkt op dat de Gemeenschap bevoegd is om strafrechtelijke sancties op te leggen, overeenkomstig artikel 5 van het Protocol tegen de illegale vervaardiging van en handel in vuurwapens, hun onderdelen, componenten en munitie, dat een aanvulling vormt op Verdrag van de Verenigde Naties tegen transnationale georganiseerde misdaad.</p>
      <p sl="de">De Commissie is aldus van mening dat elk besluit tot ratificatie van het Protocol vergezeld dient te gaan van een bevoegdheidsverklaring die een correcte weerspiegeling vormt van het met deze communautaire bevoegdheid beoogde doel.</p>
      <p sl="de">De Commissie behoudt zich haar institutionele rechten ter zake voor.”</p>
      <p sl="de">2) Ontwerpverklaring inzake gegevensbescherming</p>
      <p sl="de">“De Commissie merkt op dat de verwerking van persoonsgegevens uit hoofde van deze richtlijn onderworpen is aan Richtlijn 95/46/EG en geen afbreuk doet aan de bescherming van individuen met betrekking tot de verwerking van persoonsgegevens uit hoofde van communautaire en nationale wetgeving, en dat het met name de verplichtingen en rechten zoals neergelegd in richtlijn 95/46/EG onverlet laat.</p>
      <p sl="de">Wat dit betreft dient de noodzaak om over gaan tot verlenging van de minimale periode voor de bewaring van gegevensbestanden met informatie over de wapeneigenaren van tien tot twintig jaar, gedegen te worden onderbouwd. De Commissie is ervan overtuigd dat een dergelijke omgang met persoonsgegevens gerechtvaardigd is, zowel gezien het gevaar dat dergelijke wapens vertegenwoordigen als hun lange levensduur, alsook gezien het mogelijke misbruik ervan voor criminele doeleinden. Dit alles vraagt om een goede registratie van zowel vuurwapens als hun eigenaren.</p>
      <p sl="de">Verder wijst de Commissie erop dat gezien de doelstellingen van deze richtlijn, alsook overeenkomstig de vereisten voortvloeiend uit Richtlijn 95/46/EG, enkel en alleen de politie en de juridische autoriteiten toegang verschaft zou mogen worden tot zowel de gecentraliseerde gegevensbank als het systeem dat toegang geeft tot niet-gecentraliseerde gegevensbanken, dit alles voor doeleinden van preventie, navorsing, opsporing en vervolging van misdrijven.”</p>
    </intervention>
    <intervention id="3-200" speaker_id="28236" name="Gisela Kallenbach" is_mep="True" mode="spoken" role="rapporteur">
      <p sl="de">Mijnheer de Voorzitter, commissaris, dames en heren, een zeer langdurig proces nadert een - naar ik hoop - succesvol einde. Om te beginnen wil ik iedereen die een waardevolle bijdrage aan dit proces heeft geleverd, hartelijk bedanken: de schaduwrapporteurs van de Commissie interne markt en consumentenbescherming, de heer Podestà, de heer Lehtinen en mevrouw Riis-Jørgensen, de voorzitter van de Commissie, mevrouw Arlene McCarthy, en het verantwoordelijke secretariaat, het personeel van de rapporteurs voor de Commissie burgerlijke vrijheden, justitie en binnenlandse zaken, de heer Alvaro, en anderen die het proces gesteund hebben, het voorzitterschap van de Raad, vertegenwoordigd door de heer António Delicado en zijn collega’s en, niet in de laatste plaats, de Commissie, vertegenwoordigd door de heer Michel Ayral en zijn collega’s, die door hun commissaris, de heer Verheugen, gemotiveerd werden om een gemeenschappelijke oplossing te vinden.</p>
      <p sl="de">Ik heb veel bijgeleerd tijdens dit proces. Ik heb geleerd welke rol lobbyisten in werkelijkheid kunnen spelen: enkelen van hen hebben constructief bijgedragen aan het bereiken van gemeenschappelijke oplossingen, terwijl anderen er doelbewust op uit waren het proces te dwarsbomen met halve waarheden en verkeerde informatie. Van bij het begin was me duidelijk dat het niet eenvoudig zou zijn om het juiste evenwicht te vinden tussen de vereisten van een goed functionerende interne markt, de gegronde veiligheidszorgen van burgers met betrekking tot het illegale gebruik van vuurwapens en het begrijpelijke verlangen van jagers en sportschutters om hun hobby’s grotendeels ongehinderd te beoefenen. Zoals de heer Verheugen heeft gezegd, wilden we de ervaring met de toepassing van Richtlijn 91/477/EEG benutten, de daarbij vastgestelde tekortkomingen wegwerken en het VN-Vuurwapenprotocol, dat door de Commissie is ondertekend in 2002, omzetten in Gemeenschapsrecht. We waren daarom verplicht bepaalde artikelen op te nemen om de illegale benutting, handel en aankoop van vuurwapens tegen te gaan. Dit compromis houdt rekening met deze vereisten. Ik geef toe dat ik hier en daar de voorkeur zou hebben gegeven aan nog duidelijker bepalingen, bijvoorbeeld om tot een betere wetgeving te komen of om de zaken te vereenvoudigen, en ook dat ik het aantal vuurwapencategorieën in heel Europa beperkt had willen zien tot twee, zoals reeds het geval is in twee derden van de lidstaten. Maar daarvoor heb ik echter geen meerderheid gevonden.</p>
      <p sl="de">Over het algemeen ben ik echter erg tevreden met het bereikte compromis. Men moet bedenken dat we hiermee een gedeeltelijk geharmoniseerde vuurwapenwetgeving implementeren in 27 lidstaten, terwijl er nog altijd zeer uiteenlopende vuurwapenwetten gelden op nationaal niveau. Deze gedeeltelijke harmonisering zal de legale handel vergemakkelijken en bijdragen tot een grotere veiligheid. Men kan nooit voor honderd procent garanderen dat er geen misbruik zal zijn, maar, zoals we reeds gehoord hebben, moeten we het als onze plicht beschouwen er zoveel mogelijk voor te zorgen dat tragedies zoals degene die zich hebben voorgedaan in Duitsland, Finland en België, niet meer kunnen gebeuren.</p>
      <p sl="de">Ik wil nu niet dieper ingaan op de bijzonderheden van de nieuwe wetgeving; u kent deze al en de heer Verheugen heeft er al enkele van genoemd. Ik ben verheugd over het feit dat we tegen 2014 in de lidstaten zullen beschikken over een computerondersteund vuurwapenregister, dit zal de gegevensuitwisseling verbeteren en de traceerbaarheid in geval van misbruik vergemakkelijken of zelfs voor het eerst mogelijk maken. We houden ook rekening met het internettijdperk, aangezien de bepalingen zowel op online aankopen als op winkelaankopen van toepassing zullen zijn.</p>
      <p sl="de">Tot slot wil ik nog enkele opmerkingen maken om uw beslissing gemakkelijker te maken en in te gaan tegen de argumenten van de tegenstanders van een betere Europese vuurwapenwetgeving. De richtlijn zal niet van toepassing zijn op wapen- en munitieverzamelaars, openbare diensten of culturele en historische instellingen. De bepalingen zullen geen terugwerkende kracht hebben. We stellen nationale vuurwapenregisters en geen Europees register voor. Voor koeien hebben we wel een dergelijk register, maar voor vuurwapens lijken de zaken iets moeilijker te liggen. We hebben in principe ook niets tegen fabrikanten, handelaars, sportschutters of jagers die verantwoordelijk omgaan met vuurwapens en zich terdege bewust zijn van hun bijzondere aard.</p>
      <p sl="de">Er is mij verteld dat er tijdens het debat over de oorspronkelijke richtlijn in de jaren 1990 uiting werd gegeven aan zeer ernstige ongerustheid en dat er zeer emotionele discussies werden gevoerd. Later werd de richtlijn echter beschouwd als zeer nuttig, praktisch en doeltreffend. In die zin ben ik er zeker van dat het onderhavige compromis ook een succes zal zijn en ik reken op uw steun.</p>
    </intervention>
    <intervention id="3-201" speaker_id="28246" name="Alexander Alvaro" is_mep="True" mode="spoken">
      <p sl="de">rapporteur voor advies van de Commissie burgerrechten, justitie en binnenlandse zaken. − Mijnheer de Voorzitter, ik denk niet dat er nog veel moet worden toegevoegd aan wat mevrouw Kallenbach net heeft gezegd, behalve dat het voor mij een genoegen was aan de zijde te werken van de voorzitter van de Commissie interne markt en consumentenbescherming, mevrouw Arlene McCarthy, en mijn collega in deze Commissie, Gisela Kallenbach, met wie ik zeer nauw en vertrouwensvol heb samengewerkt in deze fase van het proces. Niet in de laatste plaats wil ik ook de Commissie bedanken, in dit geval vertegenwoordigd door commissaris Verheugen. Zo’n nauwe samenwerking komt niet zo vaak voor.</p>
      <p sl="de">Wat kan men zeggen in één minuut wanneer men al 30 seconden heeft gebruikt om mensen te bedanken?</p>
      <p sl="de">Wat we bereikt hebben, komt in essentie hierop neer: de Europese Unie heeft een duidelijk signaal gegeven dat ze door de legale handel in vuurwapens te reguleren, tegelijkertijd ook de strijd aangaat tegen de illegale handel in en het misbruik van vuurwapens. We hebben duidelijk gesteld dat de Europese Unie geen enkele vorm van misdaad met vuurwapens op haar grondgebied zal dulden, dat we niet zullen tolereren dat mensen wapens gebruiken die niet op legale manier zijn verworven en dat we niet zullen toestaan dat mensen misbruik maken van de rechten die ze hebben verworven door de EU.</p>
      <p sl="de">Ik zeg dit tegen iedereen die vandaag, net zoals ik, talloze e-mails ontvangen heeft van jagers en sportschutters die de Europese Unie beschuldigen van beperking van hun vrijheden: lees de richtlijn, neem contact op met de Commissie en u zult zien dat de Europese Unie gehandeld heeft om haar burgers te beschermen, en niet het tegendeel!</p>
    </intervention>
    <intervention id="3-202" speaker_id="2046" name="Guido Podestà" is_mep="True" mode="spoken">
      <p sl="it">namens de PPE-DE-Fractie. − Mijnheer de Voorzitter, dames en heren, ik ben de rapporteur, mevrouw Kallenbach, en de schaduwrapporteurs van de andere fracties dankbaar omdat ze constant bereikbaar waren voor overleg, zodat we in staat waren om een vernieuwend maar, dat moet ik toegeven, evenwichtig compromis te bereiken.</p>
      <p sl="it">Het doel van de wijziging van de Richtlijn is ze aan te passen het VN-Protocol ter bestrijding van georganiseerde misdaad, wat betreft de wettelijke aankoop van en handel in vuurwapens voor louter civiel gebruik. De richtlijn heeft betrekking op problemen waar iedereen gevoelig voor is, zoals de veiligheid van onze burgers, en op sporttradities en de gebruikelijke levensstijl van miljoenen Europeanen die jagen.</p>
      <p sl="it">Nauw overleg met de Raad heeft ons in staat gesteld een tekst te maken die goed het midden houdt tussen het verlangen om geharmoniseerde regels op te stellen en de eerbiediging van de culturele praktijken in de individuele landen, in overeenstemming met het subsidiariteitsbeginsel.</p>
      <p sl="it">Betreffende het eerste punt wil ik de nadruk leggen op het markeersysteem voor vuurwapens en hun essentiële onderdelen, niet in de laatste plaats om hun traceerbaarheid te garanderen, de verplichting de gegevens te bewaren gedurende minstens 20 jaar, een nauwgezetter toezicht op online verkopen, aangezien geweten is welke risico’s dit met zich brengt, beperkingen op het gebruik van vuurwapens door minderjarigen en mensen die beschouwd worden als een mogelijk gevaar voor de openbare veiligheid en de invoering van algemene principes betreffende het onklaar maken van vuurwapens.</p>
      <p sl="it">Betreffende het tweede punt wil ik eraan herinneren dat de huidige classificatie in vier categorieën behouden is gebleven, uit respect voor de reeds vermelde culturele en traditionele praktijken, waarbij tegen 2012 opnieuw zal worden beoordeeld wat de voor- en nadelen zouden zijn van een eventuele vermindering tot twee categorieën.</p>
      <p sl="it">Het gebrek aan beschikbaarheid van de Raad heeft er echter toe geleid dat de Europese vuurwapenpas niet het enige document zal zijn dat vereist is voor de vuurwapendracht en ik ben van mening dat dit een gemiste kans is.</p>
    </intervention>
    <intervention id="3-203" speaker_id="28263" name="Lasse Lehtinen" is_mep="True" mode="spoken">
      <p sl="fi">namens de PSE-Fractie. − Mijnheer de Voorzitter, mijn oprechte dank gaat naar de rapporteur mevrouw Kallenbach, de andere schaduwrapporteurs, en mevrouw McCarthy, voorzitter van de Commissie interne markt en consumentenbescherming, omdat ze dit ingewikkelde wetgevingspakket tot een goed einde hebben gebracht. Toen we bijna twee jaar geleden met dit werk begonnen, werd ons gezegd dat dit vooral een technische maatregel zou zijn, met als enige doel het VN-Vuurwapenprotocol te gebruiken om het om te zetten in EU-wetgeving. Het proces was echter allesbehalve technisch. Sommigen wilden wapens volledig verbieden en het legale genot ervan beperken, terwijl anderen geen enkele vorm van controle op de aankoop en het gebruik van wapens wilden.</p>
      <p sl="fi">Onder leiding van onze rapporteur, mevrouw Kallenbach, hebben we echter een evenwichtig compromis tussen de grootste fracties bereikt, één dat rekening houdt met de veiligheid van de burgers en de maatschappij alsmede met de behoeften van de mensen die van wapens genieten als hobby en bijvoorbeeld ook jagers. Het is een goede zaak dat alle wapens in de EU moeten worden geregistreerd om ze gemakkelijker traceerbaar te maken en dat de lidstaten in de toekomst de gegevens van een wapen en de wapeneigenaar moet bijhouden voor een periode van 20 jaar. Het is ook belangrijk dat imitatiewapens en omgebouwde wapens onder de richtlijn moeten vallen. Het leven van jagers en schutters zou veel gemakkelijker zijn wanneer de Europese vuurwapenpas het enige document was dat ze nodig hadden bij grensoverschrijdende reizen, en er zou geen vergoeding mogen worden verlangd voor deze pas.</p>
      <p sl="fi">De leeftijdsgrens van 18 jaar, die is vastgelegd in de richtlijn, en de uitzonderingen erop zijn naar mening verstandig. Het betekent dat bijvoorbeeld in mijn land, Finland, de duizenden geregistreerde minderjarige jagers hun hobby kunnen blijven uitoefenen met de goedkeuring van hun ouders, net zoals tot nu het geval was. Het zijn richtlijnen als deze die in de ogen van het publiek hun waarde bewijzen. De vier vrijheden van de EU zullen ook aan sterkte winnen wanneer de EU wordt ontwikkeld als een veilig gebied met interne rechten.</p>
    </intervention>
    <intervention id="3-204" speaker_id="2340" name="Samuli Pohjamo" is_mep="True" mode="spoken">
      <p sl="fi">namens de ALDE-Fractie. − Mijnheer de Voorzitter, ook ik wil beginnen met de rapporteur, mevrouw Kallenbach, te bedanken voor het zeer goed opgestelde verslag. Het is belangrijk voor ieders toekomst om de illegale productie van en handel in vuurwapens te voorkomen. Dit verslag zal helpen deze doelstelling te bereiken.</p>
      <p sl="fi">Wij Finnen hebben ons zitten afvragen of het al dan niet moet toegelaten zijn dat jongeren jagen voor hun plezier. Deze sport is in Finland onderworpen aan een vergunningsplicht en er wordt nauwlettend op toegezien. Ervaren jagers staan ter beschikking om voorlichting te geven betreffende de veilige en verantwoorde omgang met wapens. Ik vind het belangrijk dat deze beste werkwijze en lange traditie in Finland kan worden voortgezet na de aanname van de nieuwe richtlijn. Het is belangrijk dat we morgen een zorgvuldig voorbereid compromis aannemen, waarin de verschillende praktijken in de lidstaten compatibel zijn gemaakt en dat de lidstaten de mogelijkheid biedt, gebonden aan bepaalde voorwaarden, om de aankoop en het bezit van vuurwapens voor jachtdoeleinden toe te staan aan jongeren van minder dan 18 jaar.</p>
    </intervention>
    <intervention id="3-205" speaker_id="33946" name="Andrzej Tomasz Zapałowski" is_mep="True" mode="spoken">
      <p sl="pl">namens de UEN-Fractie. − Mijnheer de Voorzitter, het is zeer belangrijk dat wij het bezit van vuurwapens controleren als we de veiligheid wensen te waarborgen van de mensen die in Europa leven. Het is duidelijk dat de bepalingen het recht van burgers om in te staan voor hun eigen veiligheid op hun eigen eigendom, niet onrechtmatig mogen beperken, noch mogen ze hun recht beperken om te zorgen voor hun persoonlijke veiligheid tijdens of na het vervullen van belangrijke openbare taken.</p>
      <p sl="pl">Bovendien hebben burgers het recht om wapens te bezitten die familiestukken zijn of die gebruikt worden voor de jacht of voor sportschieten. Dit behoort allemaal tot de traditie van Europa. Alle beperkingen zouden verband moeten houden met de psychische toestand van het individu en moeten ook gelden voor mensen die verdacht worden van delicten die zijn geclassificeerd als misdrijven. Verder ben ik van mening dat deze beperkingen moeten gelden voor mensen die openbaar voorstander zijn van fascisme en radicaal communisme en extremistische islamitische activisten.</p>
      <p sl="pl">Er is momenteel in Europa technologie beschikbaar waarmee iedereen die goed is met zijn handen, relatief snel een amateurvuurwapen kan maken. De invoering van onnodige beperkingen zal daarom niet voorkomen dat de criminele gemeenschap vuurwapens bezit en zal onnodig de rechten van burgers beperken, waaronder het recht op zelfverdediging. Onze grenscontroles moeten nog verder verscherpt worden, want illegale immigranten slagen er nog in Europa binnen te komen en het is nog gemakkelijker om wapens binnen te smokkelen.</p>
    </intervention>
    <intervention id="3-206" speaker_id="37008" name="Jens Holm" is_mep="True" mode="spoken">
      <p sl="sv">namens de GUE/NGL-Fractie. − Mijnheer de Voorzitter, de voorgestelde veranderingen aan de EU-Wapenrichtlijn hebben tot doel de controle over wapens te verbeteren. Er zal een betere labeling zijn en strengere eisen voor de handel in en productie van wapens. Dat is goed en het is vooral goed dat de Commissie deze eisen nog wil verstrengen. Deze kwestie krijgt een bijzonder belang tegen de achtergrond van de tragische schietpartij met dodelijke afloop op de Jokela-school in Finland enkele weken geleden. De combinatie van dolende jongeren, de verspreiding van een geweldcultuur op het internet en de toegang tot wapens is helaas dodelijk. Daarom zijn de strengere maatregelen die we nu moeten aannemen, enorm belangrijk.</p>
      <p sl="sv">Het is ook goed dat dit een richtlijn is met minimumeisen. Met andere woorden, de lidstaten kunnen verder gaan en een meer progressieve wetgeving invoeren. Ik zou willen dat alle EU-wetgeving dit principe volgde. Dat zou veel problemen oplossen. Het ziet ernaar uit dat we overeenstemming kunnen bereiken bij de eerste lezing. Dat is goed, want daardoor kunnen we tijd en middelen besparen die we dan aan iets anders kunnen wijden, bijvoorbeeld werken aan een vrediger en kindvriendelijker samenleving.</p>
    </intervention>
    <intervention id="3-207" speaker_id="28146" name="Hélène Goudin" is_mep="True" mode="spoken">
      <p sl="sv">namens de IND/DEM-Fractie . − Mijnheer de Voorzitter, jagen is een gebruik dat ver teruggaat. Iedere lidstaat heeft zijn unieke jachttraditie die hij wil beschermen. Het debat van vandaag is daarom de afronding van een lang proces. Sterke willen stonden tegenover elkaar, er zijn veel discussies geweest en de schaduwrapporteur is uitgesloten van de trialogen.</p>
      <p sl="sv">Veel van de oorspronkelijke voorstellen hadden een bedreiging kunnen vormen voor de jachtculturen van de lidstaten. Helaas volstond de Europese vuurwapenpas niet als het enige document dat nodig is voor het occasioneel gebruik van jacht- en sportwapens in een andere lidstaat. Vrij verkeer wordt verhinderd door het feit dat sommige lidstaten het recht hebben aanvullende documenten te vereisen. Jagers en sportschutters van de Gemeenschap zullen worden onderworpen aan meer bureaucratie dan personen van derde landen. Gelukkig is het verboden vergoedingen te vragen voor dergelijke vergunningen.</p>
      <p sl="sv">In de loop van het proces heb ik als schaduwrapporteur geprobeerd het definitieve verslag te beïnvloeden op de gelegenheden dat ik mocht deelnemen aan de vergaderingen. Mijn werk concentreerde zich vooral op twee kwesties. Ik wilde een verbod op de bestelling van wapens via Internet voorkomen en ervoor zorgen dat er geen veranderingen werden aangebracht aan de mogelijkheid tot vrijstelling van scholen die opleidingen in natuurbeheer en scherpschutterskunst aanbieden. In afgelegen regio’s zou een verbod op de bestelling van wapens via het internet de toegang tot wapens voor jachtdoeleinden verhinderen. In Zweden hebben we nu een goede regeling voor online aankopen, die wordt aanvaard door zowel de jagersgemeenschap als de overheid.</p>
      <p sl="sv">De tweede kwestie hield verband met de criteria voor de minimumleeftijd, die verschillende types schoolprogramma’s van het hoger secundair onderwijs zouden treffen. In Zweden vervult de jachtopleiding een belangrijke functie om toekomstige generaties te leren over jacht en wildbeheer. Nu kan onze jachttraditie blijven bestaan. Wat aanvankelijk een log, bureaucratisch voorstel was, is nu een aanvaardbaar, hoewel niet ideaal, compromis geworden.</p>
    </intervention>
    <intervention id="3-208" speaker_id="28255" name="Andreas Mölzer" is_mep="True" mode="spoken">
      <p sl="de">Mijnheer de Voorzitter, Schengen en steeds brutalere criminele bendes maken ongetwijfeld een hardere aanpak van het illegale bezit van vuurwapens en georganiseerde misdaad nodig. Maar het wordt een klucht wanneer onschuldige burgers, jagers en sportschutters in feite op dezelfde manier behandeld worden als criminelen. In de plaats daarvan moet er prioriteit worden gegeven aan een verhoging van het aantal politiekrachten, nadat er de laatste jaren een verlaging heeft plaatsgevonden.</p>
      <p sl="de">In het Verenigd Koninkrijk zijn de misdaadstatistieken de hoogte in geschoten sinds de invoering van het totale verbod op handwapens. Dit is volgens mij stof tot nadenken. In deze steeds ruiger wordende tijden, waarin de staat bespaart op veiligheidsuitgaven, moet het toegelaten zijn dat onschuldige burgers die over al hun geestelijke vermogens beschikken, zo nodig een dreigende aanslag op hun leven afwenden. Het is een feit dat de meeste misdrijven niet worden begaan met legaal gekochte wapens.</p>
      <p sl="de">De EU zou zich misschien meer moeten concentreren op een betere bescherming van haar grenzen, bijvoorbeeld door de beschikbare middelen voor FRONTEX te verhogen en de samenwerking op veiligheidsgebied te verbeteren.</p>
      <p sl="de">De EU-landen hebben een perfect bruikbare vuurwapenwetgeving en indien strengere bepalingen gewenst of nodig zijn, moet deze beslissing genomen worden in de betreffende landen.</p>
    </intervention>
    <intervention id="3-209" speaker_id="28223" name="Andreas Schwab" is_mep="True" mode="spoken">
      <p sl="de">Mijnheer de Voorzitter, commissaris, dames en heren, als we kijken naar het beginpunt van dit dossier en hoe ver we geraakt zijn, denk ik dat we kunnen zeggen dat we erin geslaagd zijn dit zeer controversiële thema weer een objectieve grondslag te geven. In samenwerking met de Commissie burgerlijke vrijheden, justitie en binnenlandse zaken hebben we een oplossing gevonden die een betere controle op vuurwapens in de hele Europese Unie mogelijk maakt, zonder de gerechtvaardigde belangen te negeren van sportschutters en jagers die zich zorgen maken over buitensporige bureaucratie en buitensporige registratie-eisen. Mijn grote dank gaat uit naar commissaris Verheugen en ook naar de voorzitter van de Commissie interne markt en consumentenbescherming, Arlene McCarthy, en natuurlijk naar onze schaduwrapporteur, die vele maanden heel hard gewerkt heeft aan dit dossier met de rapporteur en de andere betrokken collega’s. Dit was geen eenvoudige kwestie voor de verschillende betrokken groepen, maar ik denk dat we een compromis hebben bereikt dat - gezien de achtergrond in de Raad - de enige mogelijke weg was.</p>
      <p sl="de">Wat betreft het deel betreffende de handel, dat onder het VN-Protocol valt en nog moet worden behandeld, is de vraag in hoeverre de Commissie in staat is een voorstel voor te leggen dat de algemene goedkeuring van de Raad kan wegdragen, waardoor het werk van het Parlement eenvoudiger wordt. Ik bedoel dit niet ironisch, commissaris: ik wens u in alle ernst veel succes en behendigheid, om uw collega’s in de Raad ervan te overtuigen dat de verplichtingen waartoe ze zich hebben verbonden op grond van het VN-Protocol van nature ook van toepassing moeten zijn in de EU.</p>
      <p sl="de">Ik wil daarom iedereen bedanken die geholpen heeft de bal aan het rollen te houden in deze netelige kwestie. Ik ben van mening dat er door middel van een compromis een verstandige oplossing is gevonden voor alle betrokkenen en ik hoop dat we dit compromis morgen met een ruime meerderheid kunnen aannemen.</p>
    </intervention>
    <intervention id="3-210" speaker_id="2173" name="Arlene McCarthy" is_mep="True" mode="spoken">
      <p sl="en">Mijnheer de Voorzitter, ik spreek hier als bezorgd parlementslid en niet als commissievoorzitter. Ik ben van mening dat wij met deze nieuwe wapenwet de burger kunnen aantonen dat Europa daadwerkelijk iets doen kan aan het probleem van illegaal wapentuig. In Groot-Brittannië hebben we strenge wetten, maar zonder deze EU-wet zullen de vuurwapens hun weg blijven vinden naar de straten van steden als Manchester en Liverpool.</p>
      <p sl="en">Waarde collega’s, dit is een kopie van een Smith &amp; Wesson van 9 mm voor het afschieten van losse flodders of traangaspatronen, die na ombouwing scherpe munitie kan afvuren. U hoeft niet bang te zijn want hij is niet geladen. Hij kan worden omgebouwd, maar is dat niet. Het was echter wel een soortgelijk geweer dat op jammerlijke wijze een eind maakte aan het leven van een twaalfjarig meisje uit Manchester, Kamilah Peniston. De groepering Mothers Against Violence (moeders tegen geweld), van moeders wier kind is omgebracht door een geweerkogel, vragen aan mij waar deze geweren toch vandaan komen en wat we eraan doen om de illegale smokkel van deze dodelijke wapens een halt toe te roepen.</p>
      <p sl="en">De politie van Greater Manchester heeft mij verteld dat 46 procent van de afgelopen jaren in beslag genomen vuurwapens omgebouwd was. Omgebouwde wapens zijn nu een goedkoop en populair alternatief voor criminelen en vormen in heel Europa, en dus niet alleen in het Verenigd Koninkrijk, een steeds groter probleem.</p>
      <p sl="en">Daarom zou ik de commissaris, de heer Verheugen, en verder onze rapporteur, mevrouw Kallenbach, alsook de heer Alvara en 25 lidstaten willen bedanken voor hun steun aan mijn amendementen ter bestrijding van deze ombouwbare wapens en een versterkt toezicht erop. Zodra deze wapens onder hetzelfde toezicht worden gesteld als echte handvuurwapens wordt het voor criminele groeperingen steeds moeilijker om ze in handen te krijgen en zal een halt kunnen worden toegeroepen aan de smokkel van deze in Groot-Brittannië verboden wapens.</p>
      <p sl="en">De Association of Chief Police Officers (vereniging van korpschefs) in het Verenigd Koninkrijk staat volledig achter deze wet en de eruit voortvloeiende regels voor ombouwbare en onklaar gemaakte wapens, als het gaat om het merken ervan, de traceerbaarheid ervan en het toezicht op de wapenhandel via communicatiemiddelen als internet.</p>
      <p sl="en">Na het tragische schietincident onlangs in Finland en de poging tot een schietpartij in een Duitse school is het nu wel duidelijk dat er strengere voor de hele EU geldende standaarden nodig zijn voor het toezicht op wapenbezit. Hiermee laat Europa zijn pragmatische kant zien en neemt het praktische maatregelen ter bescherming van zijn burgers.</p>
      <p sl="en">De tragische en geheel nodeloze door de vuurwapens veroorzaakte dood van jonge mensen in mijn regio - denk aan de 15 jaar oude Jessie James, de 11 jaar oude Rhys Jones, en de 12 jaar oude Kamilah Peniston - is een uitermate tere kwestie. Het leven is hen afgenomen. Wij hier in Europa zijn het aan hen en hun familieleden verschuldigd dat we deze wapens van de straat halen.</p>
    </intervention>
    <intervention id="3-211" speaker_id="26829" name="Siiri Oviir" is_mep="True" mode="spoken">
      <p sl="et">Mijnheer de Voorzitter, commissaris, dames en heren.</p>
      <p sl="et">In onze huidige maatschappij met al haar gevaren zijn alle pogingen om de veiligheid van de mensen te vergroten, van harte welkom. Veiligheid is een eerste vereiste voor alle vrijheden. Veiligheid is een basiskenmerk van een democratische samenleving.</p>
      <p sl="et">De schietpartij aan de Jokela-school ligt nog vers in ieders geheugen en dat was niet de eerste keer dat een dergelijk geval zich voordeed. We moeten er echter voor zorgen dat het de laatste keer was.</p>
      <p sl="et">Volgens gegevens van de Wereldgezondheidsorganisatie zijn interpersoonlijk geweld en zelfdoding wereldwijd respectievelijk de derde en vierde belangrijkste oorzaak van gezondheidsproblemen en vroegtijdig overlijden bij mensen tussen 15 en 44 jaar.</p>
      <p sl="et">Een groot deel hiervan vindt plaats met gebruikmaking van vuurwapens. Er is een verband aangetoond tussen de gemakkelijke beschikbaarheid van vuurwapens en de hogere sterfte door vuurwapens.</p>
      <p sl="et">Het is dan ook een zeer verheugend feit dat de Europese Unie inziet dat de aandacht moet worden gericht op deze specifieke bedreiging.</p>
      <p sl="et">Ik zou nog op één aspect dieper willen ingaan. Sinds de omzetting van de richtlijn in 1993 heeft het internet een aanzienlijke ontwikkeling gekend en is het een elektronische markt geworden.</p>
      <p sl="et">De doelstelling van de richtlijn om een einde te maken aan de handel in vuurwapens zal daarom alleen bereikt worden als ook internethandel onder het toepassingsgebied valt.</p>
      <p sl="et">Ik ben daarom van mening dat de lidstaten van de Europese Unie op een gepaste en samenhangende manier moeten reageren op de situatie met betrekking tot de vuurwapens in kwestie. Daartoe hebben we nood aan geharmoniseerde preventieve en punitieve maatregelen, die moeten worden geïntegreerd in één enkel beleid.</p>
      <p sl="et">Tot slot wil ik de rapporteur en de mensen die met haar samengewerkt hebben, bedanken.</p>
    </intervention>
    <intervention id="3-212" speaker_id="2278" name="Paul Rübig" is_mep="True" mode="spoken">
      <p sl="de">Mijnheer de Voorzitter, ik wil mevrouw McCarthy er enkel opmerkzaam op maken dat vuurwapens verboden zijn in het Huis.</p>
    </intervention>
    <intervention id="3-213" speaker_id="28512" name="Jim Allister" is_mep="True" mode="spoken">
      <p sl="en">Mijnheer de Voorzitter, ik heb net genoeg tijd om één specifieke kwestie aan te roeren en daarom wil ik graag uw aller aandacht vestigen op de zeer uiteenlopende manieren waarop in de praktijk met de Europese vuurwapenpas wordt omgegaan, zeker als het om de jacht gaat. Wanneer de eigenaar van een geregistreerd wapen in een ander EU land wil gaan jagen, volstaat het om bij betreding van het land zijn Europese vuurwapenpas te tonen. Wil hij echter het Verenigd Koninkrijk binnen, dan moet hij deze pas van tevoren inleveren, om vervolgens zes tot acht weken te moeten wachten totdat de lokale politie de procedure afgerond heeft. Hij zit dan dus gedurende die gehele periode zonder pas en kan dan dus niet in andere landen gaan jagen.</p>
      <p sl="en">Er zijn helemaal geen goede redenen voor een dergelijk bureaucratisch oponthoud dat bovendien buitengewoon schadelijk is voor de promotie van jachtvakanties in het Verenigd Koninkrijk, waaronder mijn kiesdistrict in Noord-Ierland. Het moge duidelijk zijn dat een fotokopie van de pas volstaan zou. Ik heb er dan ook alle vertrouwen in dat binnen afzienbare tijd deze kromme situatie uit de wereld wordt geholpen.</p>
    </intervention>
    <intervention id="3-214" speaker_id="2075" name="Michl Ebner" is_mep="True" mode="spoken">
      <p sl="de">Mijnheer de Voorzitter, commissaris, dames en heren, de basis voor het amendement van deze richtlijn was het VN-Protocol en de vraag hoe we terrorisme doeltreffend kunnen bestrijden. Dat was ook de basis voor het voorstel van de Commissie. Het voorstel van de rapporteur was een revolutionaire benadering van de bestaande richtlijn.</p>
      <p sl="de">Als we zien wat we vandaag bespreken en waarover we morgen stemmen, stellen we vast dat het een compromis is waarmee, zoals zo vaak het geval is, niet alle partijen volledig tevreden zijn. Het compromis is als volgt: enerzijds willen we alles wat illegaal is, bestrijden - en hier kunnen we nooit voldoende streng zijn - en anderzijds willen we het gebruik van legale vuurwapens niet al te ingewikkeld maken. Er zijn bepaalde gebieden, zoals de categorieën of de registratie, waar strengere regels op basis van subsidiariteit gepast zouden zijn geweest, maar dit was geen succes voor honderd procent. Er is echter een begin gemaakt en we zullen zien hoe het uitdraait in de praktijk en hoe de lidstaten hiermee omgaan.</p>
      <p sl="de">Ik denk dat dit een levensvatbaar compromis is en ik weet dat alle betrokkenen heel hard hebben gewerkt om dit bereiken. Daarom wil ook ik mijn dank betuigen.</p>
      <p sl="de">We mogen in dit verband echter nooit het verschil tussen legale en illegale vuurwapens uit het oog verliezen. We moeten hard en consequent optreden tegen illegale praktijken, maar voor het legale gebruik moeten we een verstandige aanpak zonder bureaucratische gecompliceerdheid als maatstaf hanteren.</p>
    </intervention>
    <intervention id="3-215" speaker_id="4412" name="Véronique Mathieu" is_mep="True" mode="spoken">
      <p sl="fr">Mijnheer de Voorzitter, commissaris, dames en heren, de tekst waarover we morgen zullen stemmen, is een compromis waarmee uiteindelijk nagenoeg alle legale wapengebruikers tevreden zullen zijn. De oorspronkelijke tekst van de Commissie was perfect aanvaardbaar voor ons, net als de standpunten van de Raad. De rapporteur nam helaas eerder rare standpunten in, en we hebben een flinke strijd moeten leveren tegen haar aanvankelijke ideeën. Ik wens ook de heer Podesta te bedanken voor zijn ijverige arbeid, het geduld en de diplomatie die hij aan de dag heeft gelegd binnen de PPE-Fractie en tijdens de vele werkvergaderingen.</p>
      <p sl="fr">De compromissen die we hebben bereikt, stellen alle legale wapengebruikers tevreden. Ik moet zeggen dat de Franse jagers blij zijn de vier categorieën behouden zijn gebleven: dat is een belangrijk punt in Frankrijk en ik ben vanavond verheugd dat we erin geslaagd zijn ze te behouden. Ik kan ook met genoegen meedelen dat ik tevreden ben met het centrale registratiesysteem, want het is niet meer dan logisch dat we in staat moeten zijn om wapens te traceren. Ik beschouw dit als uiterst belangrijk voor de veiligheid van de burgers. De wapenhandelaars zijn ook tevreden met de CIP-markering. We zijn ook tevreden met de afstandsverkoop. We zijn relatief tevreden met de tekst in zijn geheel.</p>
      <p sl="fr">Dat gezegd zijnde, ben ik van mening dat het werk in het voorbije jaar ons moet aanzetten tot nadenken over de uitgangsstandpunten van de rapporteurs, en ik moet zeggen dat we ervoor moeten oppassen al te onbuigzame beginstandpunten in te nemen. Indien de Commissie, de Raad en de PPE-Fractie hun standpunten niet hardnekkig verdedigd hadden, zouden we volgens mij uitgekomen zijn bij een tekst die ontoepasbaar was en bij groene standpunten en een groene ideologie, die zeer nadelig zouden zijn geweest voor de jagers en legale wapengebruikers.</p>
    </intervention>
    <intervention id="3-216" speaker_id="2278" name="Paul Rübig" is_mep="True" mode="spoken">
      <p sl="de">Mijnheer de Voorzitter, ik wil enkel aan mevrouw McCarthy vragen of het wapen dat ze bij zich heeft, gemarkeerd en geregistreerd is en of ze toelating heeft om het in het Huis binnen te brengen.</p>
    </intervention>
    <intervention id="3-217" speaker_id="2173" name="Arlene McCarthy" is_mep="True" mode="spoken">
      <p sl="en">Mijnheer de Voorzitter, ik zie mij genoodzaakt een antwoord te geven op die vraag, omdat er duidelijk uit blijkt dat de heer Rübig niet goed begrijpt hoe de onderhavige wetgeving in elkaar zit. Gezien het feit dat het niet wordt gedefinieerd als een vuurwapen, is er ook geen vergunning voor nodig. Jan en alleman kan er dus zonder enig probleem aankomen, en een crimineel dus ook. De heer Rübig moet eerst goed weten waar hij over praat voordat hij ergens zijn mond over opendoet.</p>
      <p sl="en">Maar het gaat mij hier om een beroep op het reglement naar aanleiding van een aantijging van mevrouw Goudin. Ik zou namelijk graag een correctie aan willen brengen aan de in de notulen opgenomen informatie. Niemand, maar dan ook niemand is van deze trialoog uitgesloten. De IND/DEM-Fractie was uitgenodigd, anderhalf jaar geleden benoemde deze een rapporteur, maar die kwam maar niet opdagen, bij geen enkele commissievergadering of enige hoorzitting, en is ook niet komen opdagen bij de trialogen. Mevrouw Goudin weet drommels goed dat zij slechts twee weken geleden benoemd werd om de taak over te nemen van de schaduwrapporteur die nooit is komen opdagen.</p>
      <p sl="en">Ik ben van plan het werk van onze rapporteur, de schaduwrapporteurs en de commissie te verdedigen, want we hebben het geheel serieus aangepakt, dit is een serieuze kwestie, en ook de IND/DEM-Fractie zou haar werk serieus moeten nemen.</p>
    </intervention>
    <intervention id="3-218" speaker_id="23788" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen plaats.</p>
    </intervention>
  </section>
  <section id="creitem22" title="22. EU-toerismebeleid: naar een sterker partnerschap voor het Europees toerisme(debat)">
    <intervention id="3-220" speaker_id="23788" name="De Voorzitter" is_mep="True" mode="spoken">
      <p sl="nl">Aan de orde is het verslag (A6-0399/2007) van de heer Costa, namens de Commissie vervoer en toerisme, over een nieuw EU-toerismebeleid: naar een sterker partnerschap voor het Europees toerisme [2006/2129(INI) ].</p>
    </intervention>
    <intervention id="3-221" speaker_id="4747" name="Paolo Costa" is_mep="True" mode="spoken" role="rapporteur">
      <p sl="it">Mijnheer de Voorzitter, commissaris, dames en heren, het verslag dat ik voorstel en dat ik met genoegen heb samengesteld met de samenwerking van een aantal collega’s, is in feite het vervolg op een verslag dat al aangenomen is door dit Huis - het verslag van de heer Queiró - waarmee het Parlement een bijdrage wou leveren aan het Europese toerismebeleid.</p>
      <p sl="it">Dit verslag is ingegeven door de noodzaak een andere, en naar ik hoop meer praktische, benadering uit te werken van het toerismebeleid van de Europese Unie, dat momenteel wordt beperkt door de bepalingen van het Verdrag.</p>
      <p sl="it">De lidstaten hebben niet veel bevoegdheden inzake toerisme toegekend aan de Europese instellingen in het huidige Verdrag, en ik moet zeggen dat zelfs het verdrag dat we weldra zullen aannemen - dat naar ik hoop volgende maand in Lissabon door de EU zal worden aangenomen - de officiële bevoegdheden van de EU inzake toerisme niet in grote mate vergroot.</p>
      <p sl="it">Tegelijkertijd stellen de bestaande verdragen de Unie in staat om een groot aantal beleidsdocumenten in te voeren die een aanzienlijke invloed hebben op het toerisme en de mogelijkheid het concurrentievermogen van Europa als wereldleider te vergroten of te handhaven.</p>
      <p sl="it">Het doel van dit verslag was dan ook verschillende mogelijkheden uiteen te zetten. De lijst die door ons is opgesteld in dit Huis, met de hulp van iedereen, is louter een indicatieve lijst en ik hoop dat hij nog kan worden aangevuld. Het is een lijst van de mogelijkheden om alle huidige bevoegdheden van de EU te benutten ten voordele van toerisme.</p>
      <p sl="it">Laat me twee voorbeelden geven: een toerist is een reiziger, dus per definitie kunnen veel van onze beleidsbeslissingen inzake vervoer beschouwd, of herlezen, worden vanuit het standpunt van het toerisme; een toerist is een consument, dus veel van de EU-maatregelen voor consumentenbescherming kunnen worden herlezen met het oog op de behoeften van toeristen.</p>
      <p sl="it">Ruimer beschouwd zijn toeristen - vooral toeristen die in Europa aankomen uit derde landen - mensen die grenzen overschrijden, zoals ook andere mensen grenzen overschrijden om verschillende redenen. Het visumbeleid, het immigratiebeleid, van de Europese Unie, moet zorgvuldig worden herzien om zoveel mogelijk toeristen aan te trekken.</p>
      <p sl="it">Veel van de contracten die tegenwoordig door toeristen worden ondertekend, worden direct gesloten met internettechnologie, en bieden geen volle bescherming. De EU kan dus veel doen voor toeristen door dergelijke contracten te beschermen of types contracten in te voeren die wel bescherming bieden. Ik zal u de details besparen.</p>
      <p sl="it">Kortom, we beseffen allemaal dat toerisme één van Europa’s meest veelbelovende sectoren is en ik denk dat we kunnen zeggen dat - vooral ten behoeve van de cohesie - het de moeite waard is achter onze hoofddoelstelling te staan, zijnde het ontwikkelen van de toeristische sector; dit wil zeggen het beste halen uit middelen als onze culturele en natuurlijke rijkdommen, wat kan gebeuren door de officiële bevoegdheden van de Unie ten volle te benutten.</p>
      <p sl="it">De bedoeling van dit verslag is daarom de Commissie en de Raad aan te moedigen om een reeks maatregelen te overwegen die officieel tot andere bevoegdheidsgebieden behoren - ik herhaal: consumentenbescherming, vervoersveiligheid, waarborgen voor bepaalde toerismegerelateerde contracten, immigratiebeleid, gecoördineerde reclamecampagnes buiten de Europese grenzen enz. - om een reeks maatregelen, een pakket toerismemaatregelen samen te stellen. Ik ben er vast van overtuigd dat deze maatregelen een echte bijdrage van de Europese instellingen kunnen zijn aan het behoud en de ontwikkeling van een sector die, zoals we allemaal weten, een belangrijke rol speelt en een steeds grotere rol zal spelen in de toekomst van de Europese Unie.</p>
    </intervention>
    <intervention id="3-222" speaker_id="photo_generic" name="Günter Verheugen" is_mep="True" mode="spoken">
      <p sl="de">lid van de Commissie. − Mijnheer de Voorzitter, dames en heren, ik zou graag de voorzitter van de Commissie, de heer Costa, feliciteren met zijn verslag. Het verslag maakt duidelijk in welke grote mate het toerisme beïnvloed wordt door verschillende beleidsgebieden van de Gemeenschap, maar bovenal toont het aan hoe belangrijk deze sector is voor Europa als geheel.</p>
      <p sl="de">Toerisme is een uitdrukking van de Europese levensstijl en welvaart, maar het is ook een belangrijke economische sector met een aanzienlijk groei- en werkgelegenheidspotentieel . In feite is toerisme nu al direct en indirect goed voor meer dan tien procent van het bruto binnenlands product in de Europese Unie en circa twaalf procent van de arbeidsplaatsen.</p>
      <p sl="de">Maar het is niet alleen Europa dat wil profiteren van de buitengewone economische vooruitzichten die de ontwikkeling van het toerisme biedt. We moeten ons wapenen met de capaciteiten die ons in staat stellen stand te houden in de concurrentiestrijd met andere traditionele en nieuwe toerismemarkten.</p>
      <p sl="de">Europa kan daarbij bouwen op de concurrentievoordelen die er nu al een zeer aantrekkelijke bestemming van maken. We hebben een ongeëvenaard erfgoed, een unieke geografische concentratie aan attractieve en cultureel gediversifieerde plaatsen en we hebben terecht de reputatie een hoog dienstenniveau te bieden.</p>
      <p sl="de">Deze troeven moeten we uitspelen als we Europa in de toekomst willen ontwikkelen als toerismeproduct. Onze bestemmingen moeten eenvoudigweg de beste en de meest aantrekkelijke zijn en een aanbod vormen dat ervoor zorgt dat Europeanen en niet-Europeanen hun vakanties hier willen doorbrengen, keer op keer.</p>
      <p sl="de">Dit betekent dat de toeristische sector moet voldoen aan dezelfde eisen als de andere sectoren van onze economie: het Europese toerisme moet een product zijn dat innovatief is en een maximale keuze biedt aan consumenten, dat voldoet aan de hoogste kwaliteitsnormen en dat zo milieuvriendelijk mogelijk is. Kortom, het moet een product zijn dat onze Europese waarden en sterkten reflecteert.</p>
      <p sl="de">Ik zal u een paar voorbeelden geven van hoe wij samenwerking bevorderen en onze concurrentievoorsprong behouden in de toerismesector. Vorige maand vond in Portugal het Europees forum voor toerisme plaats, een jaarlijks evenement dat voor alle actoren van de sector een uitstekende gelegenheid is om samen te werken en zichzelf voor te stellen. Ik had bij deze gelegenheid de eer de prijs European Destination of Excellence uit te reiken aan tien Europese bestemmingen die genomineerd waren als Best Emerging European Rural Destinations of Excellence . Dit proefproject helpt om de bekendheid van alle Europese bestemmingen buiten Europa te vergroten en de aandacht te vestigen op de verscheidenheid en de kwaliteit van het toerisme in Europa. Ik zou iedereen eraan willen herinneren dat er in het vorige parlementaire verslag op initiatief van de heer Queiró uitdrukkelijk werd verzocht om een project van dit type. Ik wil het Europees Parlement en met name de heer Costa bedanken voor zijn ruime steun aan dit succesvolle project. Het doet me genoegen u te kunnen meedelen dat er veel meer landen deelnemen aan de tweede ronde van de wedstrijd.</p>
      <p sl="de">We kunnen u in dit stadium ook meedelen dat de portaalsite voor “bestemming Europa” een succes geweest is en een goede basis vormt voor toekomstige uitbreiding. We verkennen op dit moment andere manieren om het imago van Europa als toeristische bestemming te verbeteren en we hopen hiervoor uw steun te krijgen.</p>
      <p sl="de">Tot slot wil ik nog benadrukken dat de vergroting van de duurzaamheid in het toerisme een belangrijk aspect van ons beleid is. Ik ben ervan overtuigd dat, als we duurzaamheid integreren in alle gebieden van onze toerismesector, dit ons in staat zal stellen de concurrentievoordelen te beschermen die nu al van Europa de aantrekkelijkste toeristische bestemming ter wereld maken.</p>
      <p sl="de">De Commissie heeft vorige maand haar nieuwe mededeling Een agenda voor een duurzaam en concurrerend Europees toerisme bekendgemaakt. De elementen van deze Agenda zijn een antwoord op de verzoeken in dit en in het vorige verslag van het Parlement. Ik denk dat ons ook hier in de toekomst nog een goede samenwerking te wachten staat.</p>
      <p sl="de">Het is mijn hoop dat de Agenda zal worden aanvaard door alle belanghebbenden van de toerismesector en natuurlijk ook door de toeristen zelf, dit wil zeggen ook door ons, aangezien alle aanwezigen in deze Kamer frequente reizigers zijn.</p>
    </intervention>
    <intervention id="3-224" speaker_id="28578" name="Stavros Arnaoutakis" is_mep="True" mode="spoken">
      <p sl="el">rapporteur voor advies van de Commissie regionale ontwikkeling. − Mevrouw de Voorzitter, commissaris, dames en heren, de toerismesector is van bijzonder belang. Direct en indirect is de sector goed voor meer dan tien procent van het BBP van de Europese Unie en circa twaalf procent van de werkgelegenheid. Hoewel dit niet valt onder de bevoegdheid van de Europese Unie, zijn er een aantal maatregelen en acties die kunnen bijdragen aan een stijgende tendens in de sector en de duurzame ontwikkeling ervan. Vele hiervan zijn al vermeld in het verslag en ook ik wil de rapporteur daarmee feliciteren.</p>
      <p sl="el">De uitdagingen van de toerismesector vragen om een coherent beleidsantwoord op EU-niveau: een allesomvattend en concurrerend actiekader, met specifieke kwantitatieve en kwalitatieve doelstellingen. In de nieuwe planningsperiode zijn, gezien de doelstellingen die bepaald zijn op grond van de herziene strategie van Lissabon, samenwerking en synergie nodig op alle niveaus - Europees, nationaal, regionaal en plaatselijk - om de toerismesector in staat te stellen bij te dragen aan de verwezenlijking van deze doelstellingen. Het is ook nodig de beleidsinstrumenten en maatregelen die een directe of indirecte invloed hebben op de toerismesector te coördineren.</p>
      <p sl="el">Dames en heren, ik zou willen benadrukken dat we ons antwoord op de vraag wat voor toerismesector we willen in de Europese Unie, al gegeven hebben. We willen een levensvatbare sector die zich zal ontwikkelen volgens het duurzaamheidsbeginsel, die hoogwaardige toeristische producten en diensten biedt en niemand uitsluit. Als we allemaal samenwerken, op alle niveaus, kunnen we nu dit doel bereiken.</p>
    </intervention>
    <intervention id="3-225" speaker_id="22859" name="Marie-Hélène Descamps" is_mep="True" mode="spoken">
      <p sl="fr">rapporteur voor advies van de Commissie cultuur en onderwijs . − Mevrouw de Voorzitter, commissaris, dames en heren, toerisme is bijzonder belangrijk voor de EU. Het heeft zeker een grote invloed op de economische groei en de werkgelegenheid in Europa. Verder bevordert het integratie, dialoog tussen verschillende volkeren en kennis van elkaars culturen. Zo draagt toerisme bij aan de ontwikkeling van een zin voor Europees burgerschap. Bij gebrek aan een gemeenschappelijk toerismebeleid dient er bijgevolg op Europees niveau rekening te worden gehouden met de aspecten die van belang zijn voor deze sector, die verscheidene gebieden omvat alsmede vele verschillende diensten en beroepen.</p>
      <p sl="fr">Het verslag dat vandaag aan ons wordt voorgelegd, brengt deze noodzaak aan het licht. Ik moet de rapporteur daarom feliciteren met zijn uitstekende werk en meer bepaald met zijn steun aan enkele prioriteiten die de Commissie cultuur en onderwijs kenbaar heeft gemaakt. Door zijn verscheidenheid en rijkdom is Europa nog steeds de populairste toeristische bestemming ter wereld. We moeten onze beleidslijnen opnieuw bekijken en actualiseren om meer rekening te houden met cultuur om deze positie te behouden. Evenzo moeten we de noodzaak beklemtonen het natuurlijke en culturele erfgoed van Europa te conserveren en traditionele cultuur te bevorderen, met name volks- en kunstambachten, vakken en vaardigheden die aan het verdwijnen zijn, en we moeten maatregelen ter verbetering en bevordering van dit erfgoed stimuleren.</p>
      <p sl="fr">In dit verband moeten we onder andere de invoering steunen van een keurmerk van Europees cultureel erfgoed, dat volgens mij onze medeburgers zeker meer het gevoel zal geven te behoren tot een gemeenschappelijke culturele ruimte en identiteit. Het is ook van essentieel belang de ontwikkeling aan te moedigen van nieuwe technologie, die zo’n belangrijke rol speelt - nu en in de toekomst - in de verkoop van toeristische producten, het promoten van culturele handelsproducten en evenementen, en het beheer en de conservering van sites.</p>
      <p sl="fr">Ten slotte moeten we, samen met de actoren van de toerismesector van alle niveaus, duurzaam en hoogwaardig toerisme bevorderen dat competitief, milieuvriendelijk, verantwoordelijk en bovenal voor iedereen toegankelijk is.</p>
    </intervention>
    <intervention id="3-226" speaker_id="4461" name="Luís Queiró" is_mep="True" mode="spoken">
      <p sl="pt">namens de PPE-DE-Fractie . − Mevrouw de Voorzitter, commissaris, in het hier besproken verslag - en ik moet de rapporteur hiermee feliciteren - wordt terecht opgemerkt dat de toerismesector op het kruispunt staat van beleidsgebieden van de Europese Unie en een aanzienlijke invloed op de groei en werkgelegenheid en ook op de sociale en territoriale samenhang heeft. Het is daarom van essentieel belang bepaalde aspecten van het toerismebeleid, zoals gedefinieerd in de richtsnoeren van de resolutie van het Parlement van 8 september 2005, waarvoor ik ben opgetreden als rapporteur, te realiseren.</p>
      <p sl="pt">Het eerste aspect betreft de vereenvoudiging en harmonisering van de aanvraagprocedures voor een toeristenvisum voor inreis in de lidstaten, om de kosten ervan te verlagen en de toegang tot de Europese Unie te vergemakkelijken voor toeristen uit derde landen. Wij zijn echter van mening dat het juist, zo niet van essentieel belang, is de veiligheidsregels te handhaven om terrorisme, georganiseerde misdaad en illegale immigratie te bestrijden. We zien ook een noodzaak om het systeem voor de verzameling van statistische informatie te moderniseren, met inbegrip van de satellietrekeningen, aangezien de overheden en de sector alleen met actuele en betrouwbare gegevens de belangrijke strategische beslissingen kunnen nemen die Europa in staat zullen stellen zijn huidige leidende positie te behouden.</p>
      <p sl="pt">Ik wil ook nog iets zeggen over het meer omstreden punt van de mogelijke harmonisering van kwaliteitsnormen voor toeristische accommodaties in Europa. De talrijke classificatieschema’s voor hotels moeten worden samengevoegd, teneinde de rechten en verwachtingen van toeristen hij het maken van hun keuze te beschermen. Zal het mogelijk zijn om in de Europese Unie minimumstandaarden voor veiligheid en kwaliteit in te stellen die de betrouwbaarheid en transparantie garanderen van de informatie die wordt geboden aan deze consumenten? Dit is zeker wenselijk, maar we denken dat het alleen mogelijk zal zijn op een vrijwillige basis, waarbij alle belanghebbenden worden verzocht eraan mee te werken. De Commissie kan, als ze dat wenst, daarbij een leidende rol op zich nemen.</p>
      <p sl="pt">Er is niet genoeg tijd om andere even belangrijke aspecten van dit verslag te vermelden, waaronder de toegankelijkheid voor toeristen met beperkte mobiliteit, de passagiersrechten of de externe promotie van Europese bestemmingen en de ontwikkeling van duurzame beleidsinstrumenten. Het is echter genoegzaam aangetoond, en met dit punt rond ik af, dat het Europees Parlement zijn werk heeft gedaan en we hopen dat de andere openbare instanties, in samenwerking met de privé-sector, hun geest van samenwerking zullen versterken en doeltreffend zullen reageren op de uitdagingen van de ontwikkeling van een nieuw en duurzaam EU-toerismebeleid.</p>
    </intervention>
    <intervention id="3-227" speaker_id="28318" name="Emanuel Jardim Fernandes" is_mep="True" mode="spoken">
      <p sl="pt">namens de PSE-Fractie. − Commissaris, dames en heren, het nieuwe EU-toerismebeleid dat wordt voorgesteld door de Europese Commissie en besproken in het verslag van de heer Costa, geniet mijn volle steun. Dit is te danken zowel aan de hoofddoelstellingen die zijn vastgelegd na de herlancering van de strategie van Lissabon - verbetering van de concurrentiekracht, scheppen van meer en betere banen, duurzame ontwikkeling - als aan de instrumenten die de Commissie voorstelt om deze doelstellingen te bereiken: coördinatie binnen de Commissie en binnen nationale overheden, samenwerking tussen de verschillende belanghebbenden en het opzetten van specifieke ondersteunende acties.</p>
      <p sl="pt">De rapporteur, Paolo Costa, die ik feliciteer met de kwaliteit van zijn verslag en ook met zijn bereidheid de voorgestelde amendementen te aanvaarden, heeft de aandacht gevestigd op bepaalde aspecten en punten die ontbreken in de mededeling van de Commissie. Hij heeft verscheidene mogelijkheden en oplossingen voorgesteld voor een toekomstig vernieuwd EU-toerismebeleid, met name met betrekking tot het beleid inzake de toekenning van visa, de harmonisering van kwaliteitsstandaarden, de verbetering van de zichtbaarheid en de verstaanbaarheid van labels voor toeristen, de consumentenbescherming, de toegankelijkheid voor toeristen met beperkte mobiliteit, de waarborging van passagiersrechten en de promotie van bestemmingen binnen de Europese Unie. We vinden het absoluut juist dat er rekening moet worden gehouden met deze aspecten en de voorgestelde oplossingen.</p>
      <p sl="pt">Het ontwerpverslag van de heer Costa is dan weer verrijkt en verbeterd door een aantal amendementen, waarvan er vele zijn ingediend door collega’s van mijn fractie. Ikzelf heb, om de bepalingen van de voorstellen van Commissie te versterken en rekening te houden met de voorstellen van de rapporteur, verscheidene amendementen ingediend met betrekking tot de standpunten die ik verdedigd heb in het verslag van Queiró. Daartoe behoren: de noodzaak om de toegankelijkheid voor mensen met een handicap van regio’s met specifieke natuurlijke of geografische kenmerken, zoals de ultraperifere regio’s behoorlijk in overweging te nemen; de noodzaak aan een vernieuwd EU-toerismebeleid om Europees toerisme duurzaam te maken op economisch, sociaal, territoriaal, ecologisch en cultureel gebied; de promotie van Europa als toeristische bestemming of collectie van aantrekkelijke toeristische bestemmingen; de noodzaak om de beleidsgebieden met een directe of indirecte invloed op het toerisme te coördineren; nauwere samenwerking tussen de belanghebbenden van de sector - de Europese Commissie en de lidstaten, de regio’s, de plaatselijke overheden en de toeristische diensten - en een betere benutting van bestaande Europese financiële instrumenten. Ik verzoek daarom met name mijn fractie om het verslag te steunen en ik verzoek de Commissie en de Raad met klem om naar behoren rekening te houden met de suggesties en aanbevelingen van het Europees Parlement.</p>
    </intervention>
    <intervention id="3-228" speaker_id="28208" name="Nathalie Griesbeck" is_mep="True" mode="spoken">
      <p sl="fr">namens de ALDE-Fractie. − Mevrouw de Voorzitter, dames en heren, toerisme is zeker goed voor een groot deel van onze economieën, maar in zekere mate staat het ook voor de voortgezette opbouw van de Europese identiteit en ons cohesiebeleid. Het draagt vaak, natuurlijk, bij aan het instandhouden van een activiteit in de meeste geïsoleerde gebieden en is vaak de belangrijkste hulpbron van onze ultraperifere regio’s.</p>
      <p sl="fr">Dit allesomvattend verslag beschrijft de belangrijke punten waarop de EU nu echt toegevoegde waarde kan bieden, om dit middel intelligent te optimaliseren zodat iedereen er voordeel mee doet, de mensen die werken in de toeristische sector, de toeristen zelf en, om kort te gaan, de Europeanen, door onze landschappen en ecosystemen voor de lange termijn te conserveren.</p>
      <p sl="fr">Persoonlijk ben ik, aangezien ik afkomstig ben van een regio die het geluk heeft drie Europese buren te hebben, bijzonder gevoelig voor grenstoerisme en ik hoop dat dit type toerisme door de samenwerkingsverbanden zal helpen een echte leefruimte te creëren voor de Europese burgers en buiten de interne grenzen van de EU.</p>
      <p sl="fr">Om ons nog meer open te stellen voor toerisme van buiten de EU, moeten we een gecoördineerd beleid voor de toekenning van toeristenvisa implementeren. Ik zou ook willen dat de EU gebruik maakt van statistische instrumenten en een sectoroverschrijdende benadering op het gebied van Gemeenschapsfinanciering, om te zorgen voor de welbekende hefboomeffecten op innovatie, werkgelegenheid, verbetering van het aanbod en de kwaliteit van de dienstverlening. Ik hoop dat we Europese kwaliteitskeurmerken kunnen creëren overeenkomstig ecologische en sociale criteria en eenvoudigweg de informatie en bescherming voor Europese consumenten kunnen verbeteren.</p>
    </intervention>
    <intervention id="3-229" speaker_id="28355" name="Mieczysław Edmund Janowski" is_mep="True" mode="spoken">
      <p sl="pl">namens de UEN-Fractie . − Mevrouw de Voorzitter, ik ben er zeker van dat Thomas Cook, toen zijn eerste reisbureau opende in 1841, niet verwachtte dat 166 jaar later, toerisme direct verantwoordelijk zou zijn voor zo’n vijf procent van de inkomsten van Europese landen. Ik moet hieraan toevoegen dat, als men rekening houdt met de koppelingen met andere sectoren, toerisme op dit moment meer dan elf procent van het BBP en ongeveer 25 miljoen banen genereert.</p>
      <p sl="pl">Daarom wil ik de heer Costa bedanken voor zijn verslag over een dermate dynamische economische sector. We weten allemaal dat toerisme niet direct onder de regelgeving van de Unie valt. Toch levert de rol van de Unie als coördinator en promotor een aanzienlijke bijdrage aan het profiel van Europa als zeer aantrekkelijke en gediversifieerde toeristische bestemming. Deze heeft een invloed op toerisme binnen de Unie, op inkomend toerisme van landen buiten de Unie en op uitgaande reizen naar niet-EU-landen.</p>
      <p sl="pl">Deze kwesties zijn van groot belang voor de nieuwe lidstaten, waaronder Polen. Pas nu beginnen vele mensen te ontdekken hoe aantrekkelijk plaatsen die vroeger achter het IJzeren Gordijn lagen, kunnen zijn als toeristische bestemmingen. In deze context hebben nationale, regionale en plaatselijke overheden een belangrijk rol te vervullen in de aanmoediging van het toerisme. Toerisme omvat ook het zogenaamde groene toerisme, toerisme naar het culturele erfgoed van Europa, gezondheidstoerisme, pelgrimstochten en ecotoerisme naar natuurlijke schoonheid.</p>
      <p sl="pl">Het verheugt mij dat er rekening is gehouden met de problemen van gehandicapte en oudere toeristen, hoewel er misschien nog meer aandacht had kunnen aan gegeven worden. Het Cohesiefonds moet wijs worden gebruikt om de ontwikkeling van infrastructuur, met name transportinfrastructuur, te steunen. Het Europees Fonds voor Regionale Ontwikkeling kan ook worden gebruikt om de ontwikkeling van ICT, waaronder het internet, te ondersteunen en om grensoverschrijdende samenwerking te bevorderen ten gunste van toerisme in de ruimste zin. Bovendien moet het Europees Sociaal Fonds worden gebruikt om opleidingsprogramma’s in deze sector te financieren.</p>
      <p sl="pl">Tot slot wil ik graag zeggen dat standaarden de sleutel tot succes zijn in deze sector. Niemand is tevreden met middelmatige kwaliteit. Een toerist die niet tevreden is met het niveau van het transport of van een hotel, of een toerist die een slechte ervaring heeft in een restaurant, zal nooit meer terugkeren naar die bestemming. Hij of zij zal zich maar één keer laten vangen.</p>
    </intervention>
    <intervention id="3-230" speaker_id="28418" name="Sepp Kusstatscher" is_mep="True" mode="spoken">
      <p sl="de">namens de Verts/ALE-Fractie. − Mevrouw de Voorzitter, ik wil mijn dank betuigen aan Paolo Costa. Ik ben vooral verheugd over de aspecten van het verslag die het belang van sociale en ecologische duurzaamheid benadrukken. Een zorgvuldig geconserveerd natuurlijk en cultureel landschap is de beste toeristenmagneet die een land kan hebben.</p>
      <p sl="de">De aanvaarding van toerisme door de burgers van het gastland - dit wil zeggen mensen die er wonen en werken - is een belangrijke voorwaarde opdat toeristen zich er echt welkom voelen. Een hoog opleidingsniveau en algemene tevredenheid onder werknemers in de toerismesector is nodig om de tevredenheid van de gasten te waarborgen. Mobiliteit is een eerste vereiste voor toerisme, en “zachte” vormen - openbaar vervoer, fietsen of wandelen - zal de groei bevorderen zonder de essentiële basis van een gezonde en, natuurlijk, duurzame toerismesector te vernietigen.</p>
      <p sl="de">Dit uitvoerig verslag bevat een aantal ideeën die meer dan vrome wensen zouden moeten zijn. Ik vertrouw erop dat deze ecologische en sociale beginselen zullen worden opgenomen in de aangekondigde Europese Agenda 21 voor het toerisme.</p>
    </intervention>
    <intervention id="3-231" speaker_id="28514" name="Kyriacos Triantaphyllides" is_mep="True" mode="spoken">
      <p sl="el">namens de GUE/NGL-Fractie. − Mevrouw de Voorzitter, de toerismesector, zeker in landen als onder andere Cyprus, Spanje, Griekenland, is een sector van groot economisch belang en toch heeft de Europese Commissie niets te zeggen over de mensen die in deze sector werken.</p>
      <p sl="el">Deze sector is misschien de eerste om flexibele uren voor werknemers toe te passen en waar seizoenswerkloosheid aan de orde van de dag is. Het is ook een sector waar de tewerkstelling van vreemdelingen twee belangrijke kwesties aan de orde stelt: ten eerste hun uitbuiting en ten tweede hun gebruik als chantagemiddel door grote hotelketens om de lonen en voordelen van plaatselijke werknemers te drukken.</p>
      <p sl="el">Los daarvan bevestigt de Europese Commissie eenvoudig het feit, zonder daaraan enige wezenlijke commentaar te koppelen, dat het hoge niveau van deeltijdarbeid en de flexibele arbeidsvoorwaarden de reden zijn van de banencreatie in deze sector. Het concept van langdurige aanstelling lijkt dan slechts een luchtkasteel te zijn.</p>
    </intervention>
    <intervention id="3-232" speaker_id="28136" name="Etelka Barsi-Pataky" is_mep="True" mode="spoken">
      <p sl="hu">Mevrouw de Voorzitter, ik zou de aandacht willen vestigen op de mogelijkheden die gezondheidszorgtoerisme met zich brengt. Het is belangrijk dat we alle beschikbare programma’s, met inbegrip van het tweede communautaire actieprogramma voor de gezondheidszorg, benutten om het gezondheidszorgtoerisme te steunen. Ik wens te benadrukken dat we de verzekeringssector meer moeten betrekken bij het steunen van gezondheidszorgtoerisme en dat we samen een manier moeten vinden voor grensoverschrijdende samenwerking met deze financiering.</p>
      <p sl="hu">De vraag is of we erin zullen slagen van deze diensten een deel van de gemeenschappelijke markt te maken. We hebben het over diensten die niet alleen goed zijn voor een deel van de economische groei, maar ook Europese burgers helpen, zodat iedereen voordeel kan doen met de mogelijkheden die worden geboden door gezondheidszorgtoerisme en, daarbinnen, met de mogelijkheden die worden geboden door de gemeenschappelijke markt. Het is inderdaad waar dat wij, om dat te bereiken, zullen of zouden moeten beschikken over een iets beter gedefinieerd kwaliteitssysteem, dus ik sta ten volle achter het initiatief van de heer Costa, die ontegenzeggelijk een manier heeft geformuleerd om vooruitgang te boeken in deze richting. Het zou goed zijn voor ons Europese toerisme als de mensen die van buitenaf, van derde landen, komen, zouden weten welke diensten ze precies zullen krijgen en waarvoor ze betalen. Kortom, samengevat, denk ik daarom dat, wanneer we het hebben over deze sector, we toerisme moeten bekijken op een veel meer multigefacetteerde manier, en we moeten ook nagaan wat deze diensten ons kunnen bieden vanuit het perspectief van de gemeenschappelijke markt. Ik dank u hartelijk.</p>
    </intervention>
    <intervention id="3-233" speaker_id="2099" name="Robert Evans" is_mep="True" mode="spoken">
      <p sl="en">Mevrouw de Voorzitter, ook ik zou mijn complimenten uit willen spreken aan de rapporteur, de heer Costa, voorzitter van de Commissie vervoer en toerisme, die van wal stak met te zeggen dat het krachtens de Verdragen mogelijk is beleid op te stellen op het vlak van toerisme. Het is ook niet meer dan terecht dat wij ons nu met dit onderwerp bezighouden. De heer Arnatouakis wees ons zo-even eveneens geheel terecht op het feit dat ten minste 12 procent van de banen in de Europese Unie rechtstreeks verband houdt met toerisme.</p>
      <p sl="en">De EU is heden ten dage meer dan slechts een gemeenschappelijke markt voor goederen en kapitaal; het is een gemeenschappelijke markt voor mensen. EU-burgers reizen zoals we weten meer dan ooit tevoren, zéker als toerist. Veel van hen, en misschien wel de meesten, koesteren zeer goede ervaringen. Maar er is een minderheid die wat minder prettige ervaringen heeft, en deze ervaringen bezorgen sommige delen van de toeristische sector een slechte naam.</p>
      <p sl="en">Ik wil u met name wijzen op alinea 24 en 25, waarin wordt opgeroepen tot een allesomvattend pakket richtsnoeren voor die hotels die openstaan voor de behoeften van de consument. Bij deze richtsnoeren dient nadrukkelijk rekening te worden gehouden met de wensen van gezinnen met kinderen. Wellicht zullen niet alle hotels hieraan tegemoet kunnen komen, maar dat neemt niet weg dat de sector zijn best moet doen om zo gezinsvriendelijk mogelijk te worden.</p>
      <p sl="en">Tevens dient middels een classificeringssysteem rekening te worden gehouden met de behoeften van ouderen en gehandicapten. Al eerder is daar door de Commissie vervoer voor gepleit, specifiek in verband met het luchtverkeer. Het is niet meer dan terecht dat er eveneens van hotels wordt verlangd dat zij zich niet schuldig maken aan discriminatie van deze maatschappelijke groep. Tevens zouden zij niet in de positie mogen verkeren een moreel oordeel te vellen over wie wel of niet een stel vormt.</p>
      <p sl="en">Tevens wordt in het verslag - zoals in alinea 48 waarin wordt geopperd een Handvest op te stellen van de rechten en plichten van toeristen - er terecht op gewezen dat toeristen zelf zich behoorlijk dienen te gedragen en respect te tonen voor hotels en de toeristische sector.</p>
      <p sl="en">Dit is een goed verslag, het is een goednieuwsverhaal waarmee het Parlement de wereld toont zich op zinnige wijze in te zetten voor de belangen van de consument. Ik hoop dat de burger in Europa deze boodschap ook daadwerkelijk oppikt.</p>
    </intervention>
    <intervention id="3-234" speaker_id="28363" name="Alfonso Andria" is_mep="True" mode="spoken">
      <p sl="it">Mevrouw de Voorzitter, commissaris, dames en heren, enkele bijzonder interessante ideeën worden naar voren gebracht in het werkelijk uitstekende verslag van Paolo Costa.</p>
      <p sl="it">Ik wil slechts enkele korte opmerkingen maken, gebaseerd op de grondige verandering van de vraag veroorzaakt door vooral de mondialisering, de steeds grotere aanwezigheid van toeristen van derde landen op onze bodem en de gestegen levensverwachting. Dit alles heeft tot gevolg dat we een EU-toerismebeleid moeten opstellen dat aangepast is aan de tijd van nu; we moeten ook de strategische doelstellingen herzien.</p>
      <p sl="it">De heer Queiró beklemtoonde de noodzaak aan een classificatie van hotelfaciliteiten. Ik ben het volledig met hem eens en wil eraan toevoegen dat er ook Europese kwaliteits- en veiligheidsnormen moeten worden opgesteld voor toeristische producten.</p>
      <p sl="it">We moeten beantwoorden aan de nieuwe eisen van onze burgers als begunstigden en consumenten van toeristische diensten. Vanuit deze optiek wil ik slechts twee voorbeelden aanhalen uit de vele vernieuwende ideeën in het verslag van de heer Costa: een keurmerk “Toegang voor iedereen” dat toegankelijke faciliteiten zou waarborgen voor toeristen met een beperkte mobiliteit en een Europees toerismeprogramma voor gepensioneerden.</p>
      <p sl="it">Ik wil nog één slotopmerking maken over opleiding: we zouden ook moeten denken aan specifieke individuele kwalificaties voor werknemers in het toerisme voor gepensioneerden en gehandicapten.</p>
    </intervention>
    <intervention id="3-235" speaker_id="31123" name="Pedro Guerreiro" is_mep="True" mode="spoken">
      <p sl="pt">Hoewel we veel van de aspecten waarop dit verslag betrekking heeft, aanvaarden en waarderen, moeten we in dit debat interveniëren om te benadrukken, ten eerste, dat toerismeactiviteiten en hoogwaardig toerisme vereisen dat de beroepen in de toerismesector vallen onder wettelijke stelsels die de rechten van werknemers beschermen en kwaliteitsbanen en beroepskwalificaties bevorderen. Naar onze mening impliceert dit onder andere behoorlijke beroepsopleiding, verbetering van de werkomstandigheden, bevordering van stabiele contractuele overeenkomsten en eerlijke, waardige loonniveaus.</p>
      <p sl="pt">Ten tweede willen we benadrukken dat toerisme kan bijdragen aan de territoriale samenhang, de economische ontwikkeling en de regionale werkgelegenheid. Daarom moet er voor dit gebied ook een sectoroverschrijdende benadering worden toegepast in de beleidsinstrumenten en fondsen van de Gemeenschap, met name door de invoering van een specifiek Gemeenschapsprogramma om acties van de lidstaten aan te vullen. Deze punten vormen de inhoud van enkele van de voorstellen die we hebben ingediend en waarvan we hopen dat ze de steun zullen wegdragen van dit Parlement.</p>
    </intervention>
    <intervention id="3-236" speaker_id="23768" name="Bogusław Liberadzki" is_mep="True" mode="spoken">
      <p sl="pl">Mevrouw de Voorzitter, we hebben in dit Huis niet vaak te maken met toerisme en daarom ben ik de heer Costa, de rapporteur, bijzonder dankbaar. Ik wil hem feliciteren met zijn goede werk.</p>
      <p sl="pl">De positiefste kwaliteiten van dit verslag zijn naar mijn mening de duurzame benadering van toerisme en de noodzaak om de Europese cohesie en levenskwaliteit te vergroten. Ik ben ook verheugd over de nadruk op het belang van toegang tot toeristische diensten.</p>
      <p sl="pl">Het visumbeleid wordt ook vermeld in het verslag. Ik beschouw dit als een cruciale aangelegenheid en we moeten grote aandacht besteden aan de controle op de toekenning van visa en de werking van de grensovergangen op het grondgebied van de nieuwe Schengenlanden. Rusland en Oekraïne hebben uiting gegeven aan hun bezorgdheid omtrent de toekenning van visa aan chauffeurs, waaronder buschauffeurs, en koeriers. Gisteren nog ontving de heer Barroso het hoofd van de Oekraïense vereniging van internationale wegtransporteurs, die kwam uitleggen waarover ze zich zorgen maken. Ik ben vertrouwd met de situatie en heb de zaak een maand geleden doorverwezen naar de heer Frattini. Ik heb tot nog toe geen antwoord ontvangen. Ik beschouw dit als een belangrijke aangelegenheid. Het is van essentieel belang dat het Parlement en de Commissie zich concentreren op de controle van de implementatie van het visumbeleid.</p>
    </intervention>
    <intervention id="3-237" speaker_id="4544" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt plaats op donderdag 29 november 2007.</p>
      <p sl="nl">Schriftelijke verklaringen (artikel 142)</p>
    </intervention>
    <intervention id="3-238" speaker_id="28427" name="Alessandro Battilocchio" is_mep="True" mode="written">
      <p sl="it">De impasse rond het Constitutioneel Verdrag heeft een kettingreactie veroorzaakt in de toerismesector die, volgens de besproken benadering, een bevoegdheid van de Gemeenschap zou moeten worden. De individuele lidstaten hebben in de laatste jaren toerismestrategieën nagestreefd die, algemeen genomen, hebben geleid tot een algemene groei in de sector binnen de individuele sociaaleconomische context van de 27 landen. Het aantal toeristen is gestegen, er zijn investeringen gedaan en het benodigde aantal personeelsleden is toegenomen, met een duidelijk positieve weerslag op de werkgelegenheid. Wat tot nog toe nog ontbreekt, is een duidelijk, allesomvattend plan van de Gemeenschapsinstellingen. De mededinging tussen de landen neemt toe en het beschikbare aanbod in de verschillende delen van de wereld wordt duidelijk uitgebreid met wezenlijke nieuwe elementen. Gezien deze omstandigheden moet Europa bewijzen dat het in topconditie verkeert: met andere woorden, het moet de ernstige uitdagingen aan de horizon aangaan en overwinnen.</p>
    </intervention>
    <intervention id="3-239" speaker_id="23805" name="Zita Gurmai" is_mep="True" mode="written">
      <p sl="hu">Mondialisering, demografische veranderingen en gestegen transport dragen in grote mate bij aan de snelle groei van het toerisme, dat een groot groei- en werkgelegenheidspotentieel heeft. Toerisme is op dit moment goed voor ongeveer vier procent van het BBP van de EU, indirect meer dan tien procent, en meer dan twaalf procent van alle banen.</p>
      <p sl="hu">Toerisme moedigt mensen aan elkaar beter te begrijpen, het bevordert de Europese identiteit en stimuleert, door relaties tussen sociale, economische en culturele groepen, de dialoog tussen culturen. Het opstellen van een model voor Europees toerisme is van primair belang voor de Unie, aangezien het moet berusten op waarden die verband houden met de kwaliteit en duurzaamheid van toerismedoelstellingen en gelijke toegang voor iedereen.</p>
      <p sl="hu">Vereenvoudiging van de regels, harmonisering van beleidsinstrumenten die betrekking hebben op toerisme en uitbreiding van het gebruik van de beschikbare Europese financiële instrumenten moeten actief worden bevorderd. De ontwikkeling van toerisme moet duurzaam zijn; met andere woorden, het toerisme moet de plaatselijke gemeenschappen en de milieubescherming eerbiedigen. Om dat te doen, hebben we een steunkader en een doeltreffende structuur nodig die alle betrokken regionale en plaatselijke partijen omvat, waarbinnen samenwerkingsverbanden en doeltreffend leiderschap gemakkelijker zullen worden. Wat betreft de maatregelen die worden ingevoerd om de doelstellingen te bereiken, moeten we rekening houden met de fundamentele subsidiariteitsbeginselen, die de verdeling van de verantwoordelijkheid onder de individuele betrokken partijen bepalen.</p>
    </intervention>
    <intervention id="3-240" speaker_id="28173" name="Zita Pleštinská" is_mep="True" mode="written">
      <p sl="sk">Vanuit het perspectief van duurzame, geïntegreerde regionale en plaatselijke ontwikkeling heeft toerisme een aanzienlijke weerslag op de economische, sociale en territoriale samenhang van de 27 EU-landen. Het speelt ook een belangrijke rol in de toename van de werkgelegenheid in minder ontwikkelde Europese regio’s en helpt daardoor regionale verschillen glad te strijken. Hoewel het nog niet mogelijk is geweest een samenhangende beleidsoverschrijdende benadering voor toerisme op EU-niveau te ontwikkelen, kunnen we niet toestaan dat Europa zijn marktaandeel in deze sector verliest.</p>
      <p sl="sk">De Commissie zou, samen met de lidstaten en regionale raden, nieuwe vormen van toerisme, zoals ecotoerisme, agrarisch toerisme, sociaal en gezondheidstoerisme, moeten aanmoedigen en financieel steunen. Ik beschouw dit als een van de middelen om duurzame ontwikkeling van de regio’s te garanderen, met de nadruk op de bescherming van het natuurlijke en culturele erfgoed en de conservering ervan voor toekomstige generaties.</p>
      <p sl="sk">Toerisme moet beter worden ondersteund door voorlichtingscampagnes. Het MKB, hoofdzakelijk startende toerismebedrijven en bedrijven die nieuwe toeristische producten aanbieden of een economische activiteit ontwikkelen op nieuwe locaties of in nieuwe toeristische gebieden, moeten betere toegang hebben tot informatie en in staat zijn om gebruik te maken van de beschikbare Europese financieringsprogramma’s via de structuurfondsen.</p>
      <p sl="sk">Ik wens ook de noodzaak te benadrukken om ervaringen uit reeds in de praktijk gebrachte toerismeprojecten uit wisselen, zodat lering kan worden getrokken van verkeerde benaderingen die zijn gebruikt in onsuccesvolle projecten, om soortgelijke fouten in andere Europese regio’s te voorkomen.</p>
    </intervention>
    <intervention id="3-241" speaker_id="28252" name="Richard Seeber" is_mep="True" mode="written">
      <p sl="de">De ontwikkelingen van de laatste jaren hebben aangetoond dat het toerisme in Europa, zoals iedere andere economische sector, sterk beïnvloed wordt door bredere mondiale omstandigheden.</p>
      <p sl="de">Om succesvol te reageren op deze uitdagingen, is een intensievere coördinatie van nationale beleidsinstrumenten van essentieel belang. Helemaal in overeenstemming met het subsidiariteitsbeginsel moeten lidstaten de mogelijkheden die beschikbaar zijn op EU-niveau benutten om hun bestaande nationale beleidsinstrumenten aan te vullen. Op deze manier kan de EU een doeltreffende bijdrage leveren aan het wegwerken van excessieve bureaucratie en obstakels binnen de toerismesector door middel van harmonisering. Het moet onze doelstelling zijn doeltreffend gebruik te maken van de beschikbare middelen en alle mogelijkheden te benutten om synergie-effecten te creëren teneinde het mondiale concurrentievermogen van de EU te vergroten en meer banen te creëren.</p>
      <p sl="de">De vereenvoudiging van visumprocedures en de verlaging van kosten voor toeristenvisa in alle EU-landen zou in dit verband een belangrijke stap zijn.</p>
      <p sl="de">Ik verzoek de EU ook met klem om uniforme kwaliteitsstandaarden voor hotelaccommodaties in Europa goed te keuren teneinde de transparantie te verbeteren en tegelijkertijd de rechten van consumenten te versterken. Dit mag echter niet leiden tot een verlaging van de nationale kwaliteitsstandaarden, maar moet een belangrijk signaal geven aan consumenten. De EU moet de bestaande mogelijkheden benutten om in dit verband actieve steun te bieden aan de lidstaten, zonder echter de bestaande nationale bevoegdheden in vraag te stellen.</p>
    </intervention>
  </section>
  <section id="creitem23" title="23. Macrofinanciële bijstand aan Libanon(debat)">
    <intervention id="3-243" speaker_id="4544" name="De Voorzitter" is_mep="True" mode="spoken">
      <p sl="nl">Aan de orde is het verslag van de heer Kader Arif namens de Commissie internationale handel over het voorstel voor een besluit van de Raad tot toekenning van communautaire macrofinanciële bijstand aan Libanon (COM(2007)0476 – C6-0290/2007 – 2007/0172(CNS)) (A6-0452/2007).</p>
    </intervention>
    <intervention id="3-244" speaker_id="photo_generic" name="Günter Verheugen" is_mep="True" mode="spoken">
      <p sl="de">lid van de Commissie. − Mevrouw de Voorzitter, dames en heren, ik zou het Parlement willen bedanken voor zijn steun aan het Commissievoorstel van augustus jongstleden. Zoals de rapporteur, de heer Arif, benadrukt in zijn verslag, verkeert Libanon in een zeer moeilijke situatie, zowel vanuit politiek als economisch oogpunt. De nood aan financiering is acuut. Met deze macrofinanciële bijstand houdt de Europese Unie zich aan de belofte die ze heeft gedaan op de internationale donorconferentie van januari jongstleden in Parijs, toen we zijn overeengekomen financiële steun te geven aan Libanon.</p>
      <p sl="de">Zoals u weet, gaat de verwezenlijking van de financiële bijstand gepaard met aanzienlijke onzekerheden door de politieke en grondwettelijke crisis die nog niet overwonnen is. Desalniettemin blijft de Commissie bij haar belofte om alle vereiste interne procedures te vervullen, zodat de bijstand op gang kan komen zodra de omstandigheden dat toelaten.</p>
      <p sl="de">Onze onderhandelingen met de Libanese overheden over de politieke voorwaarden die gekoppeld zullen worden aan het programma lopen op hun einde en ik kan u verzekeren dat deze voorwaarden volledig in overeenstemming zullen zijn met het actieplan voor Libanon dat is vastgelegd in het kader van het Europese nabuurschapsbeleid en met het programma van de Libanese overheid voor economische hervorming op de middellange termijn. We zullen natuurlijk alle beschikbare middelen aanwenden om het risico van fraude, corruptie en financieel misbruik zoveel mogelijk te beperken, zoals gevraagd in het ontwerpverslag.</p>
      <p sl="de">Ik merk op dat de rapporteur verscheidene amendementen op het Commissievoorstel heeft ingediend. We zullen deze amendementen zeer zorgvuldig bestuderen en ons advies meedelen aan de Raad. Ik kan u echter al vertellen dat we geen bezwaar zullen maken tegen de meeste amendementen op de wettelijke bepalingen zelf.</p>
      <p sl="de">De Commissie is zich ervan bewust dat het Parlement op de hoorzittingen over nieuwe financiële bijstand moest reageren binnen zeer korte termijnen. Alle betrokken instellingen moesten zich houden aan een strak tijdschema gezien de specifieke aard van deze financiële bijstand als crisisinstrument.</p>
      <p sl="de">Om ontspanning te brengen in de situatie en de samenwerking met de Commissie internationale handel (INTA) te verbeteren, belooft de Commissie echter in de toekomst het INTA-secretariaat systematisch en op voorhand op de hoogte te stellen van alle nieuwe transacties van financiële bijstand; dit zal worden gedaan door middel van een voorlichtingsnota zodra nieuwe financiële bijstand gepland is.</p>
    </intervention>
    <intervention id="3-245" speaker_id="28137" name="Kader Arif" is_mep="True" mode="spoken" role="rapporteur">
      <p sl="fr">Mevrouw de Voorzitter, commissaris, dames en heren, het doet me genoegen u vandaag dit verslag over macrofinanciële bijstand (MFB) aan Libanon te kunnen voorstellen. Het getuigt van het engagement van de EU om het land te helpen te recupereren van opeenvolgende crisissen.</p>
      <p sl="fr">Libanon is nu een van de landen met de zwaarste schuldenlast ter wereld, met een schuld-BBP-verhouding van 180 procent. De invloed van de burgeroorlog tussen 1975 en 1990, het conflict met Israël in de zomer van 2006, de chronische politieke instabiliteit en een doelloos economisch beleid hebben een zware economische, financiële en sociale crisis veroorzaakt. Deze situatie maakt dringend ingrijpen noodzakelijk.</p>
      <p sl="fr">Er is bekend geworden dat het geld in het kader van het EU-actieplan voor Libanon, dat in januari 2007 is aangenomen als deel van het Europese nabuurschapsbeleid, pas beschikbaar zal worden in 2009. De uitzonderlijke MFB die we nu willen aannemen, zal deze kloof overbruggen en een onmiddellijke invloed hebben op de overheidsfinanciën en de betalingsbalans van Libanon, op voorwaarde dat de bijstand onmiddellijk wordt gegeven. De MFB zal bestaan uit een donatie van 30 miljoen euro en een lening van 50 miljoen euro om de Libanese Regering te helpen met de naoorlogse wederopbouw en de voortzetting van het economische herstel.</p>
      <p sl="fr">Mijn verslag erkent volledig de noodzaak deze financiële bijstand toe te kennen aan Libanon. Het bevat echter een aantal amendementen op het voorstel van Raad ten behoeve van de duidelijkheid en de transparantie.</p>
      <p sl="fr">Eerst en vooral moeten we in het achterhoofd houden dat de bijstand strikt aanvullend moet zijn op de financiering die is overeengekomen door de instellingen van Bretton Woods, de Club van Parijs, de bilaterale donoren en de EU op grond van andere programma’s. De bijstand moet consistent zijn met externe maatregelen of beleidslijnen van de EU en moet de toegevoegde waarde van het Gemeenschapsengagement waarborgen.</p>
      <p sl="fr">De Raad zal tevens uitdrukkelijk en openbaar de aanbevelingen van het Parlement moeten overnemen betreffende de aan de bijstand gekoppelde voorwaarden en criteria, zijnde verbeterde transparantie en houdbaarheid van openbare financiën, toepassing van de vastgestelde budgettaire en macro-economische prioriteiten, implementatie van specifieke maatregelen om ieder risico van fraude, corruptie en misbruik van geld te voorkomen, verdeling van de bijstand met een eerlijk evenwicht tussen post-conflict-uitgaven, wederopbouw, buitensporige schuldenlast en sociale behoeften van de bevolking. Ook volledige overeenstemming met internationale normen inzake democratie en mensenrechten en de fundamentele beginselen van de rechtsstaat is vereist. De uitbetaling van de bijstand aan Libanon moet gepaard gaan met werkelijke voortgang in de realisering van de genoemde doelstellingen en dit moet worden vastgelegd in een gift- en leningovereenkomst die samen met de Libanese overheid wordt opgesteld.</p>
      <p sl="fr">Naast ons basiswerk aan deze tekst wil ik ook melding maken van enkele van de moeilijkheden waarmee we te kampen hadden bij het opstellen van het verslag, gezien het dringende karakter ervan. Om deze reden moeten de Commissie en de Raad ons veel meer tijd geven voor iedere toekomstige beslissing betreffende de toekenning van MFB. Opdat het Parlement zijn werkzaamheden behoorlijk zou kunnen uitvoeren, moet het goed op tijd beschikken over informatie van betere kwaliteit. In dit opzicht zou de invoering van een systeem voor vroegtijdige waarschuwing door de Commissie ervoor zorgen dat het dossier sneller wordt behandeld door de bevoegde commissie in het Parlement en onnodige vertragingen voorkomen, die een ernstige nadelige invloed kunnen hebben op de uiteindelijke begunstigde van de financiële hulp. De kwaliteit en consistentie van ons werk en de kwaliteit van onze samenwerking met de andere instellingen zijn in grote mate afhankelijk van deze factor.</p>
      <p sl="fr">In overeenstemming met vroegere resoluties van het Parlement wens ik te benadrukken dat een dermate groot instrument niet gewoon als buitengewoon kan worden beschouwd. Het moet berusten op een normale rechtsgrondslag en kan niet alleen gebaseerd zijn op ad-hoc besluiten van de Raad voor iedere afzonderlijke transactie. Een kaderregeling inzake MFB, vastgelegd in de medebeslissingsprocedure, is nodig om de transparantie, de verantwoordingsplicht, de monitoring- en rapporteringsystemen te verbeteren.</p>
      <p sl="fr">We moeten ook snel zorgen voor interinstitutioneel overleg over de best gepaste rechtsgrondslag voor dit soort instrument. In het geval van de MFB voor Libanon, een van de landen die vallen onder het Europese nabuurschapsbeleid en tevens geclassificeerd als ontwikkelingsland, zijn wij van mening dat de rechtsgrondslag voor deze maatregel artikel 179 van het EG-Verdrag had moeten zijn in plaats van artikel 308 van het EG-Verdrag.</p>
      <p sl="fr">Het is net omdat Libanon een ontwikkelingsland is dat het Parlement erop aandringt het sociale aspect van de hervormingen die de Libanese regering zou moeten doorvoeren, niet te verwaarlozen. Overeenkomstig het Ontwikkelingsprogramma van de Verenigde Naties (UNDP) leeft nagenoeg 24 procent van Libanezen in totale armoede, en 52 procent wordt beschouwd als kansarm. Bovendien is nagenoeg negen procent van de bevolking analfabeet en haalt minder dan één derde van de bevolking het lagereschoolniveau; slechts dertien procent van de Libanezen gaat ooit naar de universiteit.</p>
      <p sl="fr">Ondanks deze realiteit moeten we vaststellen dat het sociale probleem momenteel niet centraal staat in de Libanese politieke debatten en dat het sociale aspect van de geplande hervorming extreem beperkt is in vergelijking met de economische en financiële aspecten. Het is echter in het belang van Libanon en zijn partners, zoals ik reeds heb gezegd, om een eerlijk evenwicht te vinden tussen de verschillende uitgavenposten, in het bijzonder de uitgaven voor onderwijs en scholing. Men mag niet vergeten dat de aanhoudende sociale ongelijkheid ernstige economische en politieke gevolgen kan hebben die de instabiliteit van het land kan verlengen.</p>
    </intervention>
    <intervention id="3-246" speaker_id="2002" name="José Ignacio Salafranca Sánchez-Neyra" is_mep="True" mode="spoken">
      <p sl="es">rapporteur voor advies van de Commissie buitenlandse zaken. − Mevrouw de Voorzitter, de situatie in Libanon is bijzonder ernstig en gespannen en het is duidelijk dat er een uitweg uit de institutionele crisis in dat land moet worden gevonden. Met dit in het achterhoofd zal een werkgroep van de Commissie buitenlandse zaken volgende week het land bezoeken om te doen wat dit Parlement altijd al heeft gedaan: getuigen van de solidariteit van onze instelling met als doel vrede, begrip, harmonie, verzoening en consolidatie van de democratie te brengen in dat land.</p>
      <p sl="es">Het was precies met dat doel voor ogen dat de heer Arif zijn verslag over macrofinanciële bijstand aan Libanon heeft gemaakt. Ik moet hem zeggen dat wij in de Commissie buitenlandse zaken ons niet te veel wilden verdiepen in technische details, gezien de bijzonder ernstige en gespannen situatie in Libanon, die ik reeds heb aangehaald, na de opvolging van president Lahoud. Vanzelfsprekend wilden we wel zorgen voor het volle respect voor de competentie van het Parlement als tak van de begrotingsautoriteit, maximale duidelijkheid en transparantie, zoals voorgesteld door de rapporteur, en bijgevolg een correct en doeltreffend gebruik van de financiering, waarbij iedere soort corruptie wordt voorkomen, zoals commissaris Verheugen heeft aangegeven in zijn toespraak.</p>
      <p sl="es">In dit verband zijn we ervan overtuigd dat deze macrofinanciële bijstand valt binnen de geest van de associatieovereenkomst, of de associatie tussen de Europese Unie en de mediterrane landen, binnen het toekomstige kader van het Europese nabuurschapsbeleid en, natuurlijk, binnen de verbintenissen die zijn aangegaan in de overeenkomsten van de conferentie Parijs III over de wederopbouw en het herstel van Libanon. De bijstand past ook in de geest van de overeenkomsten met de internationale instellingen.</p>
    </intervention>
    <intervention id="3-247" speaker_id="2304" name="Esko Seppänen" is_mep="True" mode="spoken" role="rapporteur voor advies van de Begrotingscommissie">
      <p sl="fi">Mevrouw de Voorzitter, als rapporteur voor advies van de Begrotingscommissie, stel ik met voldoening vast dat de bevoegde Commissie de door ons ingediende voorstellen heeft goedgekeurd. Het was zeer moedig van de Commissie om het nieuwe concept van de “beschikbaarheidsperiode van financiële bijstand” voor te stellen en het zodanig te interpreteren dat de geldigheid van het rechtsbesluit via een simpele comitologieprocedure zou kunnen worden verlengd. De Commissie is slechts een uitvoerend orgaan en kan geen wetgevende rol krijgen. En dat zou wel het geval zijn als de Commissie mag beslissen hoe lang financiële bijstand blijft duren.</p>
      <p sl="fi">In de Begrotingscommissie stel ik met voldoening vast dat de verantwoordelijke Commissie positief staat tegenover ons voorstel om de rechtsgrondslag te wijzigen, maar dat dit alleen zou gebeuren voor toekomstige voorstellen inzake macrofinanciële bijstand. Een beter gepaste rechtsgrondslag is naar onze mening artikel 179 van het EG-Verdrag en niet het algemene artikel 308 dat nu is gebruikt. Wij hopen dat de Commissie en de Raad in de toekomst rekening zullen houden met deze mededeling van het Parlement.</p>
    </intervention>
    <intervention id="3-248" speaker_id="4345" name="Tokia Saïfi" is_mep="True" mode="spoken">
      <p sl="fr">namens de PPE-DE-Fractie. − Mevrouw de Voorzitter, het huidige institutionele vacuüm in Libanon vormt een grote bedreiging voor het land en de regio in het algemeen. Met een parlement dat niet functioneert, parlementsleden die vrezen voor hun leven, een gedestabiliseerde regering en een verlamde economie, moet Libanon nu een uitweg uit de crisis zien te vinden. Meer dan ooit moet de EU alert blijven om zijn buurland en bondgenoot te steunen.</p>
      <p sl="fr">De macrofinanciële bijstand die vandaag wordt voorgesteld door de EU is nu meer welkom dan ooit tevoren. Deze buitengewone bijstand van beperkte duur met als doel de begrotingssituatie recht te zetten van een land waar de inspanningen om de schuldenlast te verkleinen, werden tenietgedaan door het dodelijke conflict van de zomer van 2006, valt volledig binnen het Europese nabuurschapsbeleid en het Europees-mediterraan partnerschap. Het is derhalve geen traditionele vorm van bijstand, aangezien deze begrotingssteun zal helpen de politieke en economische soevereiniteit en onafhankelijkheid van Libanon te verbeteren. De bijstand moet natuurlijk onderworpen zijn aan een antifraudemechanisme voor een grotere transparantie in de administratie en de uitbetaling van het geld.</p>
      <p sl="fr">We moeten ook zorgen voor een betere coördinatie van de financiële instellingen die werken aan de wederopbouw van het land. Het nabuurschapsinstrument, de IMF-maatregelen en FEMIP-acties moeten worden geïmplementeerd op een consistente manier om doeltreffende en duurzame bijstand te garanderen. Nu de conferentie van Annapolis een straaltje van hoop laat schijnen, blijft Libanon een belangrijke factor voor vrede en stabiliteit in de regio.</p>
    </intervention>
    <intervention id="3-249" speaker_id="1403" name="David Martin" is_mep="True" mode="spoken">
      <p sl="en">namens de PSE-Fractie. – Mevrouw de Voorzitter, ik ben ingenomen met het verslag van de heer Arif. Zoals we van de heer Arif gewend zijn, is het een goed onderbouwd en uitgewogen verslag.</p>
      <p sl="en">Desalniettemin betreur ik het dat de EU voor de zoveelste keer opdraait voor de onverbeterlijke neiging van Israël om daar in het Midden-Oosten eerst met bommen te gaan gooien om daarna pas eens na te denken over de gevolgen daarvan.</p>
      <p sl="en">Het is waar dat Libanon al voorafgaand aan het conflict met Israël in de zomer van 2006 financiële problemen had, maar de oorlog was waarschijnlijk de druppel die de emmer deed overlopen. Zoals mijnheer Arif al zei, is Libanon nu een van de zwaarst met schulden beladen landen in de wereld, en volgens het ontwikkelingsprogramma van de Verenigde Naties UNDP leeft een op de vier Libanezen in bittere armoede.</p>
      <p sl="en">Ondanks de problemen waar zij voor gesteld staat, is de regering vastbesloten om te zorgen voor economische stabiliteit. Tegen deze achtergrond is het terecht te beweren dat wij bereid zouden moeten zijn de nodige macrofinanciële bijstand te verlenen aan dit herstelproces. De heer Arif heeft volledig gelijk als hij zegt dat we moeten zorgen voor doeltreffend beleid in de strijd tegen corruptie, en ervoor moeten zorgen dat er geen misbruik wordt gemaakt van de verstrekte gelden. De enige manier waarop dat kan worden bewerkstelligd, is door te zorgen voor absolute transparantie bij het toekennen en uitgeven van de gelden, een goede monitoring van de uitgaven, alsook een ex-post evaluatie van de getroffen maatregelen.</p>
      <p sl="en">Zoals de commissaris al zei, is Libanon een van de partnerlanden geworden van de EU in het kader van het Europees nabuurschapsbeleid. Het geld voor dat beleid komt pas vrij in 2009 of 2010, maar als het dan eenmaal zover is, denk ik dat de EU een nuttige bijdrage kan leveren aan de maatschappelijke en economische hervormingen in Libanon. Tussentijds kan met macrofinanciële bijstand een groot verschil worden gemaakt, in die zin dat Libanon hiermee kan worden geholpen iets te doen aan zijn zware schuldenlast en mede kan worden gezorgd voor een stabiele regering. Daarom ben ik er ingenomen mee.</p>
    </intervention>
    <intervention id="3-250" speaker_id="28299" name="Bogusław Sonik" is_mep="True" mode="spoken">
      <p sl="pl">Mevrouw de Voorzitter, we debatteren vandaag over macrofinanciële bijstand voor Libanon. Dit land bevindt zich nu midden in de zwaarste economische en politieke crisis die het heeft meegemaakt sinds het einde van de oorlog in 1990. Het Huis heeft gehoord, van vele onafhankelijke deskundigen inzake de problematiek van het Midden-Oosten, dat de Europese Unie de democratische overheid in Libanon actief moet steunen.</p>
      <p sl="pl">Libanon staat nu op een bijzonder belangrijke tweesprong. Het bevindt zich in een stadium waarin de laatste schimmen van de oorlog eindelijk te ruste kunnen worden gelegd. Toch bestaat ook het gevaar dat de oude conflicten opnieuw oplaaien. We moeten daarom de instrumenten waarover we beschikken, gebruiken en een actieve bemiddelingsrol spelen om Libanon te helpen zijn interne conflicten op te lossen. Het conflict tussen Israël en Libanon heeft enorme schade aangericht in een land dat er nog maar pas met grote moeilijkheden in geslaagd was zijn infrastructuur opnieuw op te bouwen na 20 jaar oorlog. Het conflict had ook een negatieve weerslag op de sociale relaties in Libanon. Het heeft geleid tot een versterking van de radicale krachten, waardoor Libanon opnieuw ondergedompeld werd in een conflict tussen binnenlandse gemeenschappen.</p>
      <p sl="pl">Libanon heeft tijd nodig om opnieuw te stabiliseren. Er is bemiddeling tussen alle partijen nodig. De financiële bijstand die wordt geboden door de Europese Unie en door andere landen en instellingen zal Libanon de gelegenheid geven om weer op het pad van de hervorming te geraken. Een hervorming vergt onvermijdelijk tijd, maar zal resulteren in de opstanding van een land dat politiek, sociaal en economisch stabiel is.</p>
      <p sl="pl">Ik ben verheugd over het initiatief van de Commissie en het feit dat de leden van het Huis hebben ingestemd met de macrofinanciële bijstand. Daardoor kunnen we de mensen van Libanon een signaal geven dat hen geruststelt dat de Europese Unie hen beschouwt als partner. Ik wil daarom ook de rapporteur bedanken omdat hij zich zo behendig heeft ingespannen om het Parlement te betrekken bij het besluitvormingsproces betreffende de bijstand aan Libanon. Ten slotte mogen we niet vergeten dat de heropbouw van Libanon evenzeer in het belang van ons Europeanen is als in het belang van de Libanezen.</p>
    </intervention>
    <intervention id="3-251" speaker_id="4544" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming heeft plaats op donderdag 29 november 2007.</p>
    </intervention>
  </section>
  <section id="creitem24" title="24. Handel en klimaatverandering(debat)">
    <intervention id="3-253" speaker_id="4544" name="De Voorzitter" is_mep="True" mode="spoken">
      <p sl="nl">Aan de orde is het verslag van de heer Alain Lipietz namens de Commissie internationale handel over het voorstel voor een besluit van de Raad tot toekenning van communautaire macrofinanciële bijstand aan Libanon (2007/2003(INI)) (A6-0409/2007).</p>
    </intervention>
    <intervention id="3-254" speaker_id="4384" name="Alain Lipietz" is_mep="True" mode="spoken" role="rapporteur">
      <p sl="fr">Mevrouw de Voorzitter, commissaris, dames en heren, dit is een tamelijk belangrijk verslag aan de vooravond van de conferentie van Bali.</p>
      <p sl="fr">We zijn ons ervan bewust dat de internationale handel dubbel zo snel toeneemt als het bruto mondiaal product. Dit leidt ook tot een groei van de vervoersector, een van de grootste producenten van broeikasgassen. Het maakt ook verplaatsing van de productie mogelijk, wat een goede zaak kan zijn als het gaat om benutting van de arbeidskracht en de toepassing van loonregelingen, maar aangezien het absoluut geen rekening houdt met de kostprijs van de broeikasgassen die worden geproduceerd door deze arbeidsverdeling, kan het de productie van broeikasgassen en de klimaatverandering versnellen.</p>
      <p sl="fr">Om u maar enkele cijfers te geven: schepen die 40 keer meer vracht vervoeren dan vliegtuigen, produceren slechts tweemaal zoveel broeikasgassen, maar we gebruiken nog altijd vliegtuigen om onze goederen te vervoeren om de productiecyclus te optimaliseren. Ik ben daarom van mening dat, in aansluiting op het rapport-Stern en de vier rapporten van de Intergouvernementele Werkgroep inzake klimaatverandering, we moeten beseffen dat het het waard is een halve dag of zelfs drie dagen te wachten voor een product zijn bestemming bereikt, in plaats van ons klimaat te vernietigen, waarvan het prijskaartje volgens het rapport-Stern oploopt tot naar schatting 5 biljoen dollar.</p>
      <p sl="fr">Deze opmerking daargelaten doet het verslag een poging om bepaalde wegen te openen. Vanzelfsprekend zijn er bepaalde wegen met betrekking tot vervoer. We zijn verheugd dat er recentelijk is gestemd voor de toevoeging van de luchtvaartsector aan het Europese quotasysteem. Het verslag zet aan tot reflectie over de industriële organisatie om de geografische schaal van productieketens te verkleinen - en dichterbij de eindgebruiker te produceren - en doet een aantal voorstellen met betrekking tot de handel in vervuilingseenheden.</p>
      <p sl="fr">Wat we voorstellen, binnen de context van de WTO en de bilaterale of biregionale overeenkomsten - met andere woorden alle overeenkomsten waarover we momenteel onderhandelen - is prioriteit te geven aan de beoordeling van de gevolgen voor de klimaatverandering binnen de beoordeling van de milieueffecten van deze overeenkomsten. We stellen ook voor prioriteit te geven aan een aanzienlijke vermindering van alle tarifaire en non-tarifaire belemmeringen - en daarbij denken inzonderheid aan royalty’s - die de handel in eigen goederen en diensten, die net de productie van broeikasgassen kunnen beperken, hinderen.</p>
      <p sl="fr">Dit allemaal moet natuurlijk gebeuren in een zo multilateraal mogelijk verband, indien mogelijk met de WTO, bij gebrek aan biregionale overeenkomsten waarover op dit moment onderhandeld wordt door Europa. We kunnen echter de mogelijkheid niet uitsluiten dat de mensheid na 2012, in de oorspronkelijke post-Kyoto-fase, geen unanieme overeenkomst inzake de strijd tegen klimaatverandering heeft bereikt. In dat geval zal Europa’s beslissing om de leiding te nemen in de strijd tegen de klimaatverandering, zeker een aantal van zijn sectoren raken. Ze zullen er niet allemaal door geraakt worden. In vele gevallen wordt er een concurrentievoorsprong ontleend aan het feit de leider te zijn van de strijd tegen klimaatverandering. In sommige gevallen, en ik denk hierbij in het bijzonder aan de cementindustrie, kan dit voor enorme problemen zorgen en zelfs leiden tot cementtoerisme. In dat geval, wanneer alle mogelijkheden van multilaterale overeenkomsten uitgeput zijn, stellen we voor artikel 20 van de GATT aan te nemen, met andere woorden grensaanpassingsbelastingen om weer te zorgen voor eerlijke concurrentie.</p>
      <p sl="fr">Dat, dames en heren, lag aan de basis van mijn voorstellen.</p>
    </intervention>
    <intervention id="3-255" speaker_id="photo_generic" name="Stavros Dimas" is_mep="True" mode="spoken">
      <p sl="el">lid van de Commissie. − Mevrouw de Voorzitter, dames en heren, we zijn er dankbaar voor dat het initiatief van de Commissie internationale handel de problemen betreffende handel en klimaatverandering aankaart.</p>
      <p sl="el">Het verslag van Alain Lipietz is een nuttige bron van beleidsideeën en voorstellen. We zijn verheugd over dit verslag omdat het de onderlinge verbanden tussen de verschillende aspecten van de onderhandelingen erkent.</p>
      <p sl="el">Klimaatverandering is een zeer ernstig probleem dat in wezen alle sectoren treft, waaronder de handelssector. We moeten ons inspannen om een wederzijds ondersteunend en consistent beleid vast te stellen. De Europese Unie streeft ernaar handel te vergemakkelijken, ervoor te zorgen dat de handel levensvatbaar is en ook bijdraagt aan andere beleidsgebieden, zoals het beleid inzake klimaatverandering.</p>
      <p sl="el">Het doet ons genoegen dat het verslag de vooruitzichten voor onderhandelingen over milieugoederen en -diensten erkent. We zijn van mening dat dit een belangrijke bijdrage van de handel aan de verwezenlijking van de doelstellingen inzake klimaatverandering inhoudt. We hopen vooruitgang te zien in deze kwestie tijdens de huidige ronde van de multilaterale handelsbesprekingen voor de ontwikkelingsagenda van Doha. We zijn erover verheugd dat erkend wordt dat het nodig is dat de secretariaten van de milieuovereenkomsten de status van waarnemer bij de Wereldhandelsorganisatie krijgen, iets wat we hebben proberen te bereiken voor de huidige ronde van handelsbesprekingen. Het verheugt ons eveneens dat erkend wordt dat onze nieuwe vrijhandelsovereenkomsten door speciale bepalingen een bijdrage kunnen leveren aan kwesties van klimaatverandering.</p>
      <p sl="el">De verbanden tussen de mogelijkheden voor toegang tot nieuwe markten, d.w.z. voor gestegen handelsstromen, en beleidsdocumenten inzake klimaatverandering, liggen voor de hand.</p>
      <p sl="el">Het milieubeleid is een sterke stimulans voor technologische innovatie en bevordert de economische prestatie. Wetenschappelijke en economische gegevens laten zeer duidelijk zien dat de voordelen van de indamming van de klimaatverandering opwegen tegen de kostprijs van het reductiebeleid.</p>
      <p sl="el">De goedkeuring van verdere maatregelen ter bestrijding van klimaatverandering kan resulteren in aanzienlijke concurrentievoordelen voor producenten in landen met koolstofemissiebeperkingen, omdat dit - in combinatie met andere beleidsinstrumenten - zal leiden tot een lager verbruik van waardevolle hulpbronnen en tot milieuvriendelijke technologische innovatie, waarvoor de markttoegangsmogelijkheden toenemen. Op deze manier zullen we uitkomen bij een situatie die voordelen biedt voor iedereen, zowel op concurrentie- als op milieugebied. We moeten blijven zoeken naar aanvullende mogelijkheden om de positieve bijdrage van het handelsbeleid aan de bestrijding van de klimaatverandering te versterken.</p>
      <p sl="el">Ik stel vast dat het verslag in dit verband ook de kwesties van exportkrediet, de geleidelijke afschaffing van handelssubsidies met een negatieve invloed op het klimaat en de versterking en uitbreiding van de markttoegang voor directe buitenlandse investeringen noemt. Dat zijn allemaal interessante kwesties die we meer in detail kunnen bespreken.</p>
      <p sl="el">We moeten ook onze inspanningen inzake duurzaamheidscriteria met betrekking tot bosbouwproducten, ontbossing en illegale houtkap voortzetten.</p>
      <p sl="el">Tot slot wil ik u nogmaals bedanken voor deze waardevolle bijdrage aan het klimaatdebat die op een zeer belangrijk tijdstip gekomen is, zijnde slechts enkele dagen voor het begin van de conferentie van Bali over klimaatverandering, waarvan we hopen dat ze de motivatie zal bieden voor onderhandelingen over een internationale overeenkomst voor de periode na 2012.</p>
    </intervention>
    <intervention id="3-256" speaker_id="37008" name="Jens Holm" is_mep="True" mode="spoken">
      <p sl="sv">rapporteur voor advies van de Commissie milieubeheer, volksgezondheid en voedselveiligheid. − Mevrouw de Voorzitter, het is hoog tijd dat de wereldhandel zijn verantwoordelijkheid inzake het klimaat opneemt. Sinds 1990 is de wereldhandel exponentieel gegroeid. Wat is het gevolg daarvan vanuit klimaatperspectief? Vanzelfsprekend een stijging van het vervoer en de emissie. Is het aanvaardbaar dat bijvoorbeeld de veetelers in de EU miljoenen tonnen soja van Brazilië importeren voor de Europese vleesindustrie, of dat vis wordt gevangen in Noorwegen, dan naar China wordt gebracht, waar hij wordt schoongemaakt en gefileerd, waarna hij terug naar Europa komt en wordt geconserveerd? Nee, natuurlijk niet!</p>
      <p sl="sv">Ons uitstekende verslag geeft ons een gelegenheid om hiertegen concrete maatregelen te nemen. Wij willen dat voor vervoer de milieukosten moeten worden betaald. Wij willen groene technologie verspreiden naar de ontwikkelingslanden, bijvoorbeeld door fundamentele veranderingen aan te brengen in de octrooirechten en intellectuele-eigendomsrechten. Wij willen subsidies voor vuile energieproductie afschaffen. We willen de milieucertificatie van biobrandstoffen verplicht stellen en we willen dat alle handelsovereenkomsten beoordeeld worden vanuit klimaatperspectief. Dit zijn slechts enkele voorbeelden uit dit uitstekende verslag. Door deze zaken te bereiken, kunnen we ervoor zorgen dat de wereldhandel een deel van de oplossing wordt in plaats van een deel van het probleem.</p>
    </intervention>
    <intervention id="3-257" speaker_id="23816" name="András Gyürk" is_mep="True" mode="spoken">
      <p sl="hu">rapporteur voor advies van de Commissie industrie, onderzoek en energie. − Bedankt dat u me aan het woord laat, mevrouw de Voorzitter. Commissaris, dames en heren, het verband tussen de twee thema’s die besproken worden in het onderhavige verslag is bijzonder actueel. Het verband tussen bepaalde vormen van handel en klimaatverandering wordt steeds duidelijker. Het staat buiten kijf dat intensieve internationale handel talrijke schadelijke gevolgen heeft, waaronder een stijging van kooldioxide-uitstoot, terwijl de habitats van planten die broeikasgassen absorberen, afnemen. Ondanks dit alles ben ik ervan overtuigd dat vrije handel op zich niet mag worden gelijkgesteld aan milieuschade. De verspreiding van de handel en de internationale arbeidsverdeling heeft niet alleen negatieve gevolgen, maar verhoogt ook de productie-efficiëntie. Dit kan tot gevolg hebben dat er in totaal minder energiebronnen worden verbruikt.</p>
      <p sl="hu">Sta me toe dat ik, als rapporteur van de Commissie industrie, in deze geest drie overwegingen benadruk uit het advies dat is opgesteld door onze Commissie. Ten eerste is het van essentieel belang dat de handelsbelemmeringen voor milieuvriendelijke technologieën zo snel mogelijk worden afgeschaft. Daartoe zal de Europese Unie een actieve rol moeten spelen in de internationale klimaatonderhandelingen.</p>
      <p sl="hu">Ten tweede moeten we ernaar streven dat de productprijzen in de toekomst een weerspiegeling zijn van de schadelijke gevolgen die niet onmiddellijk merkbaar zijn, waaronder de invloed op de klimaatverandering.</p>
      <p sl="hu">Ten derde ten slotte zijn we van mening dat voldoende diepgaande besprekingen over de relatie tussen handel en klimaatverandering van primair belang zijn voor de Gemeenschap. Des te meer daar Europa een leidende rol kan spelen in de export van groene producten en diensten naar de rest van de wereld.</p>
      <p sl="hu">Dames en heren, zoals ook blijkt uit bovenstaande punten, zijn de leden van de Commissie industrie het er unaniem over eens dat zowel het afschaffen van handelsbelemmeringen als maatregelen tegen klimaatverandering alleen gerealiseerd kunnen worden met een zo ruim mogelijke internationale samenwerking. De besprekingen binnen de Commissie hebben voor ons bevestigd dat, wat betreft klimaatverandering, handel niet alleen het probleem is, maar ook een deel van de oplossing. Dank u wel, mevrouw de Voorzitter.</p>
    </intervention>
    <intervention id="3-258" speaker_id="28572" name="Georgios Papastamkos" is_mep="True" mode="spoken">
      <p sl="el">namens de PPE-DE-Fractie. - Mevrouw de Voorzitter, dames en heren, de Unie moet een leidersrol spelen in de invoering van milieuvriendelijke beleidsinstrumenten - en is daar al in grote mate in geslaagd. Wat dat betreft is uw eigen inbreng, de heer Dimas, belangrijk geweest. De aanpassing van alle sectorale strategieën aan modellen voor duurzame ontwikkeling is in ieder geval een primair doel van de regelgeving.</p>
      <p sl="el">De opvatting is dat de versterking van de internationale handel bijdraagt aan de ontwikkeling van de wereldeconomie en voordelen inhoudt voor zowel de ontwikkelde landen als de ontwikkelingslanden. Het snel stijgende volume van de grensoverschrijdende handelsstromen is echter een uitdaging voor het klimaatbeleid. De grenzen van de wederzijds ondersteunende of antagonistische relatie tussen het wereldhandelsstelsel en het klimaatbeleid is het onderwerp van het verslag dat we hier bespreken. Helaas zijn de handels- en de milieucomponent van het verslag niet in evenwicht. De snelle ontwikkeling van internationale handel moet uitsluitend worden behandeld als een factor die belastend is voor het milieu. Bovendien volstaat de invoering van een klimaatbeleid op zich niet; er is nood aan een consistent algemeen plan dat milieuvriendelijke voorkeuren weerspiegelt in de beleidsgebieden vervoer, handel, industrie, energie en landbouw. In ieder geval volstaat alleen een inspanning van de Unie niet om klimaatverandering te bestrijden. Het wereldleiderschap van de Unie in de invoering van modellen voor ecologische en sociale bescherming moet worden voortgezet en bevorderd in de handelsrelaties met niet-EU-landen.</p>
      <p sl="el">Dames en heren, de ontwerpresolutie bevat enkele belangrijke punten. De Fractie van de Europese Volkspartij en Europese democraten heeft besloten dat een eindstem voor het voorstel afhankelijk moet zijn van het resultaat van de stemming over deze punten.</p>
    </intervention>
    <intervention id="3-259" speaker_id="1403" name="David Martin" is_mep="True" mode="spoken">
      <p sl="en">namens de PSE-Fractie. – Mevrouw de Voorzitter, als het gaat om klimaatverandering, wordt handel vaak gezien als onderdeel van het probleem. Het is inderdaad waar dat sommige vormen van handel eenvoudigweg niet kunnen worden gerechtvaardigd. Als Schotse garnalen naar Thailand worden gestuurd om te worden gepeld om daarna weer naar Schotland te worden teruggestuurd, dan is dat niet alleen volslagen onzinnig, maar ook een enorme verspilling van energie. Maar zoals in het goed onderbouwde verslag van de heer Lipietz wordt aangetoond, kan handel ook juist onderdeel van de oplossing zijn. Ik geef u drie beknopte voorbeelden.</p>
      <p sl="en">Mijn eerste voorbeeld: door in Europa strenge energiestandaarden op te stellen voor huishoudelijke apparatuur zoals koelkasten, wasmachines, magnetrons en wat dies meer zij, kan niet alleen worden gezorgd voor een vermindering van de CO2 -uitstoot alhier, maar kan mede worden gezorgd voor hogere standaarden elders. Om een voorbeeld te geven: één enkele fabriek in China is goed voor de productie van 80 procent van alle magnetrons in de hele wereld. Het is onwaarschijnlijk dat deze verschillende standaarden zal willen produceren voor Europa aan de ene kant, en de rest van de wereld aan de andere, of op zijn minst voor de eigen binnenlandse markt.</p>
      <p sl="en">Een tweede door de Commissie industrie genoemd voorbeeld betreft groene goederen, of om de juiste term ervoor te gebruiken, milieugoederen en -diensten. Indien wij de tarieven op dit soort goederen en diensten afschaffen, is het mogelijk om de handel in producten waarmee derde landen hun CO2 -voetafdruk kunnen verminderen, zoals de uitvoer van energie-efficiënte generators, golftechnologie en zonnepanelen, te stimuleren. Later we nog eens weer het voorbeeld van China erbij nemen. China verhoogt de laatste jaren diens energieproductiecapaciteit jaarlijks met het equivalent van de totale capaciteit van het Verenigd Koninkrijk. Het moge duidelijk zijn dat indien wij China ertoe aanmoedigen de meest recente en de meest efficiënte technologieën toe te passen, dit in belangrijke mate ertoe kan bijdragen dat het land verder kan blijven groeien zonder dat de CO2 -voetafdruk evenredig meegroeit.</p>
      <p sl="en">Tot slot en ten derde dienen we de consument mondig te maken zodat deze een goed geïnformeerde keuze kan maken welke producten te kopen. Dit kan door middel van duidelijke informatie over de CO2 -voetafdruk van elk product. Er dient echter wel zeer zorgvuldig voor te worden gezorgd dat de informatie op de juiste manier wordt berekend en gepresenteerd. De huidige in een aantal supermarkten in het Verenigd Koninkrijk gehanteerde labels met een indicatie van de zogeheten voedselmijlen (de afstanden waarover voedsel vervoerd wordt) is onbevredigend en soms misleidend. Zo hebben bloemen uit Kenia bijvoorbeeld een veel kleinere CO2 -voetafdruk dan in Nederland in kassen gekweekte bloemen, maar puur en alleen kijkend naar dit label is al heel snel een andere conclusie getrokken.</p>
    </intervention>
    <intervention id="3-260" speaker_id="28389" name="Zbigniew Krzysztof Kuźmiuk" is_mep="True" mode="spoken">
      <p sl="pl">namens de UEN-Fractie. – Mevrouw de Voorzitter, nu ik het woord neem namens de Fractie Unie voor een Europa van Nationale Staten in dit debat over de invloed van de wereldhandel op de klimaatverandering, wil ik de aandacht vestigen op de volgende punten.</p>
      <p sl="pl">Ten eerste, als wereldleider in maatregelen ter bestrijding van de klimaatverandering vraagt de Europese Unie om een verlaging van de mondiale broeikasgasuitstoot met 25 procent tot 40 procent tegen het jaar 2020. Men moet echter in het achterhoofd houden dat, als de Europese Unie deze emissiereductie vooral ten gevolge van zijn eigen maatregelen bereikt, met weinig inbreng van andere landen, dit een bedreiging kan betekenen voor de economische ontwikkeling van de Europese Unie.</p>
      <p sl="pl">Ten tweede kunnen economische eenheden die onderworpen zijn aan verschillende beperkingen in Europa in het kader van de inspanning om de broeikasgasuitstoot te verkleinen, niet meer concurreren met eenheden die actief zijn in landen waar geen dergelijke beperkingen gelden. Vele sectoren en productietypes zijn verdwenen uit Europa door oneerlijke mededinging van producenten in Zuidwest-Azië en Zuid-Amerika.</p>
      <p sl="pl">Ten derde, na de invoering van beperkingen met betrekking tot buitensporige broeikasgasuitstoot op het grondgebied van de Europese Unie, waren we getuige van de verplaatsing van de productie naar buiten Europa, waar er geen dergelijke beperkingen gelden. Als gevolg daarvan zijn veel banen in Europa voorgoed verdwenen.</p>
      <p sl="pl">Ten vierde, indien er geen overeenkomst over de beperking van de broeikasgasuitstoot wordt bereikt op mondiaal niveau, en de Europese Unie is vastberaden is alleen door te gaan, zouden er compenserende belastingen moet worden opgelegd aan de EU-grenzen. Dit moet vooral gelden in de sectoren waar de mededinging reeds ernstig aangetast is doordat er bij de productiekosten geen rekening wordt gehouden met milieukosten. Waar mogelijk moet er in bilaterale handelsovereenkomsten tussen de Europese Unie en derde landen ook rekening worden gehouden met het zogenaamde klimaataspect van handelsuitwisselingen.</p>
      <p sl="pl">Dezelfde regelingen zouden moeten gelden voor initiatieven die worden gesteund door de Europese investeringsbank. In geval van ondersteuning door verschillende types ondernemingen zouden deze regelingen ook moeten worden geïmplementeerd door nationale bureaus die instaan voor het garanderen van de exportkredieten en directe investeringen.</p>
    </intervention>
    <intervention id="3-261" speaker_id="23286" name="Graham Booth" is_mep="True" mode="spoken">
      <p sl="en">namens de IND/DEM-Fractie. – Mevrouw de Voorzitter, Al Gore beweert dat het debat over de wereldwijde opwarming een afgesloten verhaal is en dat boven enige twijfel verheven is dat menselijke activiteiten aan deze opwarming ten grondslag liggen.</p>
      <p sl="en">Ik heb recentelijk in een commissievergadering erop gewezen dat de enorme invloed van de zon op het klimaat van de aarde in de afgelopen miljoenen jaren niet zomaar uit deze discussie mag worden weggevlakt, en tevens dat de opeenvolging van lange ijstijden, onderbroken door korte interglaciale periodes, de meest waarschijnlijke verklaring is. Een zeer vijandige reactie was toen mijn deel.</p>
      <p sl="en">De voorzitter, de heer Markov, wees er toen echter met klem op dat het niet juist is aan te sturen op excommunicatie van een standpunt dat toevallig strijdig is met de geldende orthodoxie. We mogen niet vergeten dat toen Galileo in de 17e eeuw verklaarde dat de aarde rond de zon draait, hij door de katholieke kerk werd bedreigd met marteling omdat hij het gewaagd had het alom aanvaarde feit dat de aarde het centrum van het universum was, te weerspreken. Pas in 1992 erkende de kerk dat Galileo gelijk had.</p>
      <p sl="en">De enige CO2 waar het in het debat over de wereldwijde opwarming om gaat, is de triviale hoeveelheid die vrijkomt bij de verbranding van fossiele brandstoffen. Deze relatief kleine hoeveelheid is de enige moderne en ongebruikelijke toevoeging aan de enorme hoeveelheden die voortdurend door alle levende wezens op aarde geproduceerd worden, en vrijkomen bij de ontleding van organische stoffen en bij vulkanische activiteit.</p>
      <p sl="en">Alvorens de wereldeconomie te gronde te richten met belastingen op CO2 -uitstoot en dergelijke, zou ik u dringend willen vragen om het debat te heropenen en ervoor te zorgen dat we absoluut zeker zijn wie er gelijk heeft.</p>
    </intervention>
    <intervention id="3-262" speaker_id="28219" name="Daniel Caspary" is_mep="True" mode="spoken">
      <p sl="de">Mevrouw de Voorzitter, geachte collega’s, bij de behandeling van dit ontwerpverslag dienen we ons te concentreren op het echte probleem, zijnde handel en klimaatverandering.</p>
      <p sl="de">Helaas is de rapporteur er in zijn eerste ontwerp niet in geslaagd positieve, economisch en sociaal verenigbare voorstellen voor te leggen over hoe we dit probleem kunnen aanpakken. Naar mijn mening worden de begrippen handel en vervoer veel te vaak door elkaar gehaald, zowel door de rapporteur als in het verslag. Niet de wereldhandel is het probleem, noch de wereldwijde arbeidsverdeling, noch het feit dat dankzij handel, regio’s die arm waren of nog steeds zijn, nu economische groei kennen. Nee, ons probleem is met zekerheid dat het vervoer niet voldoende efficiënt en milieuvriendelijk is. Ons probleem is met zekerheid dat door armoede of een laag welvaartniveau in sommige delen van de wereld veel mensen en landen zich de klimaatbescherming niet kunnen veroorloven die nodig en zinvol is voor het milieu en de economie.</p>
      <p sl="de">Alleen door integratie van deze regio’s in de wereldhandel zullen we bereiken dat de mensen daar zich milieu- en klimaatbescherming kunnen veroorloven. Wie dagelijks moet vechten om te overleven, is niet bekommerd om milieu- of klimaatbescherming. Het is enkel door een goed functionerende wereldhandel dat we in staat zullen zijn om onze moderne technologieën over de hele wereld te verkopen en aldus een bijdrage te leveren aan de bescherming van het klimaat.</p>
      <p sl="de">Daarom is naar mijn mening meer handel, en niet minder handel, het juiste antwoord op de problemen van handel en klimaatverandering.</p>
      <p sl="de">Ik ben daarom mijn collega Georgios Papastamkos zeer dankbaar omdat hij erin geslaagd is talrijke belangrijke thema’s te introduceren in het debat van de Commissie, en ik ben zeer dankbaar dat de ALDE-Fractie verscheidene amendementen die in deze richting gaan, heeft ingediend voor de plenaire vergadering van morgen.</p>
      <p sl="de">Ik zou willen besluiten met een verzoek. In dit verslag staan helaas verscheidene punten waarin onze sociale markteconomie in diskrediet wordt gebracht. We zouden een manier moeten vinden om deze uitvallen tegen ons economisch systeem, dat voor welvaart en sociale zekerheid voor zoveel mensen heeft gezorgd, te schrappen. Ik zou graag hebben dat de fracties wat dit betreft nog enige creativiteit aan de dag leggen, zodat ook onze fractie voor dit verslag kan stemmen.</p>
    </intervention>
    <intervention id="3-263" speaker_id="28308" name="Elisa Ferreira" is_mep="True" mode="spoken">
      <p sl="pt">Ik moet beginnen met de rapporteur te feliciteren met zijn gedetailleerd werk over een dermate ingewikkeld onderwerp als de relatie tussen handel en klimaatverandering. Europa is een wereldleider geweest in de strijd tegen de verslechtering van de klimaatverandering. Echter, om geloofwaardig te zijn en de voorgestelde doelstellingen te bereiken, moet het de samenhang vergroten van zijn verschillende beleidslijnen betreffende dit probleem. Met name het Europese handelsbeleid, een van de oudste gemeenschappelijke beleidsgebieden van de Unie, kan en mag niet worden vergeten. Dit evenwicht tussen milieu en handel is niet gemakkelijk te bereiken en wordt ook niet voldoende bereikt, met name binnen de Wereldhandelsorganisatie.</p>
      <p sl="pt">Om de doelstellingen inzake klimaatverandering te halen is in de Europese Unie een doeltreffende inspanning nodig om de koolstofemissie terug te dringen, die dan weer een invloed zal hebben op de productieomstandigheden en de kosten van een steeds groter aantal productiesectoren. Het is tijd dat we onszelf afvragen of, in deze wereld van mondiale mededinging, waar het voortbestaan van de planeet in gevaar is, het logisch is dat deze inspanning om de klimaatverandering te bestrijden, vooral een Europese inspanning is. Is het aanvaardbaar dat de uitstoot van zoveel sectoren verhuisd wordt van het Europese grondgebied naar gebieden waar minder milieubescherming is? Kan men rechtmatig concurrentievermogen putten uit een milieuovertreding? Is het aanvaardbaar dat er verschillende milieuregels gelden voor de belangrijkste handelsgoederen op wereldniveau, afhankelijk van het wereldgebied waar ze worden geproduceerd?</p>
      <p sl="pt">Ik denk dat het antwoord op al deze vragen “nee” moet luiden. We moeten tussen milieu, met inbegrip van klimaatverandering, en handel een evenwicht vinden dat een collectieve, evenredige en billijke inspanning garandeert, zonder iemand uit te sluiten, zeker niet de grootste mondiale handelspartners. Een nieuw evenwicht tussen de ontwikkeling van de uitgestrekte verarmde gebieden van de wereld en het voortbestaan van de planeet moet snel worden gevonden door dialoog, wederzijds respect en vastberadenheid ten aanzien van gelijkgerichte doelstellingen. De inspanning moet wereldomvattend zijn en we kunnen alleen hopen dat dit proces in december in Bali op een ernstige en geëngageerde manier zal beginnen.</p>
    </intervention>
    <intervention id="3-264" speaker_id="28578" name="Stavros Arnaoutakis" is_mep="True" mode="spoken">
      <p sl="el">Mevrouw de Voorzitter, commissaris, dames en heren, het is waar dat commerciële transacties op Europees en op wereldniveau aanzienlijk zijn gestegen in de afgelopen jaren. Hoewel deze evolutie de economische ontwikkeling van de naties stimuleert, heeft ze ook een aanzienlijke invloed op de klimaatverandering. Ik wil daarom, voor mijn eigen rekening, uiting geven aan mijn bezorgdheid omtrent dit specifieke probleem. We moeten beslissen hoe het handelsbeleid positief kan bijdragen aan het oplossen van het probleem van de klimaatverandering.</p>
      <p sl="el">Onze doelstelling van vermindering van de broeikasgasuitstoot met twintig procent tegen 2020 is vrij ambitieus. Ik hoop dat we deze weddenschap zullen winnen, want als we verliezen, zullen we een enorm hoge prijs moeten betalen. Hier zou ik de bijdrage van de Commissaris willen benadrukken en hem willen feliciteren met al zijn initiatieven en inspanningen in deze richting.</p>
      <p sl="el">Grotere ondersteuning en een grotere inspanning zijn nodig voor de overgang naar milieuvriendelijker transportmiddelen; de bevordering van een klimaatvriendelijker industrie; de ontwikkeling van nieuwe technologieën en het creëren van financiële belemmeringen voor activiteiten met een negatieve invloed op het klimaat; doeltreffende samenwerking tussen de Verenigde Naties, de Wereldhandelsorganisatie en de Europese Unie en voortdurend overleg en participatie van maatschappelijke en niet-gouvernementele organisaties die actief zijn in de milieusector. Het Europees Parlement heeft daarbij een belangrijke rol te vervullen. Ik hoop dat de resultaten van de conferentie van Bali in december de optimistische boodschap zullen brengen waarop we allen hopen.</p>
    </intervention>
    <intervention id="3-265" speaker_id="4544" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming heeft plaats op donderdag 29 november 2007.</p>
      <p sl="nl">Schriftelijke verklaringen (artikel 142)</p>
    </intervention>
    <intervention id="3-266" speaker_id="4260" name="Eija-Riitta Korhola" is_mep="True" mode="written">
      <p sl="fi">Het is van essentieel belang dat het klimaatbeleid gestroomlijnd wordt als we willen dat de bestrijding van de klimaatverandering vruchten afwerpt. Het onderhavige verslag is zeker waardevol en zet aan tot een discussie die broodnodig is: het handelsbeleid moet deel uitmaken van het klimaatbeleid omdat toenemende handel leidt tot meer broeikasgassen. Aan de andere kant is het handelsbeleid met name doeltreffend als vorm van klimaatbeleid. Bijgevolg kan het een deel van de oplossing zijn.</p>
      <p sl="fi">Om te beginnen is het handelsbeleid van grote waarde voor de bevordering van ecologische technologieën. Internationale handel is een van de doeltreffendste instrumenten voor technologieoverdracht. De Wereldhandelsorganisatie speelt een belangrijke rol, omdat het van essentieel belang is heffingen op groene producten af te schaffen en de regels inzake intellectuele eigendom te verbeteren. Aan de andere kant is het onduldbaar dat de WTO bijvoorbeeld nog altijd subsidies voor fossiele brandstoffen, die de markt verstoren, toestaat en daardoor de weg naar groene technologie belemmert.</p>
      <p sl="fi">Zonder erg goede reden loopt het verslag hoog op met het succes van Kyoto. Kyoto zit vol mazen, die de situatie in feite alleen maar verergeren. Unilaterale acties verstoren de concurrentie en leiden tot een weglekeffect. De emissies verhuizen van één plaats naar een andere, maar worden daarom niet minder. Bovendien is solidariteit met de mensen in ontwikkelingslanden niet ervoor zorgen dat hun omgeving wordt vervuild. Kyoto leidt tot milieu-uitbuiting. Klimaatverandering is door en door een mondiaal fenomeen en vraagt om mondiale oplossingen. Een mondiale regeling voor de handel in broeikasgasemissierechten waaraan alle geïndustrialiseerde landen en opkomende markten verplicht moeten deelnemen, is daarom van essentieel belang.</p>
      <p sl="fi">Ik ben het volledig eens met de in het verslag geuite bezorgdheid over het lot dat de bossen beschoren is met de stijging van de handel. De EU moet bijzondere aandacht besteden aan het risico van biobrandstoffen voor koolstofputten. De doelstellingen van de Commissie voor hernieuwbare energiebronnen mogen de klimaatverandering ook niet versnellen.</p>
    </intervention>
  </section>
  <section id="creitem25" title="25. Referendum in Venezuela (debat)">
    <intervention id="3-268" speaker_id="4544" name="De Voorzitter" is_mep="True" mode="spoken">
      <p sl="nl">Aan de orde is de verklaring van de Commissie over het referendum in Venezuela.</p>
    </intervention>
    <intervention id="3-269" speaker_id="photo_generic" name="Stavros Dimas" is_mep="True" mode="spoken">
      <p sl="en">lid van de Commissie. − Mevrouw de Voorzitter, de Nationale Kiesraad heeft aangekondigd dat er op twee december 2007 een referendum zal worden gehouden over het door de president van de Boliviaanse republiek van Venezuela en de Nationale Vergadering gedane voorstel ter wijziging van de grondwet. Op die dag krijgt het volk van Venezuela de gelegenheid om zijn democratische recht uit te oefenen en te beslissen over de voorgestelde wijzigingen die van grote invloed zullen zijn op belangrijke onderdelen van het politieke, institutionele, economische en maatschappelijke leven van het land.</p>
      <p sl="en">De Commissie volgt het huidige constitutionele hervormingsproces in Venezuela, alsook in andere landen in de regio, op de voet op. Voor de Commissie is het van buitengewoon belang dat elke nieuwe grondwet of grondwettelijke hervorming leidt tot een versterking van de democratie en de rechtsstaat. Tevens is zij van mening dat elke grondwet zal moeten worden gegrondvest op een algemene door het volk gedragen consensus en dat deze een juiste weerspiegeling dient te vormen van de pluraliteit en diversiteit van elke natie. Want een grondwet dient een volk te verenigen en niet te verdelen.</p>
      <p sl="en">De Commissie volgt met buitengewone belangstelling het intensieve debat over de grondwettelijke hervorming in Venezuela. Ze heeft opgemerkt dat sommige delen van de Venezolaanse maatschappij de voorgestelde wijzigingen steunen, maar ook dat andere delen ervan er juist fel tegen gekant zijn. Deze mensen geven blijk van hun zorgen, met name wat betreft de onderdelen van de hervormingen die naar hun mening, als de hervormingen worden goedgekeurd, zouden leiden tot een verhoogde concentratie van de macht bij de president van het land, een verzwakking van het democratisch toezicht en de huidige instellingen, alsook tot een bedreiging van het democratisch pluralisme. Er gaan ook stemmen op dat de voorstellen meer zijn dan slechts eenvoudige hervormingen, en dat deze een wijziging inhouden van de fundamentele structuren van de staat.</p>
      <p sl="en">De Commissie is zich volledig bewust van de situatie en besteedt er tevens alle nodige aandacht aan. Zij is van mening dat het aan het volk van Venezuela is om zich uit te spreken over de voorgestelde hervormingen, maar geeft duidelijk blijk van het belang dat zij eraan hecht dat de campagne voor deze hervormingen op een open manier en in een geest van wederzijds respect gehouden wordt. Tevens spreekt zij de hoop uit dat het referendum in een vreedzame atmosfeer en op een transparante manier mag plaatsvinden.</p>
      <p sl="en">Gezien dit alles is het goed om te wijzen op het feit dat de onlangs door de Europese Unie naar de afgelopen presidentiële verkiezingen gestuurde observatiemissie van mening was dat de verkiezingen over het algemeen overeenkomstig de internationale standaarden en de nationale wetgeving verlopen waren, waarbij deze in het bijzonder aangaf dat het geheel in een vreedzame atmosfeer plaatsvond.</p>
    </intervention>
    <intervention id="3-270" speaker_id="28400" name="Francisco José Millán Mon" is_mep="True" mode="spoken">
      <p sl="es">namens de PPE-DE-Fractie. − Mevrouw de Voorzitter, het Amerikaanse werelddeel als geheel komt het dichtst bij Europa wat betreft waarden, idealen, kijk op de wereld en individuen, hun waardigheid en rechten. Wat wij “het Westen” noemen, omvat volgens mij duidelijk Latijns-Amerika.</p>
      <p sl="es">De laatste jaren hebben er zich in Latijns-Amerika als geheel enkele positieve tendensen voorgedaan, waardoor het steeds dichter bij Europa komt: pluralistische verkiezingen en democratische consolidatie, groei met meer gebalanceerde en open economische beleidsvormen, regionale integratieprocessen en zeer belangrijke overeenkomsten met de Europese Unie.</p>
      <p sl="es">Er zijn echter uitzonderingen op dit positief panorama: buiten het klassieke geval van Cuba, tekent nu ook Venezuela zich af als uitzonderingsgeval. Dit land bevindt zich momenteel in een proces van toenemend autoritarisme, waarbij vrijheden worden beperkt, de oppositie het leven zuur wordt gemaakt en angst wordt gezaaid onder de bevolking, die nu zelfs vermoedt dat de stemming niet meer geheim is. In dit Huis betreuren we de stopzetting van Radio Caracas Televisión in mei jongstleden.</p>
      <p sl="es">Op zondag zal er inderhaast een grondwetreferendum worden gehouden met tot doel een autoritair en exclusief regime in te voeren dat het zogenaamde socialisme voor de 21e eeuw wil introduceren. Een tot voor kort zeer nauwe medewerker van president Chávez heeft het proces zelfs een “coup” genoemd. Ik betreur dat er niet officieel een verkiezingswaarnemingsmissie van de Europese Unie is uitgenodigd.</p>
      <p sl="es">Bovendien wordt dit referendum gehouden in een klimaat van geweld en spanningen, waarbij zelfs studenten, die het plan ook verwerpen, het leven verloren. In de laatste jaren was er ook een toename van de fysieke onveiligheid en rechtsonzekerheid, het aantal ontvoeringen en landbezettingen. Als gevolg hebben bijvoorbeeld veel van mijn Galicische landgenoten het land verlaten, gemiddeld zo’n duizend mensen per jaar, sinds president Chávez aan de macht gekomen is.</p>
      <p sl="es">Aangemoedigd door hoge olieprijzen zoekt president Chávez aanhangers en bondgenoten in andere landen, hij voert het hoge woord in internationale forums en mengt zich in de soevereine zaken van zijn buren. Met de woorden van president Uribe gezegd: president Chávez wil het continent in vlam zetten. Zijn houding is een probleem voor de democratische stabiliteit van Venezuela en voor de harmonie en integratieprocessen in Latijns-Amerika als geheel. Hij ontwricht ook de relaties die in het laatste decennium werden opgebouwd tussen landen in dat werelddeel en de Europese Unie.</p>
      <p sl="es">Voor de aanstaande conferentie in Lima vormt de houding van president Chávez een ernstige uitdaging, die zorgvuldig in overweging moet worden genomen door de Europese Unie en haar lidstaten.</p>
    </intervention>
    <intervention id="3-271" speaker_id="28278" name="Luis Yañez-Barnuevo García" is_mep="True" mode="spoken">
      <p sl="es">namens de PSE-Fractie. − Mevrouw de Voorzitter, het eerste waar wij in dit Parlement moeten op letten, overeenkomstig onze traditie van eerbied en niet-inmenging, is dat we de situatie in andere werelddelen of derde landen niet erger maken met onze woorden.</p>
      <p sl="es">De heer Millán Mon heeft gelijk wanneer hij zegt dat Latijns-Amerika zich in de laatste jaren zeer positief heeft ontwikkeld, zowel op politiek gebied - aangezien het overgrote merendeel van de landen democratisch is - als op economisch gebied, alsmede, hoewel in mindere mate, op sociaal gebied.</p>
      <p sl="es">Europa heeft aanzienlijk bijgedragen aan deze ontwikkeling, door zijn bedrijven, zijn investeringen en in het bijzonder zijn ontwikkelingshulp, die het hoogst is in deze regio.</p>
      <p sl="es">In deze algemene context zou ik niet zeggen dat er in Venezuela een uitzonderingssituatie heerst, maar eerder een speciale situatie die het gevolg is van de persoonlijkheid van president Chávez, die ook zeer speciaal en individueel is. Nochtans mag niet worden vergeten - zeker niet in een democratische instelling als deze - dat president Chávez drie keer is herkozen met een grote meerderheid van stemmen en zonder enige gegronde verdenking van kiesfraude.</p>
      <p sl="es">Gezien deze omstandigheden - d.w.z., wij spreken niet over een dictatuur - moeten wij voorzichtig te werk gaan, proberen de dialoog te vergroten door een vriendschappelijke hand te reiken en ook dit land, dat weliswaar gebroken en verdeeld is, aan te moedigen over te gaan tot interne dialoog, consensus en verzoening. Wij moeten dit doen in de overtuiging dat een land niet kan worden hervormd met een meerderheid van slechts zestig procent of veertig procent en dat de regels van het spel niet kunnen worden veranderd zonder een ruime consensus van minstens zeventig of tachtig procent, zoals is gebeurd in andere landen rond ons en op ons oude continent, de Europese Unie.</p>
      <p sl="es">Toegegeven, de interne situatie is zeer zorgwekkend om de redenen die ik heb uiteengezet: de verschuiving of vermoedelijke verschuiving in de richting van autoritarisme; de concentratie van de macht; de geleidelijke afname van de verdeling van de bevoegdheden en ook de beperking van de vrijheid van meningsuiting door middel van een instrument dat nauwelijks bekend is in Europa en dat “en cadena” wordt genoemd. Dit geeft de president en zijn ministers het recht om op elk ogenblik alle televisiekanalen en alle radiozenders op te eisen zodat de berichten van de president kunnen worden uitgezonden. Deze uitzendingen duren niet slechts één of twee minuten. In uitzonderlijke gevallen kunnen ze zelfs verscheidene uren per dag duren. In een land waar weinig kranten worden gelezen en waar televisie en radio de belangrijkste media zijn, is dit een problematische situatie.</p>
      <p sl="es">Nochtans dring ik erop aan - en ik zal eindigen met dit punt - dat wij, ten aanzien van dit referendum, voorzichtig moeten zijn, dialoog moeten aanbieden, een vriendschappelijke hand moeten reiken en moeten proberen te bemiddelen tussen de twee tegenover elkaar staande partijen in Venezuela.</p>
    </intervention>
    <intervention id="3-272" speaker_id="23881" name="Marios Matsakis" is_mep="True" mode="spoken">
      <p sl="en">namens de ALDE-Fractie. – Mevrouw de Voorzitter, Venezuela is een land gezegend met een adembenemend mooie natuur en een schat aan grondstoffen. Het bezit een van de grootste voorraden olie, kolen, ijzer en goud in de wereld. Ondanks deze natuurlijke rijkdommen is de meerderheid van de Venezolanen nog steeds zeer arm, en leven veel te veel van hen in uitermate schrijnende armoede. Slechts een kleine minderheid die bij de rijke elite behoort, heeft kunnen profiteren van de rijkdommen van het land.</p>
      <p sl="en">Gezien deze enorme sociale ongelijkheid mag het niet verbazen dat er populistische politici zoals Hugo Chávez opgestaan zijn, die zich opwerpen als de verlossers van de armen. Het is geen wonder dat de meeste Venezolanen blij waren met het nationaliseringsprogramma van de heer Chávez. Zij beschouwden Hugo Chávez als iemand die hen uit de armoede en de ontberingen trekken zou.</p>
      <p sl="en">Dezelfde logica is van toepassing op het aanstaande grondwettelijke referendum. Ik twijfel er niet aan dat dit referendum de nodige steun van het volk zal opleveren, en het is nu te laat om nog iets aan de publieke opinie te veranderen. Het komt er dus op neer dat er na twee december een nieuwe Fidel Castro opstaat. Het lijkt erop dat juist nu dat in Cuba een totalitair leider op zijn retour is, er een nieuwe opstaat in Venezuela. Maar het stellen van een dergelijke diagnose is denk ik onvoldoende. We dienen ons hier in het Westen eveneens de vraag te stellen of wij niet op een of andere manier mede schuldig zijn aan wat er in Venezuela gaande is.</p>
      <p sl="en">Dat is niet alleen nodig om zeg maar academisch moreel en politiek correct te zijn, maar ook om puur praktisch gezien in de toekomst dergelijke zaken te kunnen helpen voorkomen. Het lijkt erop dat wij in onze betrekkingen met Venezuela de afgelopen jaren jammerlijk genoeg grove fouten gemaakt hebben. Hugo Chávez heeft mede zover kunnen komen doordat wij hem middels allerlei fouten en nalatigheden in ons buitenlandbeleid een handje geholpen hebben. Laten we nu dus bij het uitstippelen van de strategie hoe we met hem in de toekomst dienen om te gaan allereerst een welgemeend “sorry” zeggen tegen het Venezolaanse volk.</p>
    </intervention>
    <intervention id="3-273" speaker_id="4384" name="Alain Lipietz" is_mep="True" mode="spoken">
      <p sl="fr">namens de Verts/ALE-Fractie. − Ik richt het woord tot u als voorzitter van de Delegatie voor de betrekkingen met de landen van de Andesgemeenschap. In deze hoedanigheid bezoek ik Venezuela één of meerdere keren per jaar.</p>
      <p sl="fr">Sinds ik naar dit land ben beginnen te gaan, met andere woorden sinds de militaire staatsgreep tegen president Chávez, hoor ik de Venezolaanse media tekeergaan tegen de president, tegen de dictatuur. In de hotels waar ik verbleef - ook al hadden ze drie, vier of zelfs vijf sterren - was het niet toegestaan naar de openbare televisie te kijken. Het is hoe dan ook niet altijd mogelijk dit te doen, aangezien de uitzendingen meestal ontvangen worden met sneeuw. De generaals achter de staatsgreep slenteren nog altijd rond op het grootste plein in Caracas en president Chávez, die wettelijk verkozen, herkozen en opnieuw herkozen is, heeft nog nooit iets tegen hen ondernomen.</p>
      <p sl="fr">Venezuela is een van de landen die proberen zo vreedzaam mogelijk om te gaan met de conflicten die heersen in heel Latijns-Amerika. Ik ben zelf ook niet helemaal weg van alle veranderingen die president Chávez wil aanbrengen aan de Boliviaanse grondwet. Maar dit gezegd zijnde, is het zoals de heer Matsakis heeft gezegd: het is de bevolking van Venezuela die moet beslissen.</p>
      <p sl="fr">Wij kunnen ons zeker excuseren voor het feit dat we de indruk gaven de militaire staatsgreep te steunen. Het is waar dat dit heeft bijgedragen aan een radicalisering van het regime in Venezuela. Ik ben echter van mening dat wij, in de eerste plaats en bovenal, de beslissing van het Venezolaanse volk moeten respecteren.</p>
    </intervention>
    <intervention id="3-274" speaker_id="28407" name="Willy Meyer Pleite" is_mep="True" mode="spoken">
      <p sl="es">namens de GUE/NGL-Fractie . − Mevrouw de Voorzitter, ik zou Europees rechts willen vragen op te houden met zich te bemoeien met Venezuela.</p>
      <p sl="es">Europees rechts houdt niet van Cuba, want, zo zegt het, er zijn daar geen verkiezingen, en toch houdt het niet van Venezuela, omdat er daar wel zijn. In feite behoort Venezuela tot de Latijns-Amerikaanse landen die de meeste verkiezingen hebben gehouden, allemaal onder toezicht van de Organisatie van Amerikaanse Staten, de Europese Unie en prestigieuze stichtingen als het Carter Center .</p>
      <p sl="es">Dames en heren van rechts, waar u niet van houdt, is het systeem. Stop met u te bemoeien en eerbiedig een soeverein volk dat vrij zijn wil uitoefent en dat zal blijven doen. Wij moeten niet vooruitlopen op de gebeurtenissen. Waren we het er in de Europese Unie niet over eens, zoals commissaris Dimas heeft gezegd, dat de recente presidentiële verkiezingen volstrekt eerlijk gehouden zijn?</p>
      <p sl="es">Wij moeten afwachten en eerbiedigen wat de inwoners van Venezuela beslissen, zonder enige soort inmenging, dames en heren van rechts.</p>
    </intervention>
    <intervention id="3-275" speaker_id="5570" name="José Ribeiro e Castro" is_mep="True" mode="spoken">
      <p sl="pt">Mevrouw de Voorzitter, commissaris, dames en heren, in 1848 kondigde Karl Marx het socialisme voor de 19e eeuw af en dat is uitgedraaid op een ramp. In 1917 kondigde Lenin met de Russische Revolutie het socialisme voor de 20e eeuw af, en dat is uitgedraaid op een ramp. Diverse leden van dit Huis zijn opgestaan uit deze ramp, om zich in vrijheid bij ons aan te sluiten. Het probleem met het socialisme voor de 21e eeuw, zoals het door president Chávez in Venezuela wordt afgekondigd, is dat deze eeuw nog maar pas begint en wij niet weten wat er zal gebeuren. We kunnen ons echter inbeelden dat het, net zoals in de 19e en 20e eeuw, opnieuw zal uitdraaien op een ramp.</p>
      <p sl="pt">Eigenlijk zien wij het uitlopen op geweld. Het zijn niet de verkiezingen die ons verontrusten; het is het brutale geweld waarmee de autoriteiten optreden tegen de studenten die protesteren in Venezuela, omdat hun recht om te betogen niet erkend wordt. Enkele van deze studenten hebben de laatste dagen het leven gelaten op de straten van Caracas en andere steden. Het is de bedreiging van de vrijheid van meningsuiting die onafhankelijke en vrije journalisten over heel Latijns-Amerika en in het bijzonder in Venezuela zorgen baart en die geleid heeft tot de sluiting van Radio Caracas Televisión .</p>
      <p sl="pt">Dit is de strekking die ons verontrust, en wij zijn met recht verontrust, want in de constitutionele hervorming die president Chávez voorstelt, moeten woorden als “decentralisatie”, “privé- initiatief”, “vrije mededinging” en “sociale rechtvaardigheid” plaatsmaken voor woorden als “socialisme”, “socialist”, “verplichting van de socialistische staat”, “afschaffing van de onafhankelijkheid van de centrale bank” en “macht van het volk”. Het is over de hele wereld bekend dat, wanneer iemand de uitdrukking “macht van het volk” gebruikt, de macht van het volk zal worden afgenomen en de democratie zal worden vernietigd. Dit is overal gebeurd waar de uitdrukking “macht van het volk” is gebruikt. “Boliviaanse strijdmacht”, “communes” … woorden van die strekking moeten ons verontrusten en hebben de laatste maanden en jaren instabiliteit en geweld gezaaid in de straten van Caracas en vormen ook een bedreiging voor de regionale stabiliteit, indien wat onlangs gebeurd is in de betrekkingen tussen Venezuela en Colombia zou verdergaan. Daarom is het van essentieel belang dat wij de gebeurtenissen in Venezuela van dichtbij volgen in solidariteit met de democratische partijen en maatschappelijke organisaties die vechten voor regionale stabiliteit en de democratie hard verdedigen, maar ook met grote samenhang in de diplomatie van de Europese Unie.</p>
    </intervention>
    <intervention id="3-276" speaker_id="23693" name="Alojz Peterle" is_mep="True" mode="spoken">
      <p sl="sl">Vandaag ondertekenden wij het Handvest van de grondrechten van de Europese Unie, waarmee we uiting geven aan ons engagement voor de eerbiediging van de menselijke waardigheid, de democratische waarden en de rechtsstaat. Wat aan de basis lag van de succesvolle groei binnen de Europese Unie, is nu ook het uitgangspunt voor het opbouwen van relaties met onze partners over de hele wereld.</p>
      <p sl="sl">De Europese Unie als geheel wil een nauwere en stabiele samenwerking met de landen van Latijns-Amerika en de regionale interconnecties daarvan. Gezien de specifieke aard en de echte belangen van de landen van Latijns-Amerika zijn wij van mening dat het alleen mogelijk is langdurige strategische betrekkingen aan te gaan op deze manier en met landen die dezelfde fundamentele waarden en principes aanhangen als wij.</p>
      <p sl="sl">De politieke ontwikkeling in Venezuela is onlangs van de voornoemde koers afgeweken. Daardoor wordt de dynamiek en het werkingsgebied van toekomstige samenwerking tussen Latijns-Amerika en de Europese Unie en de dynamiek van integratie binnen Latijns-Amerika zelf ondermijnd. Het referendum over de grondwet polariseert Venezuela omdat de nieuwe voorstellen de politieke macht concentreren en niet zullen leiden tot een open, ideologische en democratische maatschappij. Wij geloven in de sociale maatschappij, niet in de socialistische maatschappij, omdat deze laatste geen ruimte laat voor andersdenkenden.</p>
    </intervention>
    <intervention id="3-277" speaker_id="4544" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">Schriftelijke verklaringen (artikel 142)</p>
    </intervention>
    <intervention id="3-278" speaker_id="31123" name="Pedro Guerreiro" is_mep="True" mode="written">
      <p sl="pt">Ongelofelijk! Het Europees Parlement heeft een verklaring van de Commissie over de voor 2 december geplande constitutionele hervorming in de Bolivariaanse Republiek Venezuela op de agenda gezet! Wat eigenlijk op de agenda zou moeten staan, is een debat over de actuele poging om alle inwoners van EU-lidstaten te beroven van het recht te worden geraadpleegd door middel van een referendum betreffende het zogenaamde constitutionele, vereenvoudigde, mini-, hervormingsverdrag of nu het Verdrag van Lissabon.</p>
      <p sl="pt">In wezen is het feit dat dit debat op de agenda is gezet, een poging gehoor te geven aan de voorstanders en bepleiters van een onaanvaardbare en uiterst ernstige inmenging in en poging tot destabilisatie van een soevereine staat, vooral omdat dit een proces is waarover enkel de Venezolaanse bevolking kan beslissen, die haar mening mag geven in een referendum (!) over de grondwettelijke hervorming van haar land.</p>
      <p sl="pt">Ongetwijfeld zijn de Venezolaanse regering en bevolking een voorbeeld dat de belangrijkste financiële en economische belangen die in de Europese Unie gevestigd zijn, zorgen baart: een voorbeeld van de verdediging van nationale soevereiniteit en onafhankelijkheid; een voorbeeld van de verwezenlijking van een plan voor patriottische emancipatie en ontwikkeling; een voorbeeld van internationale en anti-imperialistische solidariteit; een voorbeeld dat het de moeite loont te vechten voor de droom van een eerlijker, democratischer en vreedzamer land en wereld en dat deze droom ook werkelijkheid kan worden.</p>
    </intervention>
  </section>
  <section id="creitem26" title="26. Agenda van de volgende vergadering: zie notulen"/>
  <section id="creitem27" title="27. Sluiting van de vergadering"/>
</text>
