<?xml version='1.0' encoding='utf-8'?>
<text id="20011211.NL" lang="nl" date="2001-12-11" place="Straatsburg" edition="Uitgave PB">
  <section id="creitem1" title="Urgentverklaring">
    <intervention id="2-007" speaker_id="2181" name="Katiforis" is_mep="True" mode="spoken">
      <p sl="en">Mevrouw de Voorzitter, de Economische en Monetaire Commissie heeft erover nagedacht hoe we aan deze richtlijn kunnen blijven werken nu we het voorstel van de Commissie in de vorige plenaire vergadering met een aanzienlijke meerderheid hebben verworpen. Volgens het Reglement hebben we twee maanden de tijd om te overleggen voor we met een antwoord moeten komen.</p>
      <p sl="en">De Economische en Monetaire Commissie heeft mij tot maandag de tijd gegeven de besprekingen met mijn collega’s, de Commissie en het voorzitterschap af te ronden. Als ik het goed zie is er geen haast bij, aangezien het politieke akkoord dat naar alle waarschijnlijkheid in de Raad zal worden bereikt toch pas voor juli gepland staat. Er is dus genoeg tijd voor besprekingen en het leggen van contacten en 15 januari - de datum waarop we met een antwoord komen - is niet zover weg. Daarom zie ik geen aanleiding voor een urgentieprocedure en stel ik voor dat we het verzoek om urgentverklaring verwerpen.</p>
    </intervention>
    <intervention id="2-009" speaker_id="1295" name="Wynn" is_mep="True" mode="spoken">
      <p sl="en">Mevrouw de Voorzitter, als ik het goed begrepen heb, hebben de Begrotingscommissie en de Commissie buitenlandse zaken, mensenrechten, gemeenschappelijke veiligheid en defensiebeleid deze kwestie gisteravond besproken. Er is niets op tegen het verzoek om urgentverklaring in te willigen en dit kan zonder verslag en debat.</p>
    </intervention>
    <intervention id="2-011" speaker_id="2155" name="Watson" is_mep="True" mode="spoken">
      <p sl="en">De collega’s zullen zich herinneren dat wij deze kwestie in oktober in een urgentieprocedure hebben behandeld. Ik ben blij te kunnen melden dat de Raad de voorgestelde rechtsgrondslag nu heeft goedgekeurd. We hebben echter bezwaar tegen het feit dat geen van de twee bijlagen aan het voorstel is gehecht, hoewel we begrijpen wat de redenen hiervoor zijn. Hoe dan ook, we hebben er gisteravond in de commissie over gesproken en we zien de urgentie ervan in. Wij stellen een urgentieprocedure zonder verslag voor. Het is dan aan de politieke fracties amendementen in te dienen, die wellicht dezelfde strekking zullen hebben als die welke we in oktober hebben aangenomen.</p>
    </intervention>
  </section>
  <section id="creitem2" title="Indiening door de heer Prodi van het werkprogramma van de Commissie voor 2002 alsmede toelichting bij de mededeling over de toekomst van de Unie &quot;Hernieuwing van de communautaire methode&quot;">
    <intervention id="2-014" speaker_id="945" name="De Voorzitter" is_mep="True" mode="spoken">
      <p sl="nl">Aan de orde is de presentatie door de Commissie van haar werkprogramma voor 2002, en de mededeling over de toekomst van de Unie “Hernieuwing van de communautaire methode”.</p>
      <p sl="nl">Ik geef de voorzitter van de Commissie, de heer Prodi, nu onmiddellijk het woord.</p>
    </intervention>
    <intervention id="2-015" speaker_id="photo_generic" name="Prodi" is_mep="True" mode="spoken" role="voorzitter van de Commissie">
      <p sl="it">Mevrouw de Voorzitter, geachte afgevaardigden, het jaarlijks debat over de toestand van de Unie is één van onze belangrijkste ijkpunten. Dit jaar wordt dat debat op een cruciaal moment voor de Europese Unie gehouden, want in deze dagen, in deze maanden, begint namelijk het grote Europa vorm te krijgen. Binnen twaalf maanden kunnen wij de onderhandelingen afronden met de kandidaat-landen die zullen hebben voldaan aan de criteria voor de uitbreiding. Zo kan de Unie vóór de komende Europese verkiezingen in totaal maximaal tien nieuwe lidstaten opnemen.</p>
      <p sl="it">Over nog geen drie weken wordt de euro concrete werkelijkheid. De nieuwe munt is voor de Unie het belangrijkste en tastbaarste bewijs van het economische én het politieke Europa. Voor het einde van deze week zal tot slot de Europese Raad van Laken besluiten een conventie in te stellen die de hervorming van de Verdragen moet voorbereiden. Daarin zullen voor het eerst vertegenwoordigers van de regeringen, de nationale parlementen, de Europese Commissie en uw Vergadering naast elkaar zitten. Het grote Europa dat vormt begint te krijgen is verenigd, democratisch en op de toekomst gericht. Met dat perspectief voor ogen heeft de Commissie het jaar dat nu ten einde loopt gewerkt en ook in het jaar dat nu voor de deur staat zullen wij op die manier werken.</p>
      <p sl="it">Mevrouw de Voorzitter, geachte afgevaardigden, alvorens een uiteenzetting te geven van de werkzaamheden van de Commissie in 2001 en de geplande activiteiten voor 2002, zou ik nogmaals willen zeggen dat optimale en transparante samenwerking tussen de instellingen in mijn ogen een essentiële voorwaarde is voor het goed functioneren van de Unie. In dezelfde geest heb ik u al in januari dit jaar laten weten dat de Commissie de intentie heeft onze gemeenschappelijke werkmethode te vernieuwen, zodat de samenwerking tussen onze instellingen nog doelmatiger en transparanter wordt.</p>
      <p sl="it">Voordat ik die voorstellen toelicht, zou ik evenwel de basisprincipes in herinnering willen roepen die de inspiratie moeten vormen voor onze samenwerking. Op de eerste plaats moet het initiatiefrecht van de Commissie gegarandeerd zijn. Dat is één van de pijlers van het communautair bouwwerk en een garantie voor de integriteit van de Commissie. Een sterke Commissie maakt het Europees Parlement sterker. Ten tweede moeten wij het tripartiete karakter van de samenwerking tussen de instellingen verdedigen. Die samenwerking kan namelijk alleen doeltreffend zijn, indien de twee wetgevers - Parlement en Raad - op een gemeenschappelijke transparante basis met de Commissie een dialoog kunnen voeren.</p>
      <p sl="it">Nu wil ik mijn voorstellen voor vernieuwing toelichten. Ik heb er alle vertrouwen in dat die een beslissende bijdrage zullen leveren aan de verbetering van de dialoog tussen onze instellingen. Ten eerste is het werkprogramma vanaf dit jaar geen catalogus meer van voorgenomen wetgeving, maar zoals u heeft verzocht een echt beleidsprogramma. De Commissie verplicht zich er ten overstaan van u toe dit programma te respecteren. Zowel de prioriteiten voor het jaar in kwestie als de initiatieven om die te kunnen realiseren staan erin. Ik weet dat een aantal leden verbaasd was de jaarlijkse lijst met voorgenomen wetgeving niet als bijlage bij het werkprogramma ontvangen te hebben, zoals in voorgaande jaren. Ik wil echter benadrukken dat wij met grote aandacht hebben geluisterd naar hetgeen velen onder u op 13 februari jongstleden hier in het Parlement hebben gezegd. U vroeg toen de Commissie onomwonden de tot dan toe gevolgde methode van het indienen van een lijst met wetgevingsvoorstellen te verlaten en een nieuwe methode te volgen. Wij hebben ons nauwgezet aan die wens gehouden.</p>
      <p sl="it">Dezelfde motieven, die wij trouwens in een brief van 10 september jongstleden aan Voorzitter Fontaine hebben toegelicht, hebben ons ertoe bewogen de lijst te vervangen door het veel betrouwbaardere instrument van de driemaandelijkse programmering. Het college gebruikt datzelfde instrument voor de programmering van haar eigen werkzaamheden en u zult op gezette tijden over dat document kunnen beschikken. Om zo transparant mogelijk te zijn heb ik de secretaris-generaal van de Commissie gevraagd in ieder geval de secretaris-generaal van het Parlement onmiddellijk de lijst te doen toekomen met de voorstellen die de Commissiediensten in beginsel zullen doen. Die lijst heeft de basis gevormd voor het besluit over het werkprogramma voor 2002. Indien de ervaringen met deze procedure positief uitpakken, zijn wij bereid haar ook de komende jaren toe te passen.</p>
      <p sl="it">Ten tweede is het niet minder belangrijk dat de voorbereiding van een dergelijk programma in de komende jaren gebaseerd is op een meer gestructureerde dialoog tussen onze instellingen. Daarom hebben wij voor het komende jaar rekening gehouden met een traject in meerdere etappes. De start is begin volgend jaar met de voorbereiding van het werkprogramma voor 2003. De twee hoogtepunten van deze politieke dialoog zullen de maanden februari en november zijn, wanneer ik respectievelijk de politieke prioriteiten van de Commissie voor 2003 zal presenteren en het op basis van die prioriteiten door de Commissie goedgekeurde werkprogramma kom toelichten.</p>
      <p sl="it">Op basis van het overleg dat wij in de Conferentie van voorzitters hebben gevoerd, stel ik vast dat er tussen ons overeenstemming bestaat over de grote lijnen van de koers die ik net uiteen heb gezet. Wij van onze kant zullen zo snel mogelijk starten met het invullen van de details en met de uitvoering. Mevrouw de Palacio heeft op mijn verzoek hierover met u een dialoog op gang gebracht die zij voort zal zetten met als doel een onderling akkoord te bereiken in januari. Tot slot vind ik het belangrijk te onderstrepen dat de etappes van het traject niet mogen leiden tot het verzwaren van de werklast van onze beide instellingen, zodat wij onze respectievelijke verantwoordelijkheden kunnen blijven waarnemen.</p>
      <p sl="it">De balans van 2001: de lijst van gedane zaken in het afgelopen jaar is te lang om er hier nu gedetailleerd tegenover u rekenschap van af te leggen. Ik beperk mij daarom tot het noemen van de terreinen waarop de Unie met de doorslaggevende bijdrage van de Commissie in 2001 de grootste successen heeft geboekt: de voorbereiding van de invoering van de euro; de voortgang van de uitbreidingsonderhandelingen; de betrekkingen met de Balkan; de dialoog met Rusland; de start van een nieuwe onderhandelingsronde over handelskwesties in Doha; de goedkeuring van een strategie voor duurzame ontwikkeling die verder reikt dan de simpele goedkeuring van een reeks specifieke maatregelen en waarmee wij geleidelijk aan ons hele binnenlands beleid tegen het licht zullen kunnen houden; tot slot de nieuwe impuls voor het realiseren van een ruimte van rechtvaardigheid en veiligheid, die met name na 11 september zichtbaarheid heeft verkregen. Op al deze terreinen heeft de Commissie het hele jaar door van deze Vergadering beslissende steun ondervonden.</p>
      <p sl="it">Nu wend ik mijn blik naar het jaar 2002, waarvoor ik u een zo duidelijk mogelijk beeld wil schetsen van onze beleidsvoornemens. Ik heb er alle vertrouwen in dat u het mij daarom toe zult staan de zeven prioriteiten van de Commissie in het programma voor 2002 in vier kernhoofdstukken te hergroeperen: binnenlandse veiligheid, de euro en economische en sociale aangelegenheden, de uitbreiding en tot slot het debat over de toekomst van Europa en de hervorming van de instellingen.</p>
      <p sl="it">De strategie voor 2002 die wij in februari hebben uitgewerkt bevatte zes prioriteiten. De gebeurtenissen van 11 september hebben ons ertoe gebracht er een zevende prioriteit aan toe te voegen. U zult natuurlijk allemaal begrijpen dat deze flexibiliteit een onmisbaar onderdeel vormt van elk programma om het hoofd te kunnen bieden aan onvoorziene omstandigheden. De Commissie zal dus in 2002 een reeks maatregelen voorstellen om het terrorisme en de georganiseerde misdaad te bestrijden en de veiligheid van de burgers te garanderen. Deze maatregelen zullen onder andere zijn: het starten van een geïntegreerd controlesysteem aan de buitengrenzen, de ontwikkeling van de civiele bescherming, maatregelen voor de volksgezondheid en veiliger vervoer. Tijdens mijn toespraak op 12 november jongstleden in Brugge heb ik al de gelegenheid gehad te zeggen dat de versterking van de justitiële en politiële samenwerking de basis zal leggen voor het creëren op langere termijn van een geïntegreerde politiedienst voor de strijd tegen de georganiseerde criminaliteit en het terrorisme.</p>
      <p sl="it">Vanaf haar aantreden heeft deze Commissie als één van de vier pijlers van haar beleid het streven aangegeven het tot dan toe vooral op de economie gerichte beleid van de Unie te verbreden naar een beleid dat zowel gericht is op de economie als op de sociale dimensie en het milieu. Ook het programma voor 2002 laat zich hierdoor inspireren. De invoering van de euro is de concreetste en meest betekenisvolle etappe van de Europese integratie. In dat opzicht verheugt het mij in het bijzonder dat ook bij het vraagstuk van de grensoverschrijdende betalingen alle politieke meningsverschillen zijn bijgelegd, zodat uw Voorzitter, mevrouw Fontaine, binnenkort de goedkeuring van een gemeenschappelijk standpunt zal kunnen bekendmaken. Hoewel onze economie de meest open economie van de wereld is, is zij dankzij de inspanningen voor de invoering van de euro op dit moment sterk en stabiel.</p>
      <p sl="it">Wij vragen ons af wat de effecten van 11 september zouden zijn geweest zonder euro. Stabiliteit is de basis van ons toekomstig beleid en verdient daarom bescherming. Natuurlijk zitten de conjuncturele omstandigheden niet mee, maar ik heb er vertrouwen in dat wij in staat zullen zijn de moeilijkheden die zich op korte termijn voordoen te overwinnen. Wij beschikken over de daarvoor noodzakelijke instrumenten, waarmee ik dan in het bijzonder doel op het Stabiliteitspact en de brede economische beleidsrichtsnoeren. Wij moeten echter nadenken over de noodzaak de coördinatie van het begrotingsbeleid van de landen van de eurozone te verbeteren. Onze economieën zijn als gevolg van de eenheidsmunt nog nooit zo sterk onderling afhankelijk geweest als nu. In dat verband heb ik onlangs gewezen op de wenselijkheid een gedragscode te ontwikkelen die de globale samenhang en geloofwaardigheid van ons economisch beleid versterkt door uitdrukkelijk rekening te houden met de onderlinge afhankelijkheid van het begrotingsbeleid van de verschillende landen van de eurozone.</p>
      <p sl="it">Ik heb eerder voor de lange termijn grote zorgen. Europa heeft namelijk structurele hervormingen nodig, die de noodzakelijke voorwaarde vormen voor een duurzame groei die tevens werkgelegenheid creëert. Wij hebben daarvoor al het juiste recept. Op twee verschillende belangrijke momenten tijdens het eerste gedeelte van het mandaat van de Commissie - in maart 2000 in Lissabon en in juni 2001 in Göteborg - hebben de lidstaten zich ertoe verplicht een duurzame groei na te streven die concurrentiekracht, sociale rechtvaardigheid en respect voor het milieu met elkaar combineert.</p>
      <p sl="it">Het werkprogramma van de Commissie voor 2002 vormt een bevestiging van deze politiek. De uitvoering van de verbintenissen van Göteborg is één van de zeven prioriteiten voor het komend jaar. Hetzelfde kunnen wij zeggen over de inspanningen voor de voorbereiding en het welslagen van de bijeenkomst in Johannesburg over duurzame ontwikkeling.</p>
      <p sl="it">Waarom ben ik dan bezorgd? Dat heeft te maken met de vertraging waarmee de formeel genomen besluiten in concrete daden worden vertaald. De kei op de weg die de ontwikkeling van GALILEO - een technologisch initiatief dat essentieel is voor de groei en het concurrentievermogen van de Europese economie -tegenhoudt, is slechts het laatste van een onderhand te lange reeks obstakels. Het is niet nodig alle obstakels op te noemen, want één voorbeeld kan volstaan: het Europees octrooi. Europa betaalt een zeer hoge prijs voor het onvermogen gevolg te geven aan plechtig bekendgemaakte en aangegane verplichtingen en het gebrek aan wil verder te gaan met de definitieve voltooiing van de interne markt. De prijs voor het niet-Europa, voor het niet-Lissabon, wordt snel ondraaglijk.</p>
      <p sl="it">Het economisch jaarverslag dat de Commissie met het oog op de Europese Raad van komend voorjaar over iets meer dan een maand zal presenteren, zal daarover precieze indicaties bevatten. In Barcelona zal er eindelijk een beslissende stap gezet moeten worden. Zoals ik al in Brugge heb gezegd, kan de Commissie alleen echter niets doen. De lidstaten moeten hun verantwoordelijkheid op zich nemen en besluiten nemen. Ook het Parlement moet overigens zijn aandeel leveren, want ik ben er bijvoorbeeld nog steeds van overtuigd dat het uitblijven van het akkoord over nieuwe wetgeving voor een openbaar overnamebod een positieve ontwikkeling van onze financiële markten heeft belet. In die sector is de zwakte van de Europese economie in verhouding tot de Amerikaanse nog steeds zichtbaar.</p>
      <p sl="it">De Commissie beseft dat talrijke factoren bijdragen tot de economische groei en zal daarom in de loop van 2002 wetgevingsvoorstellen doen die van bijzonder belang zijn voor de financiële diensten en de banken. Wij zullen ook een strategie voor een beleid inzake consumentenbescherming presenteren en maatregelen ter ondersteuning van particuliere investeringen voor onderzoek en ontwikkeling steunen. Eén munt, één financiële markt en één economisch beleid: dat zijn onze doeleinden.</p>
      <p sl="it">Onze belangrijkste zorg blijft hoe dan ook de werkgelegenheid, die onmisbaar is voor de sociale samenhang. Dat geldt voor 2002, maar ook voor nog vele jaren daarna. Daarom zullen wij, in de overtuiging dat er een positieve correlatie bestaat tussen sociale bescherming en concurrentievermogen, in Barcelona een mededeling over de sociale aspecten van de herstructurering van bedrijven presenteren die bestemd is voor de sociale partners.</p>
      <p sl="it">Het realiseren van een succesvolle uitbreiding voor de hele Unie is de topprioriteit die de Commissie zichzelf vanaf haar aantreden heeft gesteld. Op 13 oktober 1999 heb ik vanaf deze plek de Europese Raad gevraagd vóór eind 2002 de met het oog op de uitbreiding noodzakelijke hervormingen door te voeren. Ik heb toen benadrukt dat de Commissie het mogelijk achtte tegen die datum de onderhandelingen af te ronden met de landen die aan de criteria zouden hebben voldaan. Nu heeft de Unie formeel dat tijdstip, eind 2002, overgenomen en de afgelopen twee jaar geboekte vooruitgang is indrukwekkend. Ik besef terdege dat ons nog zeer delicate onderhandelingen te wachten staan; denkt u maar aan de hoofdstukken over de structuurfondsen en de landbouw. De komende twaalf maanden kan de deur naar de toetreding voor de landen die met hun inspanningen aangetoond hebben er klaar voor te zijn eindelijk geopend worden, nog vóór de volgende Europese verkiezingen.</p>
      <p sl="it">Het jaar 2002 zal dus een beslissend jaar zijn en het programma van de Commissie vormt een getrouwe weerspiegeling van dit belangrijke moment. Niet alleen omdat, zoals ik net heb gezegd, de onderhandelingen moeten worden voortgezet en afgerond, maar ook omdat voor elke communautaire beleidssector geleidelijk aan de doelen en de daarbijbehorende instrumenten moeten worden bepaald voor de nieuwe situatie na de uitbreiding van de Unie met de kandidaat-lidstaten. In de loop van 2002 zullen wij een ware intellectuele revolutie moeten realiseren. Dat geldt in nog sterkere mate voor 2003 en 2004 en de jaren daarna onder onze opvolgers. Het grote Europa zal de maat worden van onze overpeinzingen, onze planning en ons handelen. Niet alleen de Commissie, maar ook de andere instellingen en de lidstaten van de Unie zullen zich moeten aanpassen aan deze nieuwe dimensie van de Unie. Wij moeten die nieuwe realiteit aan onze burgers uitleggen om hen te helpen hun vrees te overwinnen en de kansen te waarderen die de uitbreiding op menselijk, cultureel en economisch vlak zal bieden.</p>
      <p sl="it">Vanuit economisch oogpunt gezien is de uitbreiding één van de zeldzame situaties waarin voor alle betrokken partijen sprake is van een win-winsituatie. De uitbreiding zal leiden tot grotere groei voor zowel de nieuwe lidstaten als voor de Vijftien. Natuurlijk zal het effect van de uitbreiding qua intensiteit variëren van land tot land, van regio tot regio. Dankzij de eenheidsmarkt zullen de baten ervan echter overal merkbaar zijn.</p>
      <p sl="it">Dit grote Europa kan zich niet beperken tot uitbreiding richting oosten en zuiden. Europa moet geleidelijk aan toenadering zoeken tot de Balkan, terwijl voor de deur van die grote Unie - zowel richting Rusland en Oekraïne als richting Middellandse Zee - de totstandkoming van een stabiliteitszone bevorderd moet worden. In het kader van de voorbereiding van de bijeenkomst van Valencia in april zal de Commissie voorstellen indienen om het functioneren van het Euro-mediterraan partnerschap vooral in de sectoren onderwijs en cultuur te verbeteren. De Commissie zal in de loop van 2002 eveneens voorstellen doen ter stimulering van investeringen en verbetering van de samenwerking op het vlak van immigratie en ter versterking van de rol van de Unie bij het vredesproces in het Midden-Oosten.</p>
      <p sl="it">De uitbreiding is een historisch werkstuk, maar mag niet leiden tot verlamming van de Unie. Dat is de achtergrond waartegen het debat over de Europees governance, dat de Commissie met haar Witboek op gang heeft helpen brengen, zich afspeelt. Het is belangrijk dat de dialoog voortgaat tussen onze instellingen over de onderwerpen die het Witboek aansnijdt en de acties de eruit moeten voortvloeien. Wat dat betreft bevat het werkprogramma voor 2002 precieze indicaties.</p>
      <p sl="it">Het debat over de toekomst van Europa heeft zich echter verbreed tot over de grenzen heen die het Witboek had getrokken en heeft tevens een duidelijker constitutioneel stempel verkregen. Vanaf het allereerste begin heeft deze Commissie er overigens voor gestreden dat de Unie een nieuwe impuls geeft aan het institutionele debat. In september 1999 heb ik tijdens mijn toespraak voor uw Vergadering met klem gevraagd om een bredere agenda voor de intergouvernementele conferentie van 2000 dan de "left-overs van Amsterdam". Ik zei bij die gelegenheid dat ik bang was voor een minimalistische hervorming die ons niet besluitvaardig zou maken. Na het akkoord van Nice - dat wel de hoofdzaken regelt, maar ongetwijfeld ook minimaal is - heeft de Commissie, samen met het Parlement, onmiddellijk het idee voor een conventie gesteund. Daar bestaat nu inmiddels algemene overeenstemming over, wat mij genoegen doet. Ik ben er namelijk vast van overtuigd dat dit de juiste weg is om een nieuw Europa op te bouwen dat democratischer en transparanter is.</p>
      <p sl="it">Ondertussen is er al in alle Europese landen een breed debat aan de gang over de toekomst van de Unie. Dat debat moet voortgaan en een bijdrage leveren aan de werkzaamheden van de conventie. De tijd is voorbij dat de noodzakelijke hervormingen op de lange baan konden worden geschoven, alsof de gebeurtenissen onze beslissingen zouden afwachten. Het verslag-Méndez de Vigo en -Kaufmann, en het debat erover in de plenaire vergadering, heeft al een belangrijke bijdrage geleverd aan dit denkproces.</p>
      <p sl="it">Ter voorbereiding van de Raad van Laken heeft de Commissie op 5 december jongstleden een mededeling gepresenteerd met een aantal indicaties voor het debat. Zoals wij uitleggen in dat document is de sleutel tot de oplossing van het probleem het hernieuwen en versterken van de communautaire methode. Ons doel moet niet zijn het wijzigen van het evenwicht dat in de afgelopen vijftig jaar tot stand is gekomen. Wij moeten veeleer ons systeem moderniseren en ervoor zorgen dat de Europese volken die methode als hun methode kunnen zien. Ik meen dat de vrucht van het werk van de conventie een samenhangende tekst moet zijn, gestoeld op een eigen logica en niet op een boodschappenlijstje. Die tekst moet op basis van consensus worden goedgekeurd, dat wil zeggen door het beginsel van unanimiteit tegen elke prijs overboord te zetten. Het mag geen tekst zijn zonder ambities en daarom moet de tekst ook minderheidsstandpunten aan bod laten komen. De tekst moet ook eenvoudiger en leesbaarder zijn en op heldere wijze beschrijven welke principes ons handelen inspireren en welke doelstellingen wij nastreven. Het Handvest van de grondrechten moet overigens de kern vormen van die principes. Het document moet de organisatie van de Europese instellingen transparant maken en zowel op duidelijke wijze de instellingen beschrijven als de instrumenten die nodig zijn om hun doelstellingen na te streven. Verdere ontwikkeling van die tekst moet mogelijk zijn en daarom moet het document bestaan uit een deel met basisregels en een meer technisch gedeelte.</p>
      <p sl="it">Voordat de werkzaamheden van de conventie starten, zal de Commissie over talrijke kwesties een standpunt bepalen: onder andere met betrekking tot de bevoegdheden van de Unie en die van de lidstaten, de versterking van de wetgevende rol van het Parlement, het onderscheid tussen de uitvoerende en de wetgevende functie van de Raad en de uitvoerende rol van de Commissie. De uitbreiding van de meerderheidsstemmingen, de regels voor de hervorming van de Verdragen en de eigen middelen van de Unie zijn eveneens onderwerpen van debat die in een nabije toekomst zullen moeten worden aangepakt.</p>
      <p sl="it">Ter afronding van deze overpeinzingen over de komende conventie zou ik willen blijven stilstaan bij een onderwerp dat in de regel met één woord wordt aangeduid: de grondwet. Welnu, voor mij is de essentie niet de naam van de tekst die de vrucht zal zijn van de conventie en de intergouvernementele conferentie. Mijn doel is dat iedereen de tekst op basis van de inhoud en het open en democratisch proces waarmee de tekst tot stand is gekomen, uiteindelijk als een grondwet zal beschouwen. Ik heb er vertrouwen in dat het werkprogramma voor 2002 gedurende de komende twaalf maanden de basis zal vormen voor een intensieve, constante en vruchtbare samenwerkingsrelatie tussen onze instellingen.</p>
      <a text="(Applaus)"/>
    </intervention>
    <intervention id="2-016" speaker_id="photo_generic" name="Neyts-Uyttebroeck" is_mep="True" mode="spoken" role="Raad">
      <p sl="fr">Mevrouw de Voorzitter, mijnheer de voorzitter, dames en heren commissarissen, geachte afgevaardigden, ik wil graag beginnen met u te bedanken voor de uitstekende samenwerking gedurende de afgelopen zes maanden.</p>
      <p sl="fr">Ik weet niet of u hier later – of morgen, want ik kom morgen terug – ook nog aanwezig zult zijn. Daarom bedank ik u vandaag alvast.</p>
    </intervention>
    <intervention id="2-022" speaker_id="945" name="De Voorzitter" is_mep="True" mode="spoken">
      <p sl="nl">Hartelijk dank, mevrouw de minister. Ik dank u ook voor de vriendelijke woorden waarmee u uw interventie hebt ingeleid en de positieve wijze waarop u de samenwerking tussen het Europees Parlement en uw voorzitterschap hebt gekenschetst.</p>
      <p sl="nl">Wij kunnen het met dat oordeel volgens mij wel eens zijn, en ik kan u ten overstaan van mijn collega’s al wel vertellen dat dit – voorzover mij bekend – de eerste keer is dat de Raad deelneemt aan het debat over het door de Commissie aangekondigde programma. Dat is een uitermate gunstige ontwikkeling, en ik moet die toejuichen. Ik dank u hiervoor.</p>
    </intervention>
    <intervention id="2-023" speaker_id="1253" name="Poettering" is_mep="True" mode="spoken">
      <p sl="de">Mevrouw de Voorzitter, mevrouw de voorzitter van de Raad, mijnheer de Commissievoorzitter, geachte leden van de Commissie en waarde collega’s, het is niet zeer gebruikelijk dat fractievoorzitters iemand lof toezwaaien en blijk geven van hun waardering. Wanneer dit gebeurt, dan richten wij ons normaal gesproken tot onze Voorzitter, die ons hiertoe maar al te vaak aanleiding geeft. Maar vandaag zou ik mijn erkenning willen uitspreken aan de Raad. Aan u, mevrouw Neyts-Uyttebroeck, in uw hoedanigheid van voorzitter van de Raad, omdat u, zoals de Voorzitter net zei, voor het eerst in ons midden bent. Ik had immers de vorige keer bekritiseerd dat de Raad niet aanwezig was. Wanneer de Raad een goed beleid voert, ook wat de arbeidsmethoden betreft, dan weten wij dit ook te waarderen. U bent Belgische, u bent het Belgische voorzitterschap van de Raad. Ik zou u namens de Fractie van de Europese Volkspartij/Europese democraten niet alleen voor uw aanwezigheid hier, vandaag willen bedanken, maar ook voor uw geëngageerde optreden als voorzitter van de Raad.</p>
      <a text="(Applaus)"/>
      <p sl="de">Ik richt mij thans tot de voorzitter van de Commissie. Wij als PPE-DE-Fractie waarderen de Commissievoorzitter, zijn integriteit en zijn goede wil ten zeerste. Maar wanneer wij gezamenlijk successen willen boeken, dan moeten deze successen gebaseerd zijn op waarachtigheid en op adequate arbeidsmethoden en –structuren. Mijnheer Prodi, u bent er natuurlijk van op de hoogte dat de fracties van het Europees Parlement de zittingsweek hier in Straatsburg tijdens een fractieweek in Brussel voorbereiden. Tal van leden van de fractie hebben zich afgelopen week in Brussel afgevraagd waar het document was waarmee wij ons op het debat over het werkprogramma voor 2002, dat op de agenda van deze zitting stond, konden voorbereiden. Velen waren van mening dat het debat moest worden afgelast. Mijnheer de Commissievoorzitter, ik wijs u erop dat het niet nog een keer mag voorkomen dat een document voor een debat van een dergelijk belang ontbreekt. Ik verzoek u als voorzitter om voortaan te waarborgen – en dat geldt ook voor de Commissie in haar geheel evenals voor uw medewerkers - dat de documenten tijdig worden voorgelegd en dat het Europees Parlement au sérieux wordt genomen, zodat wij ons werk naar behoren kunnen doen, hetgeen voor beide partijen van belang is.</p>
      <a text="(Applaus)"/>
      <p sl="de">Adequate arbeidsmethoden zijn er de voorwaarde voor dat wij inhoudelijk succes kunnen boeken. Wanneer de arbeidsstructuren en –methoden al niet adequaat zijn, dan is ook inhoudelijk geen vooruitgang mogelijk. En wij willen samen iets bereiken omdat wij er vast van overtuigd zijn dat de Commissie en wij als Parlement als de echte voorstanders van de communautaire methode de handen ineen moeten slaan. Mocht u derhalve medewerkers hebben die het Parlement niet echt serieus nemen, dan zou u in uw eigen belang moeten overwegen of u uw interne arbeidsstructuren niet moet herzien. Wij reiken u en de Commissie niet alleen de hand, wij hebben ook behoefte aan behoorlijke samenwerking om samen succes te boeken. Daarom moeten de betrekkingen tussen Parlement en Commissie in orde zijn. U wilt dit ook, maar dan moeten de goede woorden, die wij natuurlijk onderschrijven, ook gevolgd worden door heel concrete daden op het vlak van de samenwerking.</p>
      <p sl="de">Een programma van een dergelijke betekenis zou het ook verdiend hebben door alle leden van de Commissie te worden gesteund. Vandaag zijn vijf leden van de Commissie aanwezig, wat meer is dan gebruikelijk, maar in dit werkprogramma komen dan ook alle werkterreinen voor 2002 aan de orde. U heeft zelf ooit gezegd dat u een soort regering van Europa bent, een idee dat door onze fractie verwelkomd wordt. Maar wanneer u een soort regering van Europa bent, dan moet ook de gehele regering met al haar leden hier aanwezig zijn. Ik zou het zeer op prijs stellen indien dit de volgende keer ook het geval zou zijn.</p>
      <p sl="de">Mijnheer de Commissievoorzitter, wij maken bij het vaststellen van onze agenda tijdens de Conferentie van fractievoorzitters regelmatig mee dat wordt meegedeeld dat het lid van de Commissie A of B of C dan en dan niet naar Straatsburg kan komen. Het gaat slechts om vier dagen per maand – maandag, dinsdag, woensdag en donderdag – en ik dring er dan ook ten zeerste op aan dat alle leden van de Commissie deze dagen vrijhouden. Wanneer het Parlement van mening is dat de aanwezigheid van de leden van de Commissie vereist is, dan moeten zij komen. Het excuus dat zij andere afspraken hebben houdt geen steek. Het Parlement moet prioriteit genieten op de agenda van de Commissie.</p>
      <p sl="de">Dit sluit natuurlijk niet uit – omdat ik de heer Lamy hier zie – dat wanneer mondiale conferenties met een internationale agenda zoals die in Doha plaatsvinden, de heer Lamy en de heer Fischler hieraan vanzelfsprekend moeten deelnemen. Het gaat ons er tenslotte niet om onze mening voor 100% door te zetten, maar erop te wijzen dat het Parlement in principe voorrang moet genieten boven andere activiteiten van de Commissie.</p>
      <p sl="de">En nu de inhoudelijke kant: mijnheer Prodi, wat u ten aanzien van de inhoud heeft gezegd, kan over het algemeen onze goedkeuring wegdragen. Wij zijn het hierover eens en daarom moeten wij ook adequaat en goed samenwerken. Wij verwachten net als u dat de staatshoofden en regeringsleiders de conventie het komende weekend in Laken een verreikend mandaat verlenen zodat echt een grondige hervorming van de instellingen van de Europese Unie op stapel kan worden gezet. Wij zijn van mening dat er al snel een begin moet worden gemaakt met deze taak, eind februari of begin maart, en dat deze conventie dan onder voorzitterschap van Italië eind 2003 zou moeten worden afgerond.</p>
      <p sl="de">Ook hetgeen u over de uitbreiding heeft gezegd, komt overeen met ons standpunt. Maximaal tien landen kunnen aan de eerste ronde deelnemen. Het is te vroeg om te zeggen welke landen dit zijn. De mening van de Franse minister van Buitenlandse Zaken, die gesteld heeft dat alle Midden-Europese landen hierbij moeten worden betrokken, delen wij echter niet. Slechts de landen die aan de voorwaarden voldoen komen aan bod, en het besluit hierover dient in de herfst van 2002 te worden genomen. De landen die dit doel nog niet hebben bereikt, kunnen er nog niet op rekenen dat zij tot de Europese Unie toetreden.</p>
      <p sl="de">Het mag ook niet gebeuren dat landen zoals Hongarije moeten wachten omdat andere landen nog niet zover zijn. Degenen die aan de voorwaarden voldoen mogen er geen nadelen van ondervinden dat anderen achterblijven, en wij hopen dat wij te zijner tijd adequate besluiten zullen nemen. Wat u met betrekking tot het Middellandse Zeegebied heeft gezegd, is geheel en al juist: er zijn grote inspanningen in het kader van het proces van Barcelona vereist, dit wordt steeds urgenter, en er moet een aanzienlijke bijdrage tot de stabiliteit worden geleverd. U heeft het erover gehad hoe belangrijk stabiliteit is en dat wij Europa echt concurrerend moeten maken. Maar we komen er niet door er gewoon maar op te hameren dat de Europese Unie in de wereld de sterkste concurrentiepositie moet innemen. We moeten ook de noodzakelijke structurele maatregelen nemen en dit betekent in het bijzonder dat wij voor meer investeringen in Europa zelf moeten zorgen. En dit houdt wederom in dat belastingverlichtingen niet alleen voor de grote kapitaalvennootschappen mogen gelden, maar vooral ook voor de middenstand, zodat deze ruimte heeft voor investeringen. En wanneer geïnvesteerd wordt, worden arbeidsplaatsen geschapen.</p>
      <p sl="de">Ik ben bijna aan het einde van mijn betoog, mevrouw de Voorzitter: wij hebben een ambitieus programma, wij staan aan de zijde van de Commissie en wij dringen bij de Commissie en de Raad aan op samenwerking, omdat er tussen onze instellingen geen concurrentie mag ontstaan. Dit Europa is het Europa waar wij allen achter staan en daarom dienen Commissie, Raad en Parlement ieder hun eigen taken te vervullen: wij zijn hiertoe bereid, en wanneer de andere instellingen dit ook zijn, dan kunnen zij op onze steun rekenen.</p>
      <a text="(Applaus)"/>
    </intervention>
    <intervention id="2-024" speaker_id="1352" name="Barón Crespo" is_mep="True" mode="spoken">
      <p sl="es">Mevrouw de Voorzitter, mevrouw de fungerend voorzitter van de Raad, mijnheer de voorzitter van de Commissie, waarde collega’s, om te beginnen, mevrouw de voorzitter van de Raad, dank ik u voor de stappen die u tijdens het Belgische voorzitterschap hebt ondernomen. In dit geval is duidelijk gebleken dat uw voormalige functie als lid van het Europees Parlement een goede leerschool is geweest voor het afhandelen van Europese kwesties in een regeringskader. Ik geloof dat dit een carrière met toekomst is.</p>
      <p sl="es">Dit gezegd zijnde, mijnheer de Commissievoorzitter, moeten wij in alle openheid en oprechtheid een tussen ons gerezen onenigheid bijleggen. Mijn fractie heeft de Commissie aan het begin van de zittingsperiode met het oog op haar investituur verzocht een politiek programma te presenteren. Wij hebben er toentertijd op aangedrongen het jaarprogramma hierop af te stemmen, niet alleen op wetgevingsgebied.</p>
      <p sl="es">Ik geloof dat het voorval dat zich tijdens de Conferentie van voorzitters en nu ook vandaag weer heeft voorgedaan enige toelichting verdient. Wij hebben u niet verzocht geen wetgevingsprogramma te presenteren of de afgesproken termijn niet te respecteren. Wij hebben u gevraagd een politiek programma voor te leggen en u hebt een werkprogramma opgesteld. Nu goed, wij nemen daar nota van, maar wij willen ook een wetgevingsprogramma aangezien wij een van de partijen van de medebeslissing zijn. Het feit dat het wetgevingsprogramma ons, naar verluidt, gisteravond per e-mail als bijlage is toegezonden, bewijst dat wij gelijk hadden.</p>
      <p sl="es">Het is van wezenlijk belang dat wij de termijnen en de gemaakte afspraken trachten na te leven. Voor de rest kunt u uw werkzaamheden naar eigen goeddunken organiseren: planning, programming, rolling on , of wat u ook maar wilt. Ik vrees dat het aantal functionarissen dat formulieren moet invullen alvast aanzienlijk zal stijgen. Maar dat is uw probleem, als u er maar voor zorgt dat u uw verplichtingen ten aanzien van het Parlement nakomt. Mijnheer de voorzitter, in dit opzicht zou uw secretariaat er goed aan doen het departement of de dienst die voor de post instaat tot efficiëntie aan te zetten. Wij hebben een parlementaire vraag ingediend over de wijze waarop u de kwestie van de vlassubsidies en de daarmee gepaard gaande boete denkt aan te pakken, met name in Spanje. Deze vraag had hier vandaag in de plenaire vergadering behandeld moeten worden maar de liberale fractie en de PPE-Fractie hebben daar een stokje voor gestoken. Daarom heb ik samen met drie andere fractievoorzitters een brief geschreven, maar het antwoord laat op zich wachten. Wij mogen deze zaken niet laten verkommeren. In die zin verheugt het mij dat de vice-voorzitter van de Commissie hier aanwezig is. Ik zou het op prijs stellen als er op dit vlak wat meer ijver aan de dag werd gelegd.</p>
      <p sl="es">Maar goed, al deze programmaperikelen zijn maar kinderspel in vergelijking met de huidige situatie. Wij staan aan de vooravond van de Top van Laken. De communautaire methode moet hoe dan ook worden veiliggesteld, temeer daar zich aan de einder donkere wolken beginnen samen te pakken. Wij hebben hier gisteren namens onze fractie onze absolute steun aan het Belgische voorzitterschap van de Raad en aan de Raad uitgesproken - ik ben dan ook blij dat de fungerend voorzitter van de Raad zich in ons midden bevindt - op een punt waaraan wij bijzonder belang hechten. Als ik mij niet vergis, is voorzitter Verhofstadt vandaag op bezoek in Rome. Welnu, wij achten het van fundamenteel belang dat de Vijftien zich akkoord verklaren met de antiterroristische wetgeving die de goedkeuring van dit Parlement, de Raad en de Commissie wegdraagt. Ons inziens zal de communautaire methode hierdoor versterkt uit de strijd komen. Als we de vijftiende lidstaat niet over de streep krijgen, dan doen we het met zijn veertienen, ofschoon het uiteraard verkieslijk is dat alle lidstaten meedoen. Hoe het ook zij, op dit vlak hebt u onze volle steun.</p>
      <p sl="es">Zoals de heer Poettering gisteren ook al signaleerde, baart het ons zorgen dat sommige regeringen - namelijk de Oostenrijkse en de Italiaanse regering - weigeren het beginsel van democratie in het statuut van de politieke partijen op te nemen.</p>
      <p sl="es">Voor wat Laken betreft, mijnheer de voorzitter van de Commissie, hebt u in het laatste gedeelte van uw betoog de meest interessante bijdrage geleverd. Aan het einde van uw discours hebt u immers niet alleen uw steun voor de conventie uitgesproken, maar hebt u haar bovendien ook concreet ingevuld in de geest van het verslag-Leinen-Méndez de Vigo. In dit verband zou ik u daarom willen verzoeken het standpunt dat u hier vandaag hebt bepleit ook te verdedigen tijdens de Europese Raad in Laken. Het is belangrijk dat er een samenhangend voorstel op tafel komt en dat dit voorstel niet in de doofpot raakt, al moet het afgekoeld of verteerd worden. De uitbreiding en de hervorming van de Verdragen moeten vóór 2004 worden afgerond. Ik zou graag van u vernemen hoe u dit tijdschema denkt te respecteren en welke houding u ten aanzien van de samenstelling van het presidium van de conventie aanneemt.</p>
      <p sl="es">Tot slot verzoek ik u met aandrang om het secretariaat van de conventie niet aan de Raad over te laten. Het is wenselijk dat wij allen bij deze functie betrokken worden aangezien degene die alle draden in handen krijgt, aan het langste eind trekt. In die zin, mijnheer de voorzitter, zou ik willen dat u uw antwoorden in verband met de conventie nader toelicht. U dringt aan op samenwerking tussen het Parlement en de Commissie - en ik geloof inderdaad dat wij samen een aanzienlijke bijdrage aan de bescherming van de communautaire methode kunnen leveren-, maar de Commissie moet dan wel haar stoute schoenen aantrekken en bewijzen dat zij in staat is om haar monopolie als initiatiefneemster ten volle te benutten. Het gaat hier niet om een doodgewoon exploitatiemonopolie. Het is tevens een manier om uw doelstellingen te verwezenlijken en constitutionele teksten voor te leggen waarin de democratie en de transparantie die wij in deze uitgebreide Unie willen waarborgen volledig tot hun recht komen.</p>
      <a text="(Applaus)"/>
    </intervention>
    <intervention id="2-025" speaker_id="1287" name="Cox" is_mep="True" mode="spoken">
      <p sl="en">Mevrouw de Voorzitter, toen we dit vorige week tijdens de Conferentie van voorzitters bespraken, stemde mijn fractie – de Fractie van de Europese Liberale en Democratische Partij - voor een debat vandaag en niet voor het uitstellen ervan. Ik betreur het dat mijn opmerkingen vandaag grotendeels procedureel van aard zijn en niet inhoudelijk. Ik ben namelijk van mening dat we nog steeds niet de juiste procedure gevonden hebben. Ik verwelkom echter het werk dat de Commissie dit jaar heeft verricht en ben erkentelijk voor de enorme vooruitgang bij de voorbereidingen op de invoering van de euro; de flinke vooruitgang met betrekking tot de uitbreiding, die we van harte verwelkomen; het werk dat is verricht in Zuidoost-Europa; de doorbraak bij de Wereldhandelsorganisatie en het zeer stimulerende programma over duurzame ontwikkeling. Al die zaken en het werk op het gemeenschappelijke gebied van justitie en veiligheid strekken de Commissie tot eer. Ik ben het eens met de voor volgend jaar gestelde prioriteiten, die zinnig en aanvaardbaar zijn, met name als het gaat om nauwere samenwerking ter ondersteuning van de communautaire methode waarmee we de toekomst van Europa gestalte kunnen geven.</p>
      <p sl="en">Het wetgevingsprogramma werpt echter vragen op die dienen te worden beantwoord. Waarom was vorig jaar rond deze tijd slechts 45% van het programma afgewerkt en 55% niet? Hoe kan het dat er 117 of 118 nieuwe onderwerpen werden toegevoegd die niet waren voorzien? Ik ben niet tegen flexibiliteit - dat is een goede zaak in de politiek - maar dit heeft meer weg van chaos dan van wat ik versta onder flexibiliteit.</p>
      <p sl="en">Ik respecteer het initiatiefrecht van de Commissie, maar ik zou erop willen aandringen dat de Commissie in februari niet gewoon begint met een algemene prioriteitenstelling en dan in november met een specifiek werkprogramma komt. Tussentijds hebben we een intensieve dialoog en enige tussenstops nodig om de zaken te kunnen evalueren.</p>
      <p sl="en">Mijnheer de voorzitter van de Commissie, wij geloven net als u in goede governance en dit Parlement wil een rol van betekenis spelen als het gaat om inspraak en invloed inzake de medebeslissingsprocedure, maar daar zijn criteria voor nodig. We dienen samen te bespreken - en dit is geen poging het initiatiefrecht van de Commissie aan te tasten - of deze of gene wetgeving noodzakelijk is. Is zij proportioneel? Wordt de subsidiariteit gerespecteerd? Is zij transparant en verklaarbaar? Welke opties zijn er voor de tenuitvoerlegging? Kunnen we geen regelgeving-effectbeoordeling uitvoeren voor we tweede keus nemen?</p>
      <p sl="en">De Commissie heeft reeds gezorgd voor een prachtige raadplegingsprocedure met de sociale partners. Wij vragen u deze procedure ook bij ons toe te passen, niet omdat wij u het recht willen ontnemen het definitieve besluit te nemen, maar omdat wij ook een rol spelen en niet mogen worden genegeerd en omdat we niet pas vlak voor een debat documenten ter inzage willen krijgen. Onze Voorzitter heeft u een programma aan de hand gedaan dat wij u kunnen aanbevelen. Onze Conferentie van voorzitters staat achter haar woorden. Onze Commissie constitutionele zaken staat ook achter haar woorden en als we dat kunnen doen, kunnen we het volgend jaar meer over politieke kwesties hebben en minder over procedurele zaken. We moeten het voor elkaar zien te krijgen. We moeten dit vroegtijdig doen om een herhaling van dit onnodige, wederzijdse onbegrip te voorkomen, want dat draagt niet bij aan goede governance binnen de Europese Unie.</p>
      <a text="(Applaus)"/>
    </intervention>
    <intervention id="2-026" speaker_id="1292" name="Lannoye" is_mep="True" mode="spoken">
      <p sl="fr">Mijnheer de voorzitter van de Commissie, mevrouw de voorzitter van de Raad, ik wil graag iets zeggen over het onderwerp dat we hier vandaag bespreken – het werkprogramma van de Commissie en het wetgevingsprogramma.</p>
      <p sl="fr">Mijnheer de voorzitter van de Commissie, u heeft gezegd dat u een degelijke en duidelijke samenwerking tussen de Commissie en het Parlement wenst. Dat is een heel aanvaardbare wens. U heeft ons ook gezegd dat het Europees Parlement pas sterk kan zijn als ook de Commissie daadkrachtig is. Maar u zult wel begrijpen dat we niet als gewillige marionetten van de Commissie behandeld willen worden. We zijn het er uiteraard over eens dat het werkprogramma op beleidsgebied duidelijk moet zijn – en dat lijkt het geval te zijn. De Commissie moet echter ook een wetgevingsprogramma presenteren. Welnu, het werkprogramma is ons op het allerlaatste moment voorgelegd, en de inhoud van het wetgevingsprogramma is ons pas sinds gisteravond bekend.</p>
      <p sl="fr">Wij kunnen niet goed werken in zulke omstandigheden. Het Europees Parlement heeft hoe dan ook een handicap, omdat het geen recht van initiatief heeft – zelfs niet als de Commissie in gebreke blijft haar recht van initiatief uit te oefenen. Volgens mij is dat een institutionele anomalie, en daar moet iets aan gedaan worden, om zo het democratisch tekort althans enigszins op te heffen. Het Parlement werkt echter wel samen met de Commissie en speelt daarbij een actieve rol, wat door deze laatste instelling ook erkend wordt. Ik wijs erop dat we aan het begin van deze zittingsperiode afspraken met de Commissie hebben gemaakt en die in een kaderovereenkomst hebben vastgelegd. Die overeenkomst geeft duidelijk aan welke rol het Parlement in het wetgevingsproces behoort te spelen. Volgens diezelfde overeenkomst had het wetgevingsprogramma voor 2002 ons afgelopen oktober al moeten zijn voorgelegd, vergezeld van een beoordeling van het voorgaande programma. Dan zouden wij genoeg tijd gehad hebben om over dit programma na te denken, en dan hadden we op een politiek geschikter moment kunnen reageren met voorstellen, opmerkingen en kritiek.</p>
      <p sl="fr">Het is van belang dat we begrijpen hoe belangrijk het is om een politiek debat te kunnen voeren over zowel de begroting als het wetgevingsprogramma, en wel op een zodanige wijze dat die discussies elkaar aanvullen. November is daarvoor de geëigende maand. Nu zijn we echter twee maanden achter, en we hebben nog steeds geen wetgevingsprogramma – of liever: we hebben dat nog maar net ontvangen.</p>
      <p sl="fr">Ik ben van mening dat het Parlement op deze wijze eigenlijk beroofd is van zijn bevoegdheid om toezicht te houden en de gang van zaken te beïnvloeden. Dat is heel kwalijk. Ik wijs ook nog op een aantal concrete zaken. Op 30 november – een aantal dagen geleden dus – was nog maar de helft van het wetgevingsprogramma voor 2001 afgewerkt. En meer dan de helft van de daadwerkelijk genomen initiatieven waren niet in dat programma voorzien. Dat is toch eigenlijk opmerkelijk. Je zou kunnen denken dat onvoorziene gebeurtenissen de politieke agenda hebben omgegooid, en dat dit als rechtvaardiging mag gelden voor het feit dat er zoveel voorstellen zijn gedaan die niet in het programma waren opgenomen. Als je de teksten echter aandachtig bestudeert, dan zie je dat het merendeel van die voorstellen niets te maken heeft met actuele gebeurtenissen, en dat ze hoe dan ook buiten de context van het wetgevingsprogramma voor 2001 hadden kunnen worden gedaan. Volgens mij – en ik denk dat veel van mijn fractieleden er net zo over denken – betekent dit dat er in de Commissie een grote mate van wanorde heerst, en dat de Commissie geen duidelijk idee heeft aangaande de wijze waarop de verschillende instellingen moeten samenwerken. De verklaring die u ons daarvoor geeft heeft te maken met de interne hervorming van de Commissie, en met die verklaring zullen we niet altijd genoegen blijven nemen. Ik vestig er overigens de aandacht op dat deze verklaring alleen steek houdt na het begin van de zittingsperiode. We mogen niet aanvaarden, Mijnheer de voorzitter, dat het Parlement van zijn toezichthoudende bevoegdheden beroofd wordt. Iedereen erkent dat het Parlement die bevoegdheid moet hebben. De huidige situatie is niet aanvaardbaar – noch voor het Parlement, noch voor de Commissie. We hebben het steeds over goede governance en het herstel van het vertrouwen van de burgers gehad. Dan zou je toch in ieder geval mogen verwachten dat beloften worden nagekomen en dat de prerogatieven van het Parlement worden gerespecteerd.</p>
    </intervention>
    <intervention id="2-027" speaker_id="1849" name="Kaufmann" is_mep="True" mode="spoken">
      <p sl="de">Mevrouw de Voorzitter, ook ik wil het Belgische voorzitterschap van de Raad bedanken en hoop dat de Top van Laken voor ons allen echt een succes zal worden. Vandaag is het werkprogramma van de Commissie onderwerp van discussie en ik wil erop wijzen dat mijn fractie de gezamenlijke resolutie van verschillende fracties ten aanzien van dit werkprogramma steunt. En waarom? Omdat er een Interinstitutioneel Akkoord tussen de twee instellingen bestaat en ik het niet meer dan normaal vind dat wij er gewoon van uitgaan dat de Commissie haar toezeggingen aan het Parlement ook gestand doet.</p>
      <p sl="de">Mijnheer Prodi, in uw Witboek over governance wordt op tal van bladzijden uiteengezet hoe Europa beter zou kunnen worden geregeerd. Maar dan blijft iets wat tot het elementaire huiswerk behoort, namelijk de presentatie van een wetgevingsprogramma, achterwege. Ik heb vanochtend vroeg gehoord dat er gisternacht een mail met bijlage is binnengekomen.Voorzover ik de tekst tot dusver ken en heb gelezen is dit een werkprogramma dat werkelijk wemelt van de gemeenplaatsen. Grootscheepse maatregelenpakketten worden aangekondigd, andere maatregelen zullen worden voorgesteld, concrete maatregelen worden voorbereid, enzovoort, en dat twintig bladzijden lang. Maar de Raad en vooral het Parlement moeten toch weten, en dat op een vroeg tijdstip, welke wetgeving er concreet op stapel moet worden gezet en vooral waarom. Wij moeten weten welke argumentatie hieraan ten grondslag ligt zodat wij gezamenlijk kunnen optreden.</p>
      <p sl="de">Ik wil er ook op wijzen dat de nationale parlementen, die in dit proces ook ergens een - zeker niet onbelangrijke – rol spelen, behoorlijke problemen hebben met de gehele procedure. En dit probleem, mijnheer de Commissievoorzitter, moet uit de weg worden geruimd.</p>
      <p sl="de">Thans zou ik nog een aantal kanttekeningen willen plaatsen bij uw mededeling betreffende Laken. Volgens mij bevat zij een aantal zeer interessante overwegingen die ondersteuning verdienen. Het is juist dat een strikte beperking tot de vier in Nice vastgestelde zwaartepunten de geloofwaardigheid van de conventie zou ondermijnen, hetgeen impliceert dat de lijst van onderwerpen moet worden uitgebreid om te voldoen aan de verwachtingen van de burgers en om de uitgebreide Unie voor te bereiden op de toekomst.</p>
      <p sl="de">Maar ik kan er niet omheen dat ik mij ook bij dit document heb afgevraagd waarom de Commissie juist ten aanzien van deze zo belangrijke top zo weinig moed en visie aan de dag legt. Wat moeten de burgers denken wanneer de Commissie het er geheel onambitieus over heeft, zoals in de mededeling het geval is, dat zij een bepaalde idee van Europa wil verdedigen? Welke idee is dat dan? Hoe moet de nagestreefde verdieping, waar wij natuurlijk achterstaan, eruit zien en waarom dient deze alleen democratische trekken te hebben, zoals in de tekst wordt benadrukt? Het is mij toch niet helemaal duidelijk waarom vooral ook met het oog op Laken, vooral ook met het oog op de historische dimensie van de bijeenroeping van de conventie, niet zonder omhaal gezegd wordt: ja, ons gezamenlijke doel is de schepping van een echt democratisch Europa. En, mijnheer de Commissievoorzitter, ik verwacht dat de Commissie haar taak van motor van de Europese integratie voortaan veel doortastender waarneemt.</p>
    </intervention>
    <intervention id="2-028" speaker_id="1275" name="Bonde" is_mep="True" mode="spoken">
      <p sl="da">Mevrouw de Voorzitter, laat ik beginnen met een voorspelling: de huidige Commissie zal nauwelijks begin 2004 halen. Ze kan worden geveld door nieuwe fraudeschandalen, omdat de oude niet zijn opgeruimd en omdat de hervormingen, die nieuwe zaken kunnen verhinderen niet zijn ingevoerd. De Commissie kan ook via een motie van wantrouwen door het Parlement worden geveld. Die wacht aan het einde van de weg als nu de bakens niet worden verzet, denk ik. De commissievoorzitters van het Parlement hebben om de zogenaamde screeningrapporten inzake de onderhandelingen met de kandidaat-lidstaten gevraagd. De fractievoorzitters van het Parlement hebben deze eis herhaald. Toch hebben we ze niet gekregen. Er zitten dagelijks parlementsleden bij commissievergaderingen zonder de relevante en actuele stukken van het geheime wetgevingsproces. Men spreekt plechtig over het Parlement als medewetgever, maar de wetgevende macht is in werkelijkheid veroverd door ambtenaren en ministers in de Raad en de Commissie.</p>
      <p sl="da">Wij worden voortdurend vernederd. Mensen die worden vernederd kunnen op een dag voor een motie van wantrouwen tegen de Commissie stemmen. Volgens de afgesproken spelregels hadden we in oktober het wetgevend programma van de Commissie moeten krijgen. We hebben nu een opstel met algemene beschouwingen gekregen, en gisteravond een dun overzicht, maar nog steeds geen echt overzicht van de wetgeving. De Commissie behoort haar jaarprogramma in te dienen, met aanduiding van voorstellen voor rechtsgronden, zodat we bij elk voorstel stelling kunnen nemen ten aanzien van de vraag of de Commissie het subsidiariteits- en evenredigheidsbeginsel respecteert. Dat is niet alleen een recht dat we hebben. Het is een plicht die het Verdrag elke afzonderlijke instelling oplegt. Iedereen moet erop toezien dat de EU geen regels aanneemt als de lidstaten dat net zo goed zelf of zelfs beter kunnen. Wij verlangen een onafhankelijke discussie over de wijze waarop het jaarprogramma zich verhoudt ten opzichte van het subsidiariteitsbeginsel en we zijn het met de andere fracties eens in hun kritiek op het feit dat de Commissie haar plannen geheimhoudt.</p>
    </intervention>
    <intervention id="2-030" speaker_id="2281" name="Dupuis" is_mep="True" mode="spoken">
      <p sl="it">Mijnheer de Voorzitter, mevrouw de voorzitter van de Raad, mijnheer de voorzitter van de Commissie, geachte collega's, ik geloof dat de verdediging van de communautaire methode voor velen een alibi is geworden, voor enkelen zelfs een religie, met haar hogepriesters en lagere priesters: voorzitter Delors, u, voorzitter Prodi, Ferdinando Riccardi die dagelijks zijn preek houdt in Agence Europe . Maar, beste collega’s, het is een religie die haar god heeft verloren, want de communautaire methode die u allen verdedigt was gefundeerd op de centrale positie van de Commissie, en die is dood. De Commissie is niet meer het centrum van ons Europese bouwwerk, zij is niet meer de motor van de opbouw van Europa, zoals het geval was toen er zes, negen lidstaten waren. In het Europa van de vijftien lidstaten zijn we al getuige geweest van een reeks institutionele vernieuwingen; de vertegenwoordiger van het gemeenschappelijk buitenlands en veiligheidsbeleid bijvoorbeeld staat geheel buiten de controle van de Commissie. Beste collega’s, ik zou graag willen dat de heer Méndez de Vigo en heel veel anderen antwoord gaven op de hamvraag: denkt u werkelijk dat een Commissie met 25 leden, op basis van het principe van een college, van sommige landen - ik denk met name aan Frankrijk en Duitsland, om maar niet te spreken van het Verenigd Koninkrijk - de bevoegdheden en het vertrouwen zal krijgen om beslissingen te nemen op kernpunten? Dat is ondenkbaar.</p>
      <p sl="it">De Commissie zoals zij is geconcipieerd - als kern, als motor van de communautaire methode - is dood. Tenzij we het Europese bouwwerk radicaal veranderen, zullen we steeds vaker een Commissie zien die optreedt als secretariaat van de Raad, een Commissie dus die zich natuurlijk kan inzetten. Maar ik geloof, voorzitter Poettering, dat wij het ons te gemakkelijk maken, want het gaat hier om een institutioneel probleem: het probleem is Laken, het probleem is het institutioneel systeem radicaal om te vormen om de Commissie weer kracht en legitimiteit te geven. Alleen met het Amerikaanse systeem, namelijk een scheiding van de uitvoerende macht, rechtstreekse verkiezing van de voorzitter van de Commissie en een Parlement als toezichthoudende instantie die garant staat voor de constitutionele structuur, krijgen we een Europa dat functioneert, een sterke Commissie, een sterk Parlement, een sterke Kamer van Staten: als dat niet gebeurt, zal de Commissie steeds meer een secretariaat van de Raad worden.</p>
    </intervention>
    <intervention id="2-031" speaker_id="1419" name="Elles" is_mep="True" mode="spoken">
      <p sl="en">Mijnheer de Voorzitter, hoewel ik het eens ben met veel van wat vandaag is gezegd over het redelijk geslaagde jaar 2001, is er voldoende reden tot bezorgdheid over de manier waarop dit debat vandaag plaatsvindt.</p>
      <p sl="en">Ten eerste hebben we in beginsel het Institutioneel Akkoord van 1993, waarin wordt gesteld dat het programma tegen oktober dient te worden aangeboden, en vervolgens ons Akkoord uit 2000, dat een breed debat voorschrijft voordat het programma ten uitvoer wordt gelegd. Aan geen van deze zaken is in dit specifieke geval voldaan. Waarom is dit volstrekt ontoereikend? Om te beginnen ontbeert het programma scherpte. Het valt niet mee prioriteiten te onderscheiden als er zeven zijn en als er binnen die prioriteiten diverse thema’s zijn die nieuwe ideeën opleveren. Zoals Bob Zoellick, de Amerikaanse vertegenwoordiger voor handelszaken (USTR), zei: zodra sprake is van meer dan drie prioriteiten, verdwaal je in de details en is het onmogelijk je te richten op wat echt belangrijk is.</p>
      <p sl="en">Ten tweede ontbreekt het ons aan details. Ik heb begrepen dat er nu een wetgevingsprogramma per e-mail is aangekomen, maar het Parlement is hier niet bij betrokken geweest en, zoals andere sprekers reeds opmerkten, lijkt het erop dat we dit jaar een wetgevingsprogramma hadden dat niet ten uitvoer is gelegd. De heer Barón Crespo heeft gelijk als hij zegt dat we dat niet wilden. We wilden een politiek programma en een wetgevingsprogramma waarbij het Parlement betrokken is geweest.</p>
      <p sl="en">Ten derde ontbreekt het aan coördinatie: niet alleen onderling maar ook tussen ons en de nationale parlementen. Zoals mevrouw Kaufmann zei: hoe kunnen we ooit een programma voor de Europese Unie vaststellen als niet alle actoren die hier op politiek niveau mee te maken hebben, erbij worden betrokken? Dit brengt me ertoe op te merken dat we beter af waren met voorzitter Santer. Wat betreft de wijze waarop het programma wordt gepresenteerd waren we beter af met de vorige Commissie. Toen hadden we tenminste een globaal programma en werden er echt pogingen gedaan om institutionele prioriteiten te stellen en hadden we een uitgewerkt wetgevingsprogramma voor ons liggen.</p>
      <p sl="en">Mijn conclusie vandaag is dat het de taak van de Commissie is voorstellen te doen. De Commissie heeft initiatiefrecht maar ze is geen Europees Parlement. Ze kan ons niet komen vertellen dat dit het programma van de Europese Unie is en van ons verwachten dat we alles wat in haar documenten staat maar simpelweg accepteren. Bent u het niet met me eens, mijnheer de voorzitter, dat het beter zou zijn voor het welslagen van de Europese Unie als we zouden terugkeren naar een presentatie van de voorstellen van het wetgevingsprogramma in oktober? We zouden dan kunnen praten, debatteren en raadplegen en een besluit kunnen nemen over een programma dat de Unie voor het komende jaar naar voren kan brengen. Als u ons allemaal achter u hebt staan, bent u beter af dan met de interinstitutionele oorlog die u vanochtend lijkt te zijn begonnen.</p>
    </intervention>
    <intervention id="2-032" speaker_id="2295" name="Swoboda" is_mep="True" mode="spoken">
      <p sl="de">Mijnheer de Voorzitter, mevrouw de voorzitter van de Raad, mijnheer de Commissievoorzitter, wij worden met twee dilemma’s geconfronteerd. Het eerste is dat u, dit moeten wij toegeven, mijnheer de Commissievoorzitter, zoals het hoort een politiek programma heeft voorgelegd. Maar een politiek programma moet worden gestaafd door een wetgevingsprogramma waarmee de politieke doelstellingen kunnen worden verwezenlijkt. En dat ontbreekt.</p>
      <p sl="de">Ten tweede gaat u in uw programma eigenlijk vrijwel niet in op het feit dat wij het programma voor 2001 slechts voor een zeer klein deel hebben uitgevoerd. U wijst het Parlement en de Raad weliswaar een keer als zondebok aan, maar ik ben toch van oordeel dat de verantwoordelijkheid bij de Commissie ligt.</p>
      <p sl="de">Ten derde heeft het Parlement net dit jaar een aantal voorstellen van de Commissie verworpen of essentieel gewijzigd. Welk gevolg denkt u aan deze richtsnoeren van het Parlement te geven? Mevrouw de vicevoorzitter zou hierover het een en ander uit de doeken kunnen doen. En vooral op het vlak van het milieu en het vervoer zijn uiterst weinig voorstellen gepresenteerd en uitspraken gedaan betreffende de verwerkelijking van de zogenoemde duurzaamheid.</p>
      <p sl="de">Wij weten allemaal dat zich bij de omzetting een aantal problemen voordoet. U verwijst in een document ook naar problemen bij de omzetting. Maar ook de Commissie kampt met dergelijke problemen. Tussen de besluiten van de Commissie, de vastlegging van de kredieten door de Commissie en de uitbetaling van de middelen liggen vaak maanden, zo niet jaren. Daarom dient de Commissie erover na te denken hoe zij haar eigen beleid beter kan uitvoeren, maar zeker ook hoe de regeringen de omzetting van hun eigen ideeën op het stuk van de wetgeving dan wel die van de Europese Unie kunnen verbeteren.</p>
      <p sl="de">En dit brengt mij bij het dilemma waarvoor ik en waarschijnlijk de meeste leden van het Parlement ten aanzien van de mededeling betreffende de Top van Laken staan. Het document is goed. De doelstellingen zijn goed. Maar, mijnheer de Commissievoorzitter, waarom is de Commissie dan zo ambivalent, zo weinig doortastend, waarom zegt zij niet gewoon waar het op staat? In een zin stelt de Commissie dat zij het een goede zaak zou vinden de mogelijkheid te onderzoeken om de Unie een basisverdrag te geven. Waarom wordt niet duidelijk gezegd: wij zijn voorstander van een basisverdrag, of we dit nu grondwet noemen of handvest of hoe dan ook? Het taalgebruik symboliseert het feit dat de Commissie niet duidelijk tot uitdrukking brengt welk standpunt zij inneemt. Ik geloof dat dit op dit tijdstip bijzonder belangrijk is. Wij krijgen een conventie. Maar deze conventie zal hoofdzakelijk worden gedragen door leden van de nationale parlementen. De vertegenwoordigingen van onze regeringen maken hiervan deel uit, en voor de communautaire methode, waarover u zich geheel terecht zorgen maakt, staan de Europese afgevaardigden en de vertegenwoordiger van de Commissie garant. En nu overweegt de Raad, en hier wend ik mij tot de voorzitter van de Raad, ook nog eens een voormalige premier of, zoals momenteel blijkbaar het geval is, een vroegere president tot voorzitter van de conventie te benoemen in plaats van een ex-voorzitter van de Commissie. Tegen deze achtergrond vrees ik dat aan deze conventie al vanaf het begin in zekere zin de smet zal kleven dat de meerderheid zich veeleer niet aan de communautaire methode oriënteert, dat de meerderheid er misschien niet zoveel belang aan hecht de Commissie en het Parlement te versterken.</p>
      <p sl="de">Mijnheer de Commissievoorzitter, ik ben van mening dat een document van de Commissie zoals u dat begin december heeft aangenomen, in een dergelijke fase, in een dergelijke situatie een duidelijkere taal zou moeten spreken. U heeft dit vandaag ten dele in uw toespraak gezegd. Niet men zou kunnen en men zou moeten, maar volgens de Commissie dient het communautaire niveau te worden verstevigd, volgens de Commissie dient het Parlement als centraal wetgevend orgaan van de Europese Unie te worden versterkt. In deze zin staan wij voor het dilemma dat wij u gelijk kunnen geven. Het zou niet eerlijk zijn om hetgeen u vandaag gezegd heeft van de hand te wijzen. Maar ons probleem is dat wij in een heikele politieke situatie een Commissie en een Commissievoorzitter zouden willen hebben die nog doortastender, nog duidelijker, nog ondubbelzinniger zegt waar het op staat, namelijk dat de Europese Unie in haar geheel moet worden versterkt en dat de communautaire methode de methode is die wij in Europa in de toekomst zullen volgen.</p>
      <a text="(Applaus)"/>
    </intervention>
    <intervention id="2-033" speaker_id="4273" name="Malmström" is_mep="True" mode="spoken">
      <p sl="sv">Mijnheer de Voorzitter, mijn collega’s hebben heel wat terechte kritiek geleverd op de procedures rond het programma van vandaag. Ik wil anderzijds opmerken dat ik het positief vind dat er ook een soort evaluatie van het afgelopen jaar heeft plaatsgevonden en dat die het geplande werkprogramma van de Commissie op een meer strategische wijze benadert.</p>
      <p sl="sv">Laten wij het nu echter hebben over de toekomst. Commissievoorzitter Prodi heeft zoals bekend geschetst hoe men voortaan de kwestie van het jaarlijkse werkprogramma kan aanpakken. Als rapporteur van het Parlement ben ik in de gelegenheid geweest om dit onderwerp gedurende vrij lange tijd te volgen. Ik hoop dat wij het snel kunnen afsluiten en aan de gang kunnen gaan met het programma voor 2003.</p>
      <p sl="sv">Naarmate de medebeslissingsprocedure verder ontwikkeld wordt, moeten het Parlement en ook de Raad een grotere rol gaan spelen in de opstelling van het jaarlijkse programma. Dat betekent niet dat het initiatiefrecht van de Commissie ter discussie wordt gesteld, maar dat alle drie de instellingen hun werkzaamheden meer op elkaar afstemmen en zowel de openheid als de doelmatigheid van ons gezamenlijke werk bevorderen. Bovendien wordt het dan gemakkelijker voor nationale parlementen en de burgers om het proces te volgen.</p>
      <p sl="sv">Wat het tijdschema betreft, ziet het ernaar uit dat wij het nu misschien eens kunnen worden. Er komt een inleidende presentatie van de algemene prioriteiten, gevolgd door een nauwe dialoog tussen de Commissie en de betrokken parlementaire commissies, ter vaststelling van de details. Het is belangrijk dat de parlementaire commissies in een vroege fase bij het werk betrokken worden, omdat zij het voorstel nadien zullen behandelen. Daarna kunnen wij het definitieve voorstel uiterlijk begin november presenteren.</p>
      <p sl="sv">Wat de inhoud van het programma betreft, betekent de kritiek van vorig jaar niet dat wij geen wetgevingsvoorstellen willen hebben. Integendeel, in onze gemeenschappelijke kaderovereenkomst staat dat het om het jaarlijkse wetgevingsprogramma gaat. Het Parlement heeft duidelijke voorstellen geëist met een onderlinge rangorde, toelichtingen met tijdschema’s, verwijzingen naar de begroting, de rechtsgrondslag en vermelding van de verantwoordelijke instelling.</p>
      <p sl="sv">Ook de follow-up en de evaluatie moeten worden verbeterd. Zoals we gezien hebben, worden zeer veel voorstellen opnieuw ingediend, terwijl andere voorstellen verdwijnen. Er zou een gemeenschappelijke gegevensbank moeten komen om de besluitvormingsprocedure inzake elk onderwerp te kunnen volgen.</p>
      <p sl="sv">Mijnheer de Commissievoorzitter, een duidelijk, open en voorspelbaar proces zou in het voordeel zijn van alle instellingen en ook van de burgers, wier belang wij hier dienen. Het is onze gemeenschappelijke verantwoordelijkheid om ervoor te zorgen dat er zo’n proces komt.</p>
    </intervention>
    <intervention id="2-034" speaker_id="2217" name="Berthu" is_mep="True" mode="spoken">
      <p sl="fr">Mijnheer de Voorzitter, de Commissie heeft aan de Raad van Laken een mededeling gedaan aangaande de organisatie van het voorbereidend debat voor de intergouvernementele conferentie. Volgens ons zijn zowel de doelstelling van die mededeling als de erin voorgestelde methode onjuist.</p>
      <p sl="fr">De doelstelling zou de volgende zijn – ik citeer: “geloofwaardige richtsnoeren ontwikkelen om een uitgebreid Europa in staat te stellen de politieke, economische en sociale integratie voort te zetten”. Zelfs als de verschillende volkeren graag willen samenwerken en de gemeenschappelijke inspanning op Europees niveau toejuichen, dan is het – voorzover mij bekend – toch ook waar dat geen van die volkeren ooit gevraagd is zich op democratische wijze uit te spreken aangaande het soort integratie dat hier bedoeld wordt, namelijk politieke, economische en sociale integratie. Het gaat er op dit moment niet om de integratie verder door te voeren. Dan zouden we op een soort eenwording aansturen, met supranationale instellingen, en dat willen we niet. Waar het om gaat, is dat we de controle van de lidstaten op Brussel beter en efficiënter organiseren. De communautaire werkwijze kan soms heel nuttig zijn, maar we moeten niet denken dat deze methode voor die controle de beste is. Hij is immers veel te supranationaal getint, en veel te rigide. Op die manier ontstaat er een te grote kloof tussen de Unie en werkelijkheid zoals de volken die beleven. Er moeten soepeler procedures ontwikkeld worden, en die moeten respect tonen voor de nationale democratieën.</p>
      <p sl="fr">De nu te houden conventie moet dus de nationale parlementen het hoogste gezag verlenen, en deze moeten zich in een netwerk organiseren. Ze moeten in elk der lidstaten een openbaar debat organiseren en op die basis moeten ze voorstellen doen. Dat mag dus niet worden overgelaten aan een kunstmatige vergadering die weliswaar Europees heet, maar daarmee nog niet representatief is.</p>
    </intervention>
    <intervention id="2-035" speaker_id="2002" name="Salafranca Sánchez-Neyra" is_mep="True" mode="spoken">
      <p sl="es">Mijnheer de Voorzitter, mijns inziens moeten de prioriteiten van het werkprogramma van de Commissie voor het jaar 2002 zich richten op de onmiddellijke uitdagingen die de Europese Unie te wachten staan, zowel vanuit intern oogpunt - de interne markt en de Economische en Monetaire Unie - als op het gebied van de buitenlandse betrekkingen - met name na de aanslagen van 11 september -, uiteraard met inbegrip van de terrorismebestrijding.</p>
      <p sl="es">De uitdagingen liggen voor de hand: hoe kunnen wij onze economieën enkele weken voor de invoering van de eenheidsmunt nieuw leven inblazen, hoe kunnen wij de uitdagingen en mogelijkheden die de uitbreiding ons biedt ten volle benutten, rekening houdende met het feit dat 13 landen staan te wachten om tot de Unie te kunnen toetreden, en hoe kunnen wij een nieuw Europa profileren nu wij op het punt staan om de werkzaamheden op de rails te zetten van een conventie die een nieuwe intergouvernementele conferentie moet voorbereiden teneinde te vermijden dat het Oude Continent in verval raakt.</p>
      <p sl="es">Het werkprogramma van de Commissie voor het jaar 2002 gaat vergezeld van een mededeling over de communautaire methode. Dat vind ik essentieel. Het lijkt mij immers een grove fout bijkomstigheden tot absolute waarden te verheffen en een verheerlijking van het hier en nu voor te staan.</p>
      <p sl="es">Volgend jaar worden er in diverse lidstaten van de Europese Unie verkiezingen gehouden. Wij hebben derhalve behoefte aan een instelling die niet alleen waakt over de toekomstige generaties maar tevens rekening houdt met de behoeften en de problemen van de huidige bevolking. Mijnheer de Voorzitter, die taak is voor de Europese Commissie weggelegd.</p>
      <p sl="es">Het is nu niet het moment om de decimalen te bestuderen die de financiële analisten ons voorschotelen. Het is het moment van de algemene tendensen. Mijnheer de Voorzitter, het is derhalve belangrijk dat het Parlement geen flaters begaat, bijvoorbeeld door de fouten van de Europese Commissie op te kloppen. Ik dring hierop aan, mijnheer de Voorzitter, omdat het Parlement en het communautaire integratieproces belang hebben bij een sterke Commissie. Daarom, mijnheer de Voorzitter, acht ik het wenselijk dat wij eerst zelf orde op zaken stellen in onze eigen instelling en respect leren opbrengen voor de werkzaamheden en beslissingen van onze parlementaire organen voordat wij anderen de les leren.</p>
      <p sl="es">Dat is mijn antwoord op de opmerkingen van de heer Barón. Jammer dat hij hier nu niet aanwezig is. Dit debat mag niet worden misbruikt om louter bijkomstige kwesties aan te kaarten die op dit moment zeker niet onze grootste zorg zijn en niet op de agenda van deze vergadering staan.</p>
      <p sl="es">Anderzijds, mijnheer de Voorzitter, mag ook de Commissie geen blunders maken. Zij moet alles in het werk stellen om de alliantie en de betrekkingen tussen het Parlement en de Commissie weer vlot te trekken. Deze tandem ligt immers ten grondslag aan de tot dusver in het kader van het Europese integratieproces geboekte vooruitgang.</p>
      <p sl="es">Mijnheer de Voorzitter, ik hoop dat de meningsverschillen uit het verleden dankzij dit werkprogramma in het heden plaats kunnen maken voor eendracht. Hopelijk laten de Commissie en het Parlement deze methode zegevieren. Laten wij bijkomstigheden en essentialia niet met elkaar verwarren, mijnheer de Voorzitter, laten wij de schijn van het wezenlijke onderscheiden. Zoals ik al zei, moeten wij al onze krachten inspannen om deze strategische alliantie te consolideren.</p>
    </intervention>
    <intervention id="2-036" speaker_id="2309" name="Corbett" is_mep="True" mode="spoken">
      <p sl="en">Voorzitter Prodi zei dat hij aan interinstitutionele samenwerking en volledige transparantie gehecht was. Uiteraard verwelkom ik zo’n opmerking: deze zaken zijn onontbeerlijk om dit proces te doen slagen. Maar om te beginnen moeten de reeds afgesproken procedures, die bekend zijn en schriftelijk zijn vastgelegd, worden nageleefd.</p>
      <p sl="en">Ik heb hier de kaderovereenkomst die het Parlement en de Commissie twee jaar geleden hebben gesloten. Ik heb hier ook artikel 57 van het Reglement waarin is vastgelegd hoe we dienen om te gaan met het jaarlijkse wetgevingsprogramma en waarin de overeenkomsten die in het verleden met de Commissie zijn gesloten, zijn weergegeven. In dit artikel wordt gesteld dat de Commissie haar jaarlijkse wetgevingsprogramma in oktober dient te presenteren. We weten natuurlijk dat er vertraging kan optreden. Dat is eerder gebeurd. Maar het artikel geeft aan dat dit jaarlijkse wetgevingsprogramma naar alle voorstellen van wetgevende aard dient te verwijzen en dat voor iedere bepaling in het programma de rechtsgrond en het voorziene tijdschema voor de aanvaarding ervan dient te worden aangegeven. Wat wij deze week hebben gezien voldoet op deze punten niet aan het Reglement en de bestaande overeenkomsten tussen de beide instellingen. De enige positieve vernieuwing is dat artikel 57, lid 6, voor het eerst ten uitvoer is gelegd door middel van de verklaring van de fungerend voorzitter, wat ik net als vele anderen verwelkom.</p>
      <p sl="en">In feite hebben we geen wetgevingsprogramma, maar een werkprogramma waarin prioriteiten staan omschreven. Het is prima om prioriteiten te omschrijven en de gekozen prioriteiten zijn goed - voor de hand liggend, maar desalniettemin goed. Maar we hebben de details nodig, de details die ons Reglement en de kaderovereenkomst voorschrijven. Die hebben onze commissies nodig om aan de slag te kunnen en hun werk te plannen en om rapporteurs aan te wijzen die in de voorbereidende fase met de Commissie kunnen samenwerken. Dat is in het belang van de Commissie en in ons eigen belang. Ik heb begrepen dat we de details nu per e-mail ontvangen, maar zelfs daar ontbreken, voorzover ik het kan zien, de rechtsgrond en het tijdpad voor elk voorstel.</p>
      <p sl="en">Algemene debatten zijn uitstekend als het gaat om globale prioriteiten, maar die hebben we al diverse keren per jaar als de Commissie en de achtereenvolgende voorzitterschappen hun programma’s presenteren en meestal hebben we ook zo’n debat rond een vergadering van de Europese Raad. Wat we nodig hebben zijn de details.</p>
      <p sl="en">Voorzitter Prodi heeft gelijk wanneer hij zegt dat de procedure dient te worden verbeterd, maar we hebben een procedure om zulke verbeteringen te bespreken, het verslag-Malmström bijvoorbeeld. Mevrouw Malmström is hierover reeds in dialoog met de Commissie en eigenlijk hadden we op de uitkomst daarvan moeten wachten alvorens de procedure te wijzigen. De voorzitter van de Commissie kan niet eenzijdig bestaande overeenkomsten te niet doen. Nieuwe procedures dienen door beide instellingen te worden goedgekeurd.</p>
    </intervention>
    <intervention id="2-037" speaker_id="photo_generic" name="Prodi" is_mep="True" mode="spoken" role="voorzitter van de Commissie">
      <p sl="it">Mijnheer de Voorzitter, mevrouw de vertegenwoordiger van het voorzitterschap, geachte afgevaardigden, dit is volgens mij een nuttig en verhelderend debat. Er zijn enkele gerichte boodschappen naar voren gekomen, waar de Commissie rekening mee zal houden. We hebben immers dezelfde doelstellingen en er is een harmonische alliantie tussen het Parlement en de Commissie. Misschien zijn er momenten geweest dat we de instrumenten voor deze harmonische alliantie niet zorgvuldig genoeg hebben ingezet, maar we hebben bijzonder goed werk verricht.</p>
      <p sl="it">Hierover wil ik enkele opmerkingen maken. Ik verzeker u dat de Commissie expliciet gestreefd heeft naar samenwerking met het Parlement. Ik geloof zelfs dat er nog nooit een voorzitter zo vaak in de plenaire is geweest en, op verzoek, in alle vergaderingen van de commissies en de commissievoorzitters. De commissarissen verschijnen gemiddeld zeven keer per jaar voor de bevoegde parlementaire commissie om de politieke problemen van hun ambt, hun portefeuille te bespreken; 80% van de dossiers wordt door de bevoegde commissaris in de plenaire behandeld; een recordaantal vertrouwelijke documenten is aan het Parlement gestuurd; tot nu toe beantwoorden we jaarlijks meer dan 3000 parlementaire vragen en 200 verzoekschriften waarbij de ombudsman betrokken is. We doen dus echt veel moeite om de belofte van serieuze betrekkingen met het Parlement gestand te doen. Natuurlijk zijn er tekortkomingen en problemen. Juist om deze tekortkomingen uit het verleden te verhelpen, hebben we onze werkwijze veranderd.</p>
      <p sl="it">Vandaag heb ik gehoord - en ik begrijp waar u op doelt - dat het politieke programma niet voldoende is: de uitwerking van een politiek programma was een stap vooruit, maar het is niet genoeg - het moet gecombineerd worden met een wetgevingsprogramma. Daarmee hebben we enkele problemen. Toen we begrepen dat dit de boodschap was, ook al was het met een technische vertraging, hebben we onmiddellijk actie ondernomen, want we hadden namelijk een wetgevingsprogramma. We weten echter dat het politieke programma het sterke punt is van de betrekkingen met het Parlement. Daar moeten we samen aan werken. Hier wordt gezegd: niet beginnen in februari en afsluiten in november, zonder daarna de permanente betrekkingen in stand te houden. Ook dat onderschrijf ik volledig. Wat ik vraag is dat de commissievoorzitters samen met ons ruim van tevoren een werkprogramma opstellen. Ik verzeker u dat de weinige keren dat we geen bijeenkomst hebben kunnen regelen, de moeilijkheden te wijten waren aan afspraken die absoluut niet konden worden afgezegd. Als we dit programma echter in onderlinge afstemming opstellen, zullen we waarschijnlijk tot overeenstemming kunnen komen.</p>
      <p sl="it">Na deze opmerkingen over onze problemen met de samenwerking wil ik nu kort ingaan op de rol van de Commissie, van de toekomstige conventie, te beginnen bij een punt dat misschien een bijzaak lijkt, maar dat volgens mij zeer belangrijk is: wij moeten ons voor het secretariaat van de conventie aansluiten bij de Raad. Dat zal een belangrijk moment worden. Het is duidelijk dat de conventie op zich niets beslist, maar deze werkwijze is zo innovatief en ze heeft zo’n grote impact doordat de werkzaamheden van de conventie betrekking hebben op het hele werelddeel en al onze burgers, dat ze tenslotte enorm belangrijk zal blijken.</p>
      <p sl="it">Naar aanleiding hiervan wil ik nog een andere opmerking maken: enkele malen is op deze plaats gezegd dat de Commissie sterker moet zijn. Daar ben ik het mee eens, maar ik zou graag de resultaten analyseren die we hebben bereikt, zij het dan zonder er veel ruchtbaarheid aan te geven en soms, zoals men zegt, in een moeilijk te begrijpen jargon. Volgens mij zijn het de resultaten die tellen. De conventie is niet geboren, ze is ons niet cadeau gedaan: de conventie is een gevolg van de band tussen het Parlement en de Commissie, ontstaan onmiddellijk na Nice, in de dagen dat de wanhoop in beide instellingen op zijn hoogtepunt was. Juist dankzij dit werk, dat we samen hebben verricht, zijn we erin geslaagd een resultaat te bereiken waarop we niet hadden kunnen hopen. We moeten toegeven dat we door het Belgische voorzitterschap enorm zijn geholpen. Dat heeft van dit thema een kernpunt gemaakt. Toch is het vooral de samenwerking tussen het Parlement en de Commissie geweest die de kans - die zich nog nooit eerder in de Europese geschiedenis heeft voorgedaan – heeft geboden om de instellingen te vernieuwen, met een brede opzet, een open debat, ruime termijnen, zodat alle Europese burgers naar ons luisteren en begrijpen waarover we discussiëren. Wanneer dit debat voor de Europese burgers een debat over de efficiency van de instellingen wordt, over unanieme besluiten of veto’s, over de noodzaak van vlotte procedures om te kunnen werken ten bate van Europa zelf, dan zal dat debat worden begrepen, en hoe. Ons probleem was in feite dat de besluiten werden genomen op plaatsen en op momenten die niet werden begrepen. Dat is nu de kracht van de Commissie, van het Parlement: hun geduld, maar ook dat zij nooit hebben vergeten wat de doelstellingen waren.</p>
      <p sl="it">De heer Swoboda, die een zeer constructieve bijdrage heeft geleverd, wil ik eraan herinneren dat ons voorstel voor een fundamentele tekst teruggaat tot januari 2001. In dat voorstel hebben we ons erop gericht dat deze tekst langzamerhand een echt referentiepunt voor al onze werkzaamheden kan worden. 2001 is voor ons een jaar geweest waarin we de grenzen van onze werkzaamheden opnieuw hebben bepaald, waarin we onze strategie hebben bepaald. Het risico is zeker groot, want onze hele toekomst hangt van de conventie af, maar we hebben dit debat eindelijk verplaatst naar het juiste forum waar de burgers ons kunnen aanhoren.</p>
      <p sl="it">Tot slot een vrolijke noot over de hervorming van de instellingen: ik wil de heer Barón Crespo en de andere vier fractievoorzitters erop wijzen dat ik hun brieven op 5 december heb beantwoord. Het registernummer van mijn antwoord is 850511. Ik denk dus dat we de postdiensten moeten hervormen, die van de afzender of die van de ontvanger, dat is niet duidelijk. In elk geval heb ik de brief, als altijd, vlot beantwoord.</p>
    </intervention>
    <intervention id="2-038" speaker_id="1403" name="De Voorzitter" is_mep="True" mode="spoken">
      <p sl="nl">Het debat is gesloten.</p>
    </intervention>
  </section>
  <section id="creitem3" title="Bijeenkomst van de Wereldhandelsorganisatie te Qatar">
    <intervention id="2-040" speaker_id="1403" name="De Voorzitter" is_mep="True" mode="spoken">
      <p sl="nl">Aan de orde zijn de verklaringen van de Raad en de Commissie inzake de bijeenkomst van de Wereldhandelsorganisatie te Qatar.</p>
    </intervention>
    <intervention id="2-041" speaker_id="photo_generic" name="Neyts-Uyttebroeck" is_mep="True" mode="spoken" role="Raad">
      <p sl="nl">Geachte parlementsleden, een maand geleden vond, zoals u weet te Doha in Qatar de vierde ministeriële conferentie van de Wereldhandelsorganisatie plaats. Die ontmoeting mag een succes worden genoemd voor de wereldgemeenschap en zeker voor de Europese Unie. Het is geen gemakkelijke opgave geweest, want de Europese Unie was met een ambitieuze, brede agenda naar Doha vertrokken. Een aantal van u heeft de evolutie van de onderhandelingen ter plaatse kunnen volgen. Als Raadsvoorzitter heb ik meerdere malen van gedachten gewisseld met de leden van het Europees Parlement die trouwens, en dat was heel praktisch, hun vergaderzaal vlak naast die van het voorzitterschap hadden. Iedereen die ter plaatse was, heeft zich denk ik ook ten volle rekenschap kunnen geven van het grote scepticisme, het grote aanvankelijke scepticisme, van veel WTO-leden over die brede EU-agenda.</p>
    </intervention>
    <intervention id="2-045" speaker_id="photo_generic" name="Lamy" is_mep="True" mode="spoken" role="Commissie">
      <p sl="fr">Mijnheer de Voorzitter, dames en heren, de Commissie is van oordeel dat de ministeriële ontmoeting in Doha een succes is geweest – met betrekking tot de door de Unie vastgelegde doelstellingen, met betrekking tot de belangen van de zich ontwikkelende landen, en met betrekking tot de behoeften van de wereldeconomie en het multilaterale handelsstelsel. De wereldhandelsorganisatie is met Doha sterker en evenwichtiger geworden, en dat was de belangrijkste opdracht die de Raad en dit Parlement aan de onderhandelaars hadden toevertrouwd. De resultaten komen in hoge mate tegemoet aan de preoccupaties die u hier zelf met name in uw twee resoluties van 25 oktober tot uitdrukking hebt gebracht. Ik zal heel beknopt proberen aan te tonen dat de resultaten voldoen aan de drie belangrijkste doelstellingen van de Unie: de integratie van de zich ontwikkelende landen, een betere sturing van de globalisering, en een betere toegang tot de markten – voor iedereen.</p>
      <p sl="fr">Ik wil beginnen met de eerste doelstelling, de opname van de zich ontwikkelende landen in de wereldeconomie. Dat idee komt terug in elk onderdeel van het in Doha aangenomen onderhandelingsprogramma. We hebben op het gebied van ontwikkelingsbeleid op vier terreinen die voor ontwikkeling van doorslaggevend belang zijn vooruitgang geboekt. Allereerst moeten de zich ontwikkelende landen een betere toegang krijgen tot onze markten. Bovendien moet het binnenlands beleid van deze landen verbeterd worden. Ons werkprogramma besteedt daar bijzondere aandacht aan onder het hoofdstuk “Investeringen, mededinging, overheidsopdrachten”. De zich ontwikkelende landen moeten ook een duidelijker rol krijgen bij de multilaterale onderhandelingen. Tot slot moeten deze landen in staat gesteld worden meer profijt te trekken van de liberalisering van de handel.</p>
      <p sl="fr">Eén aspect waar ik de nadruk op wil blijven leggen is de onderhandelingsprocedure. De voorzitter heeft er meen ik al op gewezen en gezegd dat de werkwijze in Doha doorzichtiger was. Ik ben het volledig met haar eens. Voor de zich ontwikkelende landen was Seattle een frustrerende en soms tot regelrechte woede aanleiding gevende ervaring, omdat ze niet de gelegenheid kregen om op een volwaardige wijze aan de besluitvorming deel te nemen. Dat is nu wel het geval geweest, en dat is een belangrijke ontwikkeling.</p>
      <p sl="fr">Wat de technische bijstand aan de zich ontwikkelende landen betreft: de Commissie moet met de Raad – en uiteraard te zijner tijd met het Parlement – opnieuw gaan nadenken over de wijze waarop de Unie – als Unie, of via de afzonderlijke lidstaten – zich inzet voor de programma’s voor technische steun op het gebied van de handel aan de zich ontwikkelende landen.</p>
      <p sl="fr">De minder ontwikkelde landen vertegenwoordigen een aparte categorie, wat op de in Brussel gehouden derde conferentie van de Verenigde Naties over de minder ontwikkelde landen reeds erkend werd. Dat gegeven is nu ook opgenomen in het werkprogramma van de Wereldhandelsorganisatie. U heeft aangegeven veel belang aan dit onderwerp te hechten, en ook dit is dus goed nieuws.</p>
      <p sl="fr">Mevrouw Neyts-Uyttebroeck heeft de verklaring over intellectuele eigendom en gezondheid aangeroerd. Dit illustreert volgens mij wat wij hebben kunnen bereiken, toen de Unie het enigszins moeilijke maar uiteindelijk heilzame besluit had genomen om een brug te proberen te slaan tussen het standpunt van de Verenigde Staten en dat van derde landen. In dit specifieke geval is de rol van bemiddelaar, waarbij wij openstonden voor de argumenten van beide partijen, voor de Unie uiteindelijk de juiste gebleken.</p>
    </intervention>
    <intervention id="2-047" speaker_id="photo_generic" name="Fischler" is_mep="True" mode="spoken" role="Commissie">
      <p sl="de">Mijnheer de Voorzitter, mevrouw de voorzitter van de Raad, geachte afgevaardigden, dames en heren, om een realistisch beeld te verkrijgen van de betekenis die de overeenkomst van Doha voor de landbouw heeft, zou ik heel in het kort willen ingaan op de afzonderlijke punten van de verklaring van Doha. Het eerste deel van de verklaring heeft betrekking op het algemene doel van de landbouwonderhandelingen in het kader van de WTO, namelijk het scheppen van een eerlijk en marktgericht handelsstelsel. Tegelijkertijd bevat zij een erkenning van de werkzaamheden die sinds begin 2000 in het kader van de zogenoemde artikel 20-onderhandelingen zijn verricht.</p>
      <p sl="de">In de volgende passage wordt ingegaan op de drie klassieke handelspijlers: toegang tot de markten, uitvoer, mededinging en interne steunmaatregelen. Ten aanzien van de toegang tot markten is gekozen voor de formulering “breed opgezette onderhandelingen gericht op wezenlijke verbeteringen van de toegang tot de markt”. Dit weerspiegelt de conclusies van de Raad Landbouw van 27 september 1999, waarin het belang van een verdere liberalisering van de handel in landbouwproducten voor een duurzame economische groei werd erkend.</p>
      <p sl="de">Met het begrip “breed opgezette onderhandelingen” wordt bedoeld dat niet alleen alle landbouwproducten in de onderhandelingen kunnen worden opgenomen, maar ook dat alle onderwerpen aan bod zouden moeten komen. Wij hebben in dit verband ondubbelzinnig benadrukt dat hiertoe ook de geografische aanduidingen behoren.</p>
      <p sl="de">In de tekst is sprake van de verlaging van alle vormen van uitvoersubsidies, hetgeen geheel overeenkomt met het door het Parlement in zijn resolutie van oktober geuite standpunt. Bovendien is in de verklaring vastgelegd dat met de onderhandelingen wordt beoogd de uitvoersubsidies volledig af te schaffen. Maar er wordt ook duidelijk gesteld dat geen van de opmerkingen ten aanzien van de drie pijlers vooruit mag lopen op de uitkomst van de onderhandelingen. Dit betekent dat er momenteel geen verplichting bestaat om in het kader van deze ronde over de volledige afschaffing van de uitvoersubsidies te onderhandelen.</p>
      <p sl="de">Wij zijn ons er echter van bewust dat er een brede coalitie tegen de handhaving van uitvoersubsidies bestaat. De Cairns-Group, de VS en de groep van 77 ontwikkelingslanden hebben allemaal voor het stopzetten van de uitvoersubsidies gepleit. Met betrekking tot de interne steun wordt in de verklaring gerefereerd aan wezenlijke verlagingen op het vlak van de de concurrentievervalsende steunmaatregelen. Ook dit stemt overeen met uw resolutie, waarin u had aangedrongen op het beëindigen van de concurrentievervalsende maatregelen en strookt met ons mandaat, dat ons ertoe verplicht over de interne steun te onderhandelen bij gelijktijdige handhaving van de concepten van de blue box en de green box . Wij hebben het begrip concept bewust gekozen om aan te duiden dat wij wel bereid zijn om over de details van de blue box en de green box te onderhandelen. De graad van de concurrentievervalsing zal een kernelement vormen van alle debatten in verband met de interne steunmaatregelen.</p>
      <p sl="de">Een ander belangrijk punt is de speciale en gedifferentieerde behandeling van de ontwikkelingslanden. Ik weet dat de integratie van de ontwikkelingslanden in de internationale handel tot uw prioriteiten behoort. De formulering van de verklaring van Doha strookt met deze doelstelling evenals met het mandaat van de Raad van 1999.</p>
      <p sl="de">Tenslotte wordt in de verklaring ingegaan op de niet-handelsgerelateerde vraagstukken. Hierbij wordt nadrukkelijk verwezen naar de voorstellen terzake die de leden van de WTO reeds in Genève hadden gepresenteerd. Zoals u weet, heeft ook de Europese Unie een aantal voorstellen ten aanzien van de voornaamste niet-handelsgerelateerde vraagstukken voorgelegd, namelijk betreffende het milieu, de ontwikkeling van het platteland, de voedselveiligheid, consumentenvraagstukken, etikettering en dierenbescherming. Door de uitdrukkelijke verwijzing naar de niet-handelsgerelateerde vraagstukken biedt de verklaring van Doha ons de mogelijkheid om deze doelstellingen tijdens de komende onderhandelingen verder na te streven. Het laatste gedeelte van de verklaring omvat een tijdschema voor de vastlegging van de modaliteiten, voor 31 maart 2003, en de termijnen voor de presentatie van de breed opgezette ontwerpen. Deze zouden voor de volgende ministeriële WTO-conferentie moeten worden voorgelegd, zodat het akkoord over de landbouw tegelijk met het globale pakket op 1 januari 2005 kan worden vastgesteld.</p>
      <p sl="de">Ik zou erop willen wijzen dat het vraagstuk van de geografische aanduidingen niet alleen in het gedeelte van de verklaring dat uitsluitend betrekking heeft op de landbouw wordt aangekaart, maar ook in de passage betreffende de TRIPS-overeenkomst. Hierdoor zijn wij in staat zowel in het kader van de landbouwonderhandelingen als in het kader van de TRIPS-onderhandelingen te pogen onze doelstellingen op het vlak van de geografische aanduidingen te verwezenlijken.</p>
      <p sl="de">Tenslotte is naast de verklaring over de start van de Doha-ontwikkelingsronde ook overeenstemming bereikt over de ACS-waiver , die het ons mogelijk maakt om de oplossing waarover wij met de VS en Ecuador hebben onderhandeld om het bananenconflict bij te leggen, te beklinken. Dit betekent dat het door de Commissie reeds voorgelegde voorstel kan worden aangenomen zodra u hier in het Europees Parlement uw advies heeft uitgebracht, hetgeen naar ik hoop nog deze week het geval zal zijn.</p>
      <p sl="de">Tot besluit zou ik erop willen wijzen dat het bevredigende resultaat van de conferentie van Doha niet automatisch betekent dat de komende landbouwonderhandelingen gemakkelijk zullen zijn. De doelstellingen van de andere grote WTO-leden wijken voor een deel zeer duidelijk af van de onze, maar wij zullen alles in het werk stellen om het Europese landbouwmodel te beschermen en tegelijkertijd een fair en meer marktgericht handelsstelsel voor landbouwproducten in het leven te roepen.</p>
      <p sl="de">Veel zal afhangen van de vraag of de lidstaten ook in de toekomst één lijn trekken, en uw steun zal ons hierbij helpen. Tevens hopen wij dat de goede samenwerking met de Raad en ook binnen de Commissie ten aanzien van deze vraagstukken gehandhaafd zal blijven.</p>
    </intervention>
    <intervention id="2-048" speaker_id="1403" name="De Voorzitter" is_mep="True" mode="spoken">
      <p sl="nl">We zullen het debat moeten onderbreken. Ik stel voor dat we proberen de lijst met sprekers van de fracties verder af te werken en het debat dan onderbreken.</p>
    </intervention>
    <intervention id="2-049" speaker_id="4257" name="Suominen" is_mep="True" mode="spoken">
      <p sl="fi">Mijnheer de Voorzitter, mevrouw de Raadsvoorzitter, heren commissarissen, de op de bijeenkomst van Doha tot stand gebrachte nieuwe brede onderhandelingsronde van drie jaar is een zeer positieve mijlpaal voor zowel de Wereldhandelsorganisatie als de huidige economische situatie in de wereld. Het ontwikkelingsprogramma van Doha, dat aspecten omvat van zowel de liberalisering van de handel als van nieuwe spelregels, onderstreepte dat de ontwikkelde landen zich verplichten de capaciteiten van de ontwikkelingslanden te versterken en ze te steunen bij de uitvoering van de al bestaande regels van de WTO.</p>
      <p sl="fi">Ik ben beslist van mening dat de luidruchtige kleine groeperingen die tegen de mondialisering zijn, in Doha nu ook van de ontwikkelingslanden een duidelijk antwoord hebben gekregen. Wij willen betrokken zijn bij het liberaliseren en het met spelregels verduidelijken van de wereldhandel, omdat dat ook in het voordeel van de ontwikkelingslanden is. Elk land had immers de mogelijkheid het gezamenlijk besluit te torpederen, maar dat heeft niemand gedaan.</p>
      <p sl="fi">De toetreding van China en Taiwan tot de WTO was in Doha ook een belangrijke mijlpaal. Het is te hopen dat Rusland in staat is zijn interne structuren zo te verbeteren, dat het ook toetreedt.</p>
      <p sl="fi">De doelen die de Unie voor Doha had gesteld, werden op z'n minst goed gerealiseerd. Het voeren van zware, dagenlange onderhandelingen onder leiding van de commissarissen Lamy en Fischler is een prestatie die een compliment verdient. Ook de cohesie binnen de Raad bleef de hele tijd goed, wat voor de Unie natuurlijk een voorwaarde was voor het aanvaarden van het onderhandelingsresultaat. De commissarissen Lamy en Fischler en ook minister Neyts-Uyttebroeck hielden ons, de meegereisde parlementariërs, voortdurend goed op de hoogte van het eigenlijke onderhandelingsproces en van de kant die het opging. Duurzame ontwikkeling en het in acht nemen van het milieu bij handelspolitieke oplossingen werd aanvaard als de allesomvattende doelstelling in de komende onderhandelingen. Dat is een aspect dat voor de EU-lidstaten beslist van groot belang is. Aangezien men ook wat betreft de handel in landbouwproducten de onderhandelingen ingaat met een brede agenda, maar zonder een van tevoren bepaald eindresultaat voor de steunvormen en tijdschema's, moet ook over die moeilijke zaak in alle rust worden onderhandeld, terwijl het gemeenschappelijk landbouwbeleid van de Unie wordt hervormd.</p>
      <p sl="fi">Onze groep parlementariërs die met verscheidene in Doha aanwezige delegaties sprak, vond het jammer dat het Amerikaans Congres geen afgevaardigden naar Doha had gestuurd. Aangezien wij de transparantie van de WTO en de parlementaire controle op de ministervergaderingen verder proberen te ontwikkelen, is de aanwezigheid van het Amerikaans Congres noodzakelijk. Het getuigt ook van realisme te zeggen dat wij alleen met goedkeuring van de regeringen vooruitgang kunnen boeken. Hopelijk maakt Duitsland, zoals wij in Doha onofficieel te horen hebben gekregen, deze kwestie binnenkort officieel aanhangig bij de organen van de WTO.</p>
    </intervention>
    <intervention id="2-050" speaker_id="4480" name="Van den Berg" is_mep="True" mode="spoken">
      <p sl="nl">Voorzitter, Raadsvoorzitter, heren commissarissen, de WTO-vergadering in Qatar was een mijlpaal, vooral voor al diegenen die zien dat de mondialisering één van de grootste uitdagingen in deze 21e eeuw is en dat het een uitdaging is om deze mondialisering onder democratische en politieke controle te brengen. Mijn fractie meent dat de mondialisering dringend behoefte heeft aan wereldwijde regels en mondiale instituties. Dat betekent dat mondialisering ook in dienst van de mensheid kan staan en niet omgekeerd. Zoals commissaris Lamy heeft gezegd, was Seattle twee jaar geleden een mislukking. Er zaten een heleboel aspecten aan. Het was niet transparant, de groepen waren ongelijk en de deelname zat niet goed in elkaar. Er was ook erg veel angst dat door die mislukking een aantal zaken die ons allemaal zeer raken, zoals ontwikkeling, het recht om je eigen binnenlands beleid te maken, de rechten van werknemers, en het milieu er onderdoor zouden gaan. Eigenlijk is het toch een knappe prestatie dat we na die twee jaar nu in Qatar echt een verandering hebben gezien. Een eerste stap naar een nieuwe WTO, in een strijd om de mondialisering te voorzien van regels die ten dienste staan van menselijke waarden.</p>
      <p sl="nl">Mijn fractie is dan ook bijzonder gelukkig met de uitkomsten van deze vierde ministeriële conferentie. Niet omdat we over alle onderdelen tevreden zijn, absoluut niet. We blijven drukken en we hebben een hoop punten gemist, maar in de kern hebben we daar een belangrijke nieuwe stap gezet. Die nieuwe stap is ook zeker van belang bij het opheffen van de grote ongelijkheden tussen Noord en Zuid. Dat is een van de belangrijkste dingen bij het hele fenomeen van mondialisering. Wat we bereikt hebben op de WTO-agenda is dan toch opmerkelijk zowel wat betreft de manier waarop allerlei ontwikkelingslanden met elkaar, goed georganiseerd, hebben deelgenomen aan het debat als met betrekking tot de agenda zelf. Wij wilden graag een ontwikkelingsronde en nu kunnen we tenminste zeggen dat er een ontwikkelingsagenda is. En straks gaat het natuurlijk om concrete resultaten. Daarbij zijn met name het TRIPS-verhaal en de publieke gezondheidszorg van enorm belang. Er is erkend dat in essentiële omstandigheden de publieke gezondheidszorg, en de behoefte daaraan, soms boven de intellectuele-eigendomsrechten gaan en dat dit mogelijk is binnen de regels voor intellectuele eigendom. Dat dit een nadere interpretatie vergt is duidelijk, maar van belang is wat daar in politiek opzicht is gebeurd. Deze erkenning als zodanig zal velen aan boord brengen van een moderne en nieuwe wereldwijde WTO.</p>
      <p sl="nl">Natuurlijk zijn ook de akkoorden rond de waiver voor de Cotonou-verklaring van de ACS- en EU-landen van essentieel belang, want daarmee is een enorme doorbraak in onze verhouding met de ACS-landen bereikt, een doorbraak die we anders misschien niet hadden gekregen. Op het stuk van milieu en handel hebben we een aantal punten op de agenda gekregen waarvan we tot op het laatste moment vreesden dat zij het niet zouden halen. Dat is een enorme doorbraak, een taboe-doorbraak; het mag geen groen protectionisme worden, maar het is van het allergrootste belang dat we ze hebben gekregen.</p>
      <p sl="nl">Voorzitter, onze fractie vindt het een treurig feit dat we op het punt van democratie en transparantie, - commissaris Lamy heeft het ook al gezegd -, alsook op het punt van de rechten van werknemers eigenlijk niet echt vorderingen hebben gemaakt. Goed, we hebben kunnen verhinderen dat er dingen zijn teruggedraaid, maar we hebben op dit punt een enorme behoefte aan meer succes.</p>
      <p sl="nl">Mag ik eindigen met te zeggen dat onze fractie de manier waarop we hebben samengewerkt met de commissarissen Lamy en Fischler, alsook met de Raadsvoorzitter, enorm waardevol heeft gevonden en dat de uitspraak van de commissaris dat dit Huis uiteindelijk goedkeuring moet geven aan de resultaten van Doha, ons plaatst in een volwaardige, volwassen democratie en een volwaardige democratische rol. Wij stellen dit bijzonder op prijs en we rekenen op een zeer vruchtbare verdere strijd in de komende jaren.</p>
    </intervention>
    <intervention id="2-051" speaker_id="4518" name="Clegg" is_mep="True" mode="spoken">
      <p sl="en">Namens de liberalen wil ik de Raad en de Commissie, met name commissaris Lamy, bedanken en feliciteren. Naar onze mening zou de nieuwe ronde nooit zijn voorgesteld, laat staan zijn op gang gebracht, zonder het doeltreffende werk van de commissaris en de Raad in samenwerking met het Parlement. Wij hebben het idee dat tijdens de top te Doha twee thema’s of trends binnen de WTO zijn samengekomen.</p>
      <p sl="en">Het eerste thema is de eerste eensgezinde poging tegemoet te komen aan de behoeften en de gerechtvaardigde klachten van de ontwikkelingslanden. We verwezen reeds naar het TRIPS-akkoord, de tekst over de tenuitvoerlegging, de houding van de VS ten aanzien van antidumping, een lichtpuntje in het Europese standpunt inzake landbouw - dit zijn voor ons zeer belangrijke ontwikkelingen.</p>
      <p sl="en">Het tweede thema of de tweede trend is dat de besprekingen veel verder gingen dan het traditionele patroon van gepreoccupeerdheid met de markttoegang. De ontwikkeling van nieuwe regels, concurrentie, investeringen en, bovenal, het milieu kwamen aan de orde. Ook dat lijkt ons een welkome ontwikkeling en we zijn zeer verheugd te zien dat er een zekere balans is gevonden - een zinnige en werkbare balans tussen de behoeften van de ontwikkelingslanden en de behoefte aan nieuwe regels binnen de Wereldhandelsorganisatie. Er is al gesteld - ik meen door mijn vrienden van De Groenen en andere critici van de WTO - dat deze twee zaken op de een of andere manier onverenigbaar zijn en dat het ontwikkelen van nieuwe regels voor de WTO haaks staat op de belangen van de ontwikkelingslanden. Wij vonden het vooral bizar dat groene EP-leden en campagnevoerders uit naam van de ontwikkelingslanden een dialoog over het milieu met de WTO afwezen. Volgens ons kunnen duurzame multilaterale milieudisciplines niet worden ingewisseld tegen multilaterale pogingen de armoede te bestrijden.</p>
      <p sl="en">Het is tijd om over de brug te komen. Er is de laatste dagen sprake van wisselende berichtgeving, met name uit de Verenigde Staten, over de concessies die de Amerikaanse regering heeft gedaan inzake het fast-track debat en het debat over handel en staal in Washington. We moeten druk blijven uitoefenen om ervoor te zorgen dat de impuls die in Doha is gegeven de komende jaren in stand wordt gehouden en we zullen ons inspannen om dit voor elkaar te krijgen.</p>
      <a text="(Applaus)"/>
    </intervention>
    <intervention id="2-052" speaker_id="4524" name="Lucas" is_mep="True" mode="spoken">
      <p sl="en">Mijnheer de Voorzitter, het is geen geheim dat de Fractie De Groenen/Vrije Europese Alliantie het meerderheidsstandpunt van het Parlement inzake het resultaat van de bijeenkomst in Doha niet deelt. Voor ons was het op enkele punten na geen succes. Het was een afkeurenswaardig staaltje van intimidatie van de arme door de rijke landen en velen hebben al gezegd dat de zege die in Doha zogenaamd is behaald een nederlaag was voor de democratie.</p>
      <p sl="en">Het is zeker waar dat de ontwikkelingslanden zichzelf op een veel sterkere wijze hebben doen gelden dan in het verleden - en dat is prijzenswaardig - maar het is ook waar dat Doha niet heeft geleid tot de ontwikkelingsronde die ons was beloofd. Dat is niet alleen de opvatting van de Fractie De Groenen/Vrije Europese Alliantie, maar ook van de overgrote meerderheid van de NGO’s uit het Noorden en het Zuiden en ook van veel van de zuidelijke vertegenwoordigers.</p>
      <p sl="en">Laat mij u herinneren aan enkele van de interventies tijdens het plenaire debat in Doha. Volgens de Indiase minister van Handel, de heer Murasoli Muran, is de enige conclusie die kan worden getrokken, dat de ontwikkelingslanden weinig te zeggen hebben over de agenda van de WTO en dat het hele proces slechts een formaliteit bleek te zijn waarin “we tegen onze wil een bepaalde kant worden opgeduwd.” Laat me u herinneren aan wat Jamaica zei. Ambassadeur Randsford Smith vond het te betreuren dat de aan deze ministeriële conferentie voorgelegde ontwerpteksten de positie en de voorstellen van de ontwikkelingslanden, net als bij de uitkomst van het voorbereidingsproces te Genève, niet voldoende weergeven. Ik zou u nog veel meer van dergelijke citaten kunnen laten horen. Laten we eens wat beter kijken naar wat dit eigenlijk betekent.</p>
      <p sl="en">De noodzaak uitvoeringskwesties te herzien werd slechts zeer summier erkend: dit was een belangrijk agendapunt voor de ontwikkelingslanden die aan Doha deelnamen. De tekst over het gefaseerd afschaffen van landbouwexportsubsidies is door de bezwaren van de EU behoorlijk afgezwakt. Het gevolg is dat boeren in het Zuiden aanhoudend in hun bestaan worden bedreigd. Zoals de minster van Handel van Tanzania, de heer Iddi Simba, zei: “Een verkeerd landbouwbeleid leidt in Frankrijk misschien tot een verkiezingsnederlaag, maar in Afrika kost het levens.” Er is geen steun voor een vervroegd afbouwen van textiel- en kledingquota, vanwege de sterkte weerstand uit de Verenigde Staten. De roep om ontwikkeling gekoppeld aan het bevorderen van de voedselveiligheid, iets waar veel ontwikkelingslanden voorstander van zijn, werd volledig genegeerd.</p>
      <p sl="en">Commissaris Lamy, ik verwacht niet van u dat u het met deze analyse eens bent, maar ik hoop wel dat u tenminste de zeer reële woede en frustratie van de ontwikkelingslanden tijdens de gehele conferentie zult erkennen en zult beloven dat hun belangen tijdens de besprekingen die nu gaan plaatsvinden, boven aan de lijst met prioriteiten komen te staan.</p>
    </intervention>
    <intervention id="2-053" speaker_id="1167" name="Herzog" is_mep="True" mode="spoken">
      <p sl="fr">Mijnheer de Voorzitter, geachte collega’s, er is goed werk verricht in Doha. We hebben denk ik drie goede redenen om blij te zijn met de resultaten.</p>
      <p sl="fr">Ten eerste de plaats die is ingeruimd voor de zuidelijke landen en de aanzet die is gegeven tot doelmatige multilaterale betrekkingen. Voorafgaand aan Doha hadden wij geen onderhandelingsagenda, na Doha hebben we een heleboel door de zuidelijke landen, ingediende, eisen, waar we verder mee kunnen. Hierdoor wordt de nog altijd kwetsbare WTO van een breder draagvlak voorzien en dus versterkt. Dat is weliswaar nog geen democratisering zoals de NGO’s en de Europese parlementariërs die voorstaan, maar de vooruitgang is onmiskenbaar en mevrouw Neyts heeft gelijk wanneer ze de aandacht vestigt op de transparantie en de verbeterde methode in Doha. Ik heb in tegenstelling tot Caroline Lucas de massale protesten niet gehoord, en heb daarentegen een soort algemene opluchting bespeurd toen bleek dat deze methode uiteindelijk een zekere consensus verwierf. Bovendien, en het verbaast me dat u dit niet heeft vermeld in uw inleidende beschouwingen, hebben wij onderhandelingen aangeknoopt over de hervorming van het orgaan voor de regeling van geschillen.</p>
      <p sl="fr">Ten tweede is de deur geopend voor een onderzoek naar de samenhang tussen maatschappelijke keuzes en handelsregels. De liberalisering gaat weliswaar voort, met name om de zuidelijke landen de gewenste markttoegang te verschaffen. Maar dankzij de Unie, en ik denk zeker ook dankzij het doorzettingsvermogen van Pascal Lamy, hebben we de aanzet tot een brede agenda: er zal onderhandeld kunnen worden over milieu, investeringen en mededinging op basis van een expliciete consensus. In wezen is dat nog weinig, en we begrijpen de NGO’s die een ambitieuzere agenda verlangden, waarin met name het sociale aspect een plaats zou krijgen. Maar om dat te bereiken moeten zij en wij ernstige tegenstellingen wegnemen. We mogen de belangentegenstellingen niet wegmoffelen en altijd doen alsof we namens het Zuiden spreken. De ongelijkheden moeten tot uiting komen om echt te kunnen worden opgeheven; zo hebben we kunnen winnen, toen Noord en Zuid een hecht blok vormden bij het debat over de verstrekking van medicijnen. Evenzo kunnen we alleen winst boeken op sociaal vlak wanneer we goed nadenken over hoe we kunnen bijdragen aan het versterken van de internationale vakbeweging.</p>
      <p sl="fr">Ten derde is er voor het eerst evenveel plaats ingeruimd voor de tenuitvoerlegging als voor nieuwe onderwerpen. Ook hier heb ik de resultaten anders geïnterpreteerd dan Caroline. We hebben vooruitgang geboekt ten aanzien van de methode, en, dank zij India, hebben we nu niet een evaluatie vooraf maar een evaluatie gaandeweg de onderhandelingen: er wordt onderhandeld over textiel, landbouw, antidumpingmaatregelen, subsidies en zelfs intellectuele eigendom, met de mogelijkheid van nieuwe onderhandelingen op een later tijdstip.</p>
      <p sl="fr">Kortom: we hebben nog heel wat te doen om de trein op de rails te houden, en ik wilde in dit verband twee overwegingen naar voren brengen. Primo: de handelspolitiek van de Unie loopt sterk het gevaar te worden ondermijnd door een gebrek aan gemeenschappelijk beleid. Het ontbreekt aan samenhang, en we moeten ons landbouw- en industriemodel absoluut verduidelijken. Secundo: het sociale vraagstuk is ons embleem. We moeten in geen geval de strijd opgeven en het bij de IAO laten. De Europese Unie moet erop aandringen dat ontwikkeling en solidariteit wereldwijd ook een sociale dimensie krijgen. Kortom: we hebben nog een heleboel werk te verzetten, maar daar hoeven we niet voor terug te schrikken.</p>
    </intervention>
    <intervention id="2-054" speaker_id="2199" name="Hyland" is_mep="True" mode="spoken">
      <p sl="en">Mijnheer de Voorzitter, de huidige WTO-besprekingen zijn van belang voor de toekomstige ontwikkeling van de EU, met name in het kader van de uitbreiding. Ik ben ervan overtuigd dat onze onderhandelaars de reikwijdte van deze uitdaging onderkennen en ik hoop dat ze iets doen met de ervaringen die we hebben opgedaan met het huidige regime.</p>
      <p sl="en">Vanuit het oogpunt van de landbouw mogen we niet toestaan dat de Verenigde Staten het landbouwbeleid bepalen. Bij de laatste gelegenheid stonden ze erop de landbouwsteun af te schaffen om vervolgens driemaal zoveel steun aan Amerikaanse boeren te geven dan Europese boeren ontvangen.</p>
      <p sl="en">Ik ben zeer verheugd dat we bij de voorbereidende besprekingen een bevredigend akkoord over de exportrestituties lijken te hebben bereikt. Vanuit Iers oogpunt zijn de exportrestituties van cruciaal belang omdat we van de export naar derde landen afhankelijk zijn. Ook moeten we een duidelijk standpunt innemen over de import van voedsel van buiten de EU. We investeren veel in de tenuitvoerlegging van voedselveiligheidsmaatregelen en hebben het gebruik van groeibevorderaars verboden. Toch wordt van Europese boeren verwacht dat ze concurreren met de import uit landen waar deze producten wel worden gebruikt.</p>
      <p sl="en">En ook met betrekking tot schapenvlees, dat voor Europese boeren, met name Ierse, van belang is: slecht gehanteerde afspraken met Nieuw-Zeeland betekenen dat het onmogelijk is iets te doen tegen een moedwillig Nieuw-Zeelands beleid de Europese markt tijdens productiepieken te overspoelen.</p>
    </intervention>
    <intervention id="2-055" speaker_id="4739" name="Della Vedova" is_mep="True" mode="spoken">
      <p sl="it">Mijnheer de Voorzitter, ik geloof dat Doha een succes is geweest, maar al voor Doha dacht ik dat de Europese strategie van een brede agenda een ernstige vergissing was – en daar blijf ik bij. Door de WTO, ook voor de toekomst, met te hoge verwachtingen voor te veel sectoren te belasten, riskeren we dat het enige en fundamentele doel van de organisatie niet verwezenlijkt wordt: toegang tot de markten, opnieuw lanceren van de stagnerende internationale handel, in het belang van zowel de rijke als de arme landen.</p>
      <p sl="it">Tot slot, mijnheer de commissaris, de landbouw: laten we niet vergeten, voordat we ons geweten in slaap sussen, dat het doel van de Europese onderhandelingsafvaardiging in werkelijkheid de verdediging van het onverdedigbare was, de verdediging namelijk van het gemeenschappelijk landbouwbeleid. Dat heeft mijnheer Fischler uitgelegd. We maken ons zorgen over de arbeidsomstandigheden in Afrika, Azië en Zuid-Amerika, en we hebben in Doha de rijke Franse boeren verdedigd tegen de arme boeren van Zuidoost-Azië, Afrika en Latijns Amerika. Dat zat erachter. Niks brede agenda dus, laten we ons liever bezighouden met de opening van de markten, vooral van onze rijke landbouw- en textielmarkten.</p>
    </intervention>
    <intervention id="2-057" speaker_id="1197" name="Schleicher" is_mep="True" mode="spoken">
      <p sl="de">Mijnheer de Voorzitter, dames en heren, namens de delegatie voor de betrekkingen met de Transkaukasische republieken wil ik alleen maar meedelen dat een medewerker van de Commissie die in diplomatieke dienst was, in Georgië op achterbakse wijze is vermoord. Ik zou de Voorzitter willen verzoeken om namens het Parlement een boodschap te doen toekomen aan president Sjevarnadze. Hierin zou er niet alleen op moeten worden aangedrongen dat alles in het werk wordt gesteld om deze moord op te helderen, maar ook dat er eindelijk voor wordt gezorgd dat overeenkomstig de beginselen van de rechtsstaat maatregelen worden genomen om ook mensen die in Georgië voor Georgië werken een adequate bescherming te bieden. Anders kan dit noodzakelijke werk niet worden gedaan. Ik beschouw dit incident als uiterst ernstig. Wij willen alles doen wat in onze macht ligt om de Transkaukasische republieken bij te staan, maar de Transkaukasische republieken moet zelf ook inspanningen ondernemen om de mensen die hun zijn toevertrouwd te beschermen.</p>
      <a text="(Applaus)"/>
    </intervention>
    <intervention id="2-058" speaker_id="2046" name="De Voorzitter" is_mep="True" mode="spoken">
      <p sl="nl">We hebben er nota van genomen, mevrouw Schleicher, en uw voorstel zal zeker worden overgenomen.</p>
      <p sl="nl">Wij gaan nu over tot de stemming.</p>
      <p sl="nl">De vergadering wordt om 12.00 uur onderbroken en om 12.35 uur hervat</p>
    </intervention>
  </section>
  <section id="creitem4" title="Stemming">
    <intervention id="2-061" speaker_id="1998" name="Redondo Jiménez" is_mep="True" mode="spoken" role="rapporteur">
      <p sl="es">Mijnheer de Voorzitter, ik verzoek de Commissie om hier voor de plenaire vergadering te bevestigen dat zij in de Landbouwcommissie de verplichting is aangegaan om ook dopvruchten in de statistische enquêtes inzake fruitbomen op te nemen.</p>
    </intervention>
    <intervention id="2-062" speaker_id="2046" name="De Voorzitter" is_mep="True" mode="spoken">
      <p sl="nl">Wil de Commissie het woord nemen?</p>
    </intervention>
    <intervention id="2-063" speaker_id="photo_generic" name="Lamy" is_mep="True" mode="spoken" role="Commissie">
      <p sl="fr">Tegen mevrouw Jiménez zou ik willen zeggen dat wij het belang van dit vraagstuk van de dopvruchten inzien en dat wij ons eveneens sterk maken voor betrouwbare statistieken die inzicht kunnen bieden in het productiepotentieel van zulke vruchten. Wij zijn het dus eens met de uitbreiding van de in de richtlijn voorgestelde statistische enquêtes tot nieuwe soorten en nieuwe variabelen. Wij denken dat eerst samen met de lidstaten moet worden bekeken welke parameters in deze nieuwe enquêtes opgenomen moeten worden: dichtheid, statistische eenheden, enzovoorts. Wij zullen de noodzakelijke maatregelen treffen voor deze statistische uitbreiding teneinde vóór eind 2005 te komen tot een overkoepelend besluit.</p>
      <p sl="fr">Zodra deze voorbereidende activiteiten afgerond zijn, waarvan ik besef dat ze statistisch gezien complex zijn, zullen we in het kader van de gewijzigde richtlijn de lijst van soorten aanvullen door toepassing van de comitologieprocedure, zoals gebruikelijk.</p>
    </intervention>
    <intervention id="2-065" speaker_id="1040" name="Graefe zu Baringdorf" is_mep="True" mode="spoken" role="rapporteur">
      <p sl="de">Mijnheer de Voorzitter, met de Commissie was afgesproken dat zij voor de definitieve stemming over de wetgevingsresolutie zou meedelen in hoeverre zij bereid is onze amendementen over te nemen.</p>
    </intervention>
    <intervention id="2-066" speaker_id="photo_generic" name="Byrne" is_mep="True" mode="spoken" role="Commissie">
      <p sl="en">Mijnheer de Voorzitter, de Commissie bevestigt dat ze tevreden is over de uitkomst van het bemiddelingsproces wat betreft de open vermelding. Wat de positieve lijst betreft: zoals gisteravond duidelijk gemaakt is, maken we een voorbehoud en bijgevolg hebben we een verklaring opgesteld die in de briefwisseling over de uitkomst van het proces dient te worden opgenomen.</p>
    </intervention>
  </section>
  <section id="creitem5" title="Herdenking van de tragedie van 11 september 2001 in de Verenigde Staten">
    <intervention id="2-070" speaker_id="945" name="De Voorzitter" is_mep="True" mode="spoken">
      <p sl="nl">Geachte collega’s, op verzoek van een aantal onder u hebben wij besloten tot een zeer korte herdenking van de tragische gebeurtenissen die drie maanden geleden plaatsvonden. Met uw welnemen ga ik u derhalve een verklaring voorlezen.</p>
      <p sl="nl">Mijnheer de Voorzitter, geachte collega’s, vandaag precies drie maanden geleden, om 8.46 uur New Yorkse tijd, werd de wereld opgeschrikt door de verschrikkelijke aanslagen op Manhattan en Washington. Nu ik u oproep tot een moment van bezinning en herinnering, gaan mijn gedachten, onze gedachten, allereerst uit naar de duizenden slachtoffers en naar hun familieleden, naar de reddingsploegen, werknemers, militairen en burgers, wier leven in één klap werd verwoest. Onze gedachten gaan tevens uit naar het Amerikaanse volk dat sinds deze gebeurtenissen leeft met de vrees voor nieuwe aanslagen.</p>
      <p sl="nl">De Europese Unie neemt onvoorwaardelijk deel aan de acties die wij gezamenlijk met de Verenigde Staten hebben ondernomen in de strijd tegen het internationaal terrorisme. Hetzelfde geldt voor de inspanningen die we hebben geleverd om bevredigende oplossingen aan te dragen voor de conflicten die de wereldvrede bedreigen, met name in het Midden-Oosten. Alleen door middel van onze inzet en onze solidariteit kunnen we ervoor zorgen dat een dergelijke tragedie zich nooit meer herhaalt. Ik betrek de slachtoffers van alle terroristische aanslagen en oorlogshandelingen in mijn gedachten, en nodig u uit één minuut stilte in acht te nemen.</p>
      <a text="(Het Parlement, staand, neemt één minuut stilte in acht)"/>
      <p sl="nl">(De zitting, onderbroken om 12 uur, wordt hervat om 12.35 uur).</p>
    </intervention>
  </section>
  <section id="creitem6" title="Stemming (voortzetting)">
    <intervention id="2-074" speaker_id="1040" name="Graefe zu Baringdorf" is_mep="True" mode="spoken" role="rapporteur">
      <p sl="de">Mijnheer de Voorzitter, er was zo-even sprake van een klein misverstand. In verband met het verslag over zaaizaad heeft de Commissie een verklaring afgelegd die eigenlijk bij dit verslag hoort. Het ging om de positieve lijst. Het was in het belang van de Commissie om dit te zeggen. Waarop wij thans in verband met het verslag inzake zaaizaad aandringen is in ons belang. Mijnheer Fischler, in het belang van de Commissie, maar meer nog in ons belang, omdat het erom gaat dat wij bij het volgende verslag dat wordt voorgelegd worden betrokken, stel ik voor dat de Commissie thans de verklaring aflegt die eigenlijk bij het andere verslag paste. Dan hebben wij beide verklaringen gehoord en kunnen daarna tot stemming overgaan.</p>
    </intervention>
    <intervention id="2-075" speaker_id="photo_generic" name="Fischler" is_mep="True" mode="spoken" role="Commissie">
      <p sl="de">Mijnheer de Voorzitter, geachte afgevaardigden, dames en heren, het is weliswaar niet zeer gebruikelijk een verklaring af te leggen over een verslag waarover reeds is gestemd. Maar desalniettemin wil ik teneinde te voorkomen dat er vragen open blijven nog een laatste toelichting op dit verslag geven. Los van het feit dat het Parlement het goed heeft voorbereid, zijn wij het er allen over eens dat de Raad voor het einde van het jaar een besluit dient te nemen over de hoogte van de steunbedragen en de stabilisator teneinde de nodige zekerheid te waarborgen.</p>
      <p sl="de">Ik steun de voorgestelde wijzigingen van het compromisvoorstel inhoudelijk. Ten eerste accepteer ik de mogelijkheid om op het niveau van de per lidstaat uitgesplitste gegarandeerde hoeveelheden tussen de lidstaten een vereffening in het kader van de communautaire gegarandeerde maximale hoeveelheid in te voeren.</p>
      <p sl="de">Ten tweede ben ik voorstander van een uitvoeringsregeling die het mogelijk maakt om nicheproducten van kleine producenten een toereikende flexibiliteitsmarge te bieden.</p>
      <p sl="de">Ten derde zal de Commissie de Raad en het Parlement in het licht van de uitkomsten van een grondig onderzoek naar het functioneren van deze marktordening en naar de voorziening van de communautaire markt met de verschillende soorten zaaizaad op basis van artikel 37 adequate voorstellen presenteren, onder andere aangaande de vaststelling van de gegarandeerde maximale hoeveelheid. Wij zullen dit tijdig doen, zodat de hieraan aansluitende regeling hierop kan voortborduren.</p>
      <p sl="de">Wat de toepassingsmodaliteiten van de stabilisator betreft, biedt het voorstel van het Parlement om het steunbedrag te verlagen in het jaar na het overschrijden van de gegarandeerde maximale hoeveelheid, meerdere voordelen. Wij zullen dit dan ook grondig bestuderen.</p>
    </intervention>
    <intervention id="2-077" speaker_id="2174" name="Whitehead" is_mep="True" mode="spoken">
      <p sl="en">Mijnheer de Voorzitter, een korte toelichting. Dit verslag bevat een reeks overeengekomen amendementen die, naar wij geloven, zullen worden aangenomen. Er is sprake van één ongebruikelijke procedure - het Parlement heeft reeds gestemd over de criteria voor de locatie van de Europese Voedselautoriteit. De Raad was niet bereid dat in het verslag op te nemen. Wij vinden echter dat de criteria moeten worden vermeld en daar dringen wij op aan. De beste manier om dit zonder bemiddelingsprocedure te doen is er bij het stemmen vanuit te gaan dat het een wetgevingsresolutie is, die dus alleen bindend is voor het Parlement. We hopen dat de Voorzitter van het Parlement deze informatie en ons standpunt in dezen wil overbrengen tijdens de Top van Laken over twee dagen.</p>
    </intervention>
    <intervention id="2-078" speaker_id="2046" name="De Voorzitter" is_mep="True" mode="spoken">
      <p sl="nl">Ik verzoek de Commissie haar standpunt inzake de amendementen kenbaar te maken.</p>
    </intervention>
    <intervention id="2-079" speaker_id="photo_generic" name="Byrne" is_mep="True" mode="spoken" role="Commissie">
      <p sl="en">Ik wil graag herhalen hoe dankbaar de Commissie de rapporteur en de schaduwrapporteurs is voor de doeltreffende en constructieve manier waarop ze de afgelopen weken aan de discussies tussen de instellingen hebben deelgenomen. We zijn dicht bij een globaal compromis waardoor de verordening zonder bemiddelingsprocedure kan worden aangenomen, zodat de Europese Voedselautoriteit begin volgend jaar kan worden ingesteld.</p>
      <p sl="en">Wat betreft het standpunt van de Commissie inzake de amendementen het volgende. De Commissie kan de amendementen 1, 7, 10, 13, 14, 16, 19, 21 tot en met 24, 26 en 29 tot en met 44 aanvaarden. De Commissie kan de amendementen 2 tot en met 6, 8, 9, 11, 12, 15, 17, 18, 20, 25, 27 en 28 niet aanvaarden.</p>
      <p sl="en">Wat betreft de kwestie die de heer Whitehead naar voren bracht: zoals ik gisteren in het debat al aangaf, ik ben ervan overtuigd dat de zetel van de Europese Voedselautoriteit op rationele en operationele gronden dient te worden gekozen zodat deze instantie naar behoren kan functioneren. Als zodanig steun ik de beginselen van de resolutie waar de heer Whitehead naar verwijst.</p>
      <a text="(Applaus)"/>
    </intervention>
    <intervention id="2-081" speaker_id="2219" name="Souchet" is_mep="True" mode="written">
      <p sl="nl">Zaaizaad van grassen en peulvruchten, de belangrijkste soorten waarop deze gemeenschappelijke ordening der markten betrekking heeft, wordt geteeld in ongeveer 30.000 bedrijven van de Europese Unie en is derhalve van groot belang voor de werkgelegenheid, het inkomen van producenten, het sociaal-economisch evenwicht van talrijke landbouwregio's, het behoud van de biodiversiteit en de continuïteit van de voorziening.</p>
      <p sl="nl">Maar de marktprijzen die de producenten ontvangen hebben de afgelopen jaren aanzienlijke schommelingen vertoond, terwijl de Europese Unie nog altijd een tekort van ongeveer 15.000 ton heeft.</p>
      <p sl="nl">Het is dus goed dat het huidige steunbedrag voor de sector zaaizaad wordt gehandhaafd, aangezien deze steun noodzakelijk is om het evenwicht te bewaren tussen de productie en de markt; onder deze omstandigheden lijkt het me niet nodig een begrotingsstabilisator in te voeren, aangezien de markt heeft aangetoond zichzelf te kunnen reguleren, en temeer daar het voorstel van de Commissie over een dergelijk stabilisatiemechanisme algemeen en vaag geformuleerd is. Tot slot lijkt het me ongepast om de voor zaairijst ingevoerde stabilisator als voorbeeld te nemen, aangezien deze sector zich kan richten naar de levensmiddelenmarkt.</p>
      <p sl="nl">Tot slot en bovenal zou het onverstandig zijn een gegarandeerde maximumhoeveelheid te verdelen onder de lidstaten, daar de zaaizaadbedrijven vaak in meerdere landen gevestigd zijn.</p>
      <p sl="nl">Dit is de strekking van de amendementen die ik heb voorgelegd aan de commissie, waar ze unaniem zijn aangenomen. Het doet me deugd dat het Europees Parlement dit wijze voorbeeld in voltallige vergadering heeft gevolgd.</p>
    </intervention>
    <intervention id="2-083" speaker_id="photo_generic" name="van den Bos en Van der Laan" is_mep="True" mode="written">
      <p sl="nl">De visserijakkoorden die de EU sluit met ontwikkelingslanden zijn slecht voor het milieu en slecht voor deze landen. Dat EU-vissers zich kennelijk gedwongen voelen hun activiteiten te verplaatsen van EU-wateren naar elders geeft aan dat de visstand in EU-wateren door deze activiteiten kennelijk zodanig is teruggelopen dat de opbrengsten nu niet meer voldoende zijn. Dit milieuprobleem moet bij de bron worden aangepakt, namelijk door het terugdringen van de vlootcapaciteit, niet door nu elders te gaan overbevissen. Daarnaast zijn de akkoorden schadelijk voor de lokale economie, aangezien de moderne EU-schepen lokale vissers van hun vangsten beroven. Dat de EU als onderdeel van het akkoord geld aan de regeringen van deze landen betaalt om deze vissers te helpen een andere broodwinning te vinden, is absurd.</p>
      <p sl="nl">De amendementen die de Commissie Visserij en de ELDR op het Commissievoorstel hebben ingediend, betekenen een verbetering van de tekst van het akkoord. D66 heeft deze amendementen dan ook gesteund. Aangezien wij om bovengenoemde redenen tegen het akkoord als zodanig zijn, hebben wij tegen de wetgevingsresolutie gestemd.</p>
    </intervention>
    <intervention id="2-085" speaker_id="photo_generic" name="Bordes, Cauquil en Laguiller" is_mep="True" mode="written">
      <p sl="fr">Wij hebben ons onthouden van stemming over alle verslagen betreffende de visserijovereenkomsten met Guinee-Bissau en Kaapverdië, aangezien zulke overeenkomsten weliswaar bepaalde inkomsten garanderen aan deze landen, maar tevens toestaan dat de natuurlijke hulpbronnen van Guinee-Bissau en Kaapverdië systematisch worden geplunderd door grote Europese vissersvloten.</p>
      <p sl="fr">De enige reden waarom wij vóór amendement 7 van het verslag-Lage en amendement 5 van het verslag-Cunha hebben gestemd, is dat deze amendementen tenminste de verdienste hebben een exact bedrag te noemen voor de financiële tegenprestatie, zonder evenwel vooruit te lopen op de vraag of dit bedrag werkelijk opweegt tegen het verlies van deze natuurlijke hulpbron.</p>
    </intervention>
    <intervention id="2-087" speaker_id="2109" name="Crowley" is_mep="True" mode="written">
      <p sl="en">Om te beginnen wil ik de rapporteur, de heer Gargani, bedanken voor zijn verslag over de culturele hoofdstad van Europa 2005. Als EP-lid namens de stad Cork steun ik dit verslag volledig.</p>
      <p sl="en">Cork heeft een lange en trotse traditie als tweede stad van Ierland en is al meer dan 800 jaar een centrum op het gebied van de wetenschap, industrie, handel en cultuur. Als grote zeehaven is Cork ook blootgesteld aan invloeden van buiten, wat tot vele nieuwe betrekkingen en contacten heeft geleid.</p>
      <p sl="en">De geschiedenis van Ierland kan in Cork worden opgetekend, want de stad heeft hetzelfde doorgemaakt als het land als geheel. Of het nu gaat over onderwerping en kolonisatie, het om zeep helpen van het Gaelic en de Keltische tradities of om hongersnood en emigratie, Cork heeft al deze enorme veranderingen van dichtbij meegemaakt. Tegenwoordig is Cork een moderne, ontwikkelde stad met oog voor nieuwe ontwikkelingen en de technologie van de toekomst. Ondanks deze vooruitziende blik is de stad haar verleden echter nooit vergeten en heeft ze het niet verwaarloosd. Cork koestert en beschermt zijn geschiedenis en cultuur. Om een paar dingen te noemen: het ballet, de Opera, het Everyman Theatre, Triskel Arts Centre, de National Sculpture Factory, Crawford Art Gallery, Crawford College of Art and Design, de Universiteit van Cork, Cork Institute of Technology, de School of Music en het College of Commerce.</p>
      <p sl="en">Cork koestert zijn vroegere burgers die iets hebben betekend op het gebied van muziek, dans, kunst en literatuur en is trots op de nieuwe generatie met talent.</p>
      <p sl="en">We zijn in Cork trots op onze gastvrijheid en door de ervaringen uit het verleden treden we nieuwe uitdagingen met vertrouwen tegemoet.</p>
      <p sl="en">In 2005 zal Cork als culturele hoofdstad van Europa niet alleen al het goede van ons verleden tonen maar ook inspiratie voor de toekomst.</p>
      <p sl="en">Ik maak van deze gelegenheid gebruik iedereen uit te nodigen in 2005 of nu alvast een bezoek aan Cork te brengen. Ik weet zeker dat u door de schoonheid, humor, levenskracht en rust van de stad zal worden geraakt.</p>
      <p sl="en">Als u eenmaal in Cork bent geweest, wilt u er nooit meer weg.</p>
    </intervention>
    <intervention id="2-089" speaker_id="4413" name="Fatuzzo" is_mep="True" mode="spoken">
      <p sl="it">Mijnheer de Voorzitter, deze stemverklaring betreft het verslag over het verkeer van mengvoeders voor dieren, voer voor dieren dus, en daaronder vallen ook vissen. Mijnheer de Voorzitter, u weet dat ik onder de vissen grote bekendheid geniet, vooral onder gepensioneerde vissen. Ik moest hen, en in het bijzonder de Marokkaanse gepensioneerde vissen, natuurlijk wel vragen wat zij dachten van deze richtlijn betreffende de samenstelling van diervoer. Dit is geen grapje, mijnheer de Voorzitter, ik druk gewoon op de voor mij gebruikelijke wijze uit waarom ik voor heb gestemd. Deze vissen hebben hun gebruikelijke stilzwijgen doorbroken en me gezegd dat ze voorstander zijn van dit document. Ze hebben me gevraagd de heer Graefe zu Baringdorf te zeggen bij toekomstige wijzigingen van deze richtlijn te zorgen voor een menukaart voor diervoeder, zodat zij niet verplicht zijn steeds maar weer hetzelfde te eten. Ook dieren houden van afwisseling!</p>
    </intervention>
    <intervention id="2-091" speaker_id="4413" name="Fatuzzo" is_mep="True" mode="spoken">
      <p sl="it">Mijnheer de Voorzitter, ik moet uitleggen waarom ik voor dit document over de oprichting van een Europese Voedselautoriteit heb gestemd. Ook dit tweede thema is een thema dat ons naar de keuken voert, mijnheer de Voorzitter - ik doe het niet met opzet! Misschien komt het doordat de lunchpauze nadert; ook bij mijn volgende interventie kom ik hier weer op terug.</p>
      <p sl="it">Ik heb voor gestemd omdat het voedsel op onze tafel natuurlijk lekker moet zijn. Ik geloof echter dat het goed zou zijn als er ook bij deze richtlijnen betreffende het toezicht op voedsel inspecties zouden worden gehouden. Helaas willen onze lidstaten deze inspecties niet. Maar ik blijf erbij dat deze Voedselautoriteit in de toekomst de bevoegdheid moet krijgen om daadwerkelijk onaangekondigde inspecties uit te voeren in openbare mensa’s, schoolkantines, bedrijfskantines, in de eetzalen van instellingen waar bejaarden leven wanneer zij niet meer thuis kunnen wonen. Voedsel is heel erg belangrijk!</p>
    </intervention>
    <intervention id="2-092" speaker_id="1832" name="Thyssen" is_mep="True" mode="spoken">
      <p sl="nl">Voorzitter, ik wilde nog even zeggen dat ik met heel veel genoegen voor de amendementen op het gemeenschappelijk standpunt betreffende voedselveiligheid heb gestemd waarvoor collega Whitehead rapporteur was. Ik wilde de collega danken voor zijn grote inspanningen, want dankzij zijn werk zijn we erin geslaagd om over de fracties heen tot klare, duidelijke en goede afspraken te komen en daardoor staan we nu waar we staan.</p>
      <p sl="nl">We hebben vandaag enkel die amendementen aangenomen die de volledige goedkeuring wegdragen van de Commissie. Er zijn ook al afspraken gemaakt met de Raad. Dit betekent dat de Voedselautoriteit in 2002 operationeel kan worden, dat wil zeggen dat we volledig op schema zitten. Ik denk dat we gerust mogen zeggen dat dit te danken is aan de goede samenwerking, over de fracties heen, in dit Huis. We hebben een kader geschapen dat moet werken. Als men er nu ook nog in slaagt de juiste mannen en de juiste vrouwen op de juiste plaats te zetten en de Autoriteit een zetel toe te kennen die haar de kans geeft om heel soepel externe contacten te leggen, dan denk ik dat alle voorwaarden aanwezig zijn om van deze Voedselautoriteit een succes te maken. Voorzitter, het hangt nu af van de Autoriteit zelf en ik wens ze daar alle succes mee.</p>
    </intervention>
    <intervention id="2-093" speaker_id="photo_generic" name="Bordes, Cauquil en Laguiller" is_mep="True" mode="written">
      <p sl="fr">Het oprichten van een “Europese Voedselautoriteit” die op het niveau van de Unie toeziet op de veiligheid van de levensmiddelen zou de consument ten goede kunnen komen. Wij staan dan ook achter het idee.</p>
      <p sl="fr">Maar wij benadrukken dat de Europese Voedselautoriteit in tegenstelling tot vergelijkbare instanties in andere landen, met name in de Verenigde Staten, slechts een adviserende rol en geen enkele bevoegdheid zal hebben. Welke waarde moet in dat geval worden toegekend aan haar aanbevelingen? Temeer daar heel wat recente voedingsschandalen, van de gekkekoeienziekte tot de dioxinekip, hebben aangetoond dat voedselveiligheid en winstbejag niet samengaan. De Europese Voedselautoriteit loopt het gevaar onder deze voorwaarden louter voor de vorm te bestaan.</p>
    </intervention>
    <intervention id="2-094" speaker_id="4466" name="Figueiredo" is_mep="True" mode="written">
      <p sl="pt">Niettegenstaande een zekere positieve vooruitgang bij de oprichting van de Europese Voedselautoriteit vind ik nog steeds dat deze autoriteit niet als wondermiddel voor de oplossing van de problemen op het gebied van de voedselveiligheid of als rookgordijn voor de publieke opinie kan fungeren. Er moet zekerheid komen dat de autoriteit garant staat voor de beoordeling van de risico's voor de veiligheid van levensmiddelen op basis van doortimmerde wetenschappelijke adviezen, waarbij de autoriteit zich niet aan haar verantwoordelijkheid mag onttrekken bij het risicobeheer van het communautair voedselbeleid. Daarbij mag zij ook niet de plaats innemen van de Commissie of van de bevoegde autoriteiten van de lidstaten.</p>
      <p sl="pt">Het basisprincipe voor elke voedselwetgeving moet de bescherming van de gezondheid van de mens zijn. Daarom is de toepassing van het voorzorgsbeginsel bij het risicobeheer van fundamenteel belang in het geval de wetenschappelijke kennis ontoereikend is of geen duidelijke indicaties oplevert. Wij moeten ons dan ook afvragen of die qua administratie en budget zware structuur wel nodig is. Wij moeten er ondertussen wel op wijzen dat elke lidstaat in het bestuur vertegenwoordigd dient te zijn.</p>
      <p sl="pt">Hoe dan ook, het is belangrijk te herhalen dat het voedselprobleem alleen opgelost kan worden met een grondige wijziging van het GLB en een echt voedselbeleid. Dat moet niet gebaseerd zijn op de belangen van de multinationals van de agro-industrie of op de liberalisering van de landbouwhandel.</p>
    </intervention>
    <intervention id="2-095" speaker_id="2025" name="Grossetête" is_mep="True" mode="written">
      <p sl="nl">Ik heb vóór dit verslag gestemd.</p>
      <p sl="nl">Al jaren proberen wij de consument weer vertrouwen te geven, en de Europese Autoriteit voor voedselveiligheid is een van de manieren om dit doel te bereiken.</p>
      <p sl="nl">Risico’s kunnen nooit helemaal worden uitgesloten, en wij kennen de gevolgen die een bacteriologische epidemie (en daarbij denk ik niet alleen aan het terrorisme) kan hebben voor de volksgezondheid. Daarom moet veiligheid centraal staan bij de voorgestelde maatregelen.</p>
      <p sl="nl">Er is echter geen reden voor paniek, want laten we niet vergeten dat de Europese voedselketen een van de veiligste ter wereld is; maar om doeltreffend en geloofwaardig te zijn, dient de Autoriteit omringd te worden door de beste wetenschappelijk deskundigen en gebruik te maken van het bestaande netwerk van nationale bureaus.</p>
      <p sl="nl">Ander belangrijk aspect dat we moeten benadrukken is de scheiding tussen risicobeoordeling, waarvoor de wetenschap verantwoordelijk is, en risicomanagement (getroffen maatregelen), dat uitsluitend een taak is van de politiek.</p>
      <p sl="nl">Ik roep in herinnering dat de voorgenomen maatregelen in verhouding dienen te staan tot het risiconiveau. Bij een risico dat wordt waargenomen maar nergens op gebaseerd is - bijvoorbeeld een gerucht – is het zaak zich via de media tot de consument te richten. Bij een potentieel risico moeten voorzorgsmaatregelen worden getroffen, en bij een reëel risico zijn preventieve maatregelen noodzakelijk.</p>
      <p sl="nl">Om de Europese Autoriteit voor Voedselveiligheid optimaal te laten functioneren, dient deze volledig onafhankelijk te zijn – de samenstelling van haar instanties zal daarbij bepalend zijn – en een grote mate van openheid moeten betrachten bij haar besluiten.</p>
      <p sl="nl">Tot slot moeten sancties in geval van ernstige nalatigheid of fraude niet alleen streng zijn, maar ook daadwerkelijk worden opgelegd.</p>
    </intervention>
    <intervention id="2-096" speaker_id="4508" name="Meijer" is_mep="True" mode="written">
      <p sl="nl">Bij de productie van voedsel waren kwaliteit en volksgezondheid jarenlang ondergeschikt aan het streven naar steeds lagere productiekosten. Een goedkoop voedselpakket moest de kosten voor de grote massa beperkt houden. Overheid en particulier bedrijfsleven waren het samen eens over die kostenverlaging, die onder meer werd bereikt door schaalvergroting, de benutting van onnatuurlijke grondstoffen, intensivering van het ruimtegebruik, de import van diervoeding uit de derde wereld en een massale uitstoot van menselijke arbeid.</p>
      <p sl="nl">Daartoe kon worden bijgedragen door slachtafval en met dioxines vergiftigd gras aan dieren te voeren, of dieren bijeen te drijven in kooien en vrachtwagens waar ziektes zich gemakkelijk kunnen verspreiden. Wie beter voedsel wilde kon immers terecht in een afzonderlijk distributiecircuit voor hoger betaalden. Pas toen bleek dat mensen ongeneeslijk ziek kunnen worden van besmet voedsel wilden steeds meer mensen weten wat ze eten.</p>
      <p sl="nl">Opnieuw blijkt dat er eerst ongelukken moeten gebeuren voordat men begint met de oplossing van een probleem. Die oplossing is niet het uitbreiden van de Europese bureaucratie, of ruzie maken over de vestigingsplaats en de leiding van een nieuwe instelling. Voedselveiligheid kan pas ontstaan als kostenbeperking en bedrijfswinst niet langer boven alles gaan en er een maximale openbaarheid ontstaat op het gebied van klachten, minderheidsoordelen, samenstelling en veiligheidsmaatregelen.</p>
      <p sl="nl">Ik hoop op de revolutionaire uitwerking die de heer Staes ziet, maar die zal nog moeten blijken.</p>
    </intervention>
    <intervention id="2-097" speaker_id="4309" name="Patrie" is_mep="True" mode="written">
      <p sl="fr">Ik heb vóór deze aanbeveling gestemd, omdat ik denk dat het gemeenschappelijk standpunt belangrijke verbeteringen bevat ten opzichte van het oorspronkelijke voorstel van de Commissie.</p>
      <p sl="fr">Ik sluit me van ganser harte aan bij de door de Europese instellingen zo krachtig verwoorde wens om de toekomstige Europese Autoriteit voor Voedselveiligheid zeer snel het levenslicht te laten zien en begin 2002 van start te laten gaan met haar activiteiten. Daarom ook schaar ik me achter het streven van de rapporteur om een door de Raad gesteunde tekst aangenomen te krijgen waarmee een bemiddelingsprocedure kan worden voorkomen, die altijd te lang duurt.</p>
      <p sl="fr">De Europese Autoriteit voor Voedselveiligheid zal sterk zijn en, naar ik hoop, bijdragen aan een betere beheersing van de risico’s van levensmiddelen in de gehele Europese Unie.</p>
      <p sl="fr">Het toezicht en de controle zullen altijd voorbehouden blijven aan de lidstaten, terwijl het risicomanagement en het beheer van het systeem voor snelle waarschuwingen een taak zal blijven van de Europese Commissie.</p>
      <p sl="fr">Tot slot ben ik voorstander van het hanteren van criteria om, in het algemeen belang, de beste vestigingslocatie voor de Europese Autoriteit voor Voedselveiligheid te kiezen: de stad Rijssel lijkt me te voldoen aan alle criteria die door deze aanbeveling worden geformuleerd.</p>
    </intervention>
    <intervention id="2-098" speaker_id="1311" name="Titley" is_mep="True" mode="written">
      <p sl="en">Ik steun dit verslag van mijn socialistische collega waarin wordt gepleit voor algemene beginselen en eisen op het gebied van de levensmiddelenwetgeving en een Europese Voedselautoriteit. Voedselveiligheid is voor de meeste Europese burgers een grote zorg en het is dus van groot belang dat deze Voedselautoriteit efficiënt, democratisch en transparant van opzet is. Dankzij de voor het Parlement voorgestelde rol zal dit orgaan blijvend onder streng toezicht staan en zo legitiem mogelijk zijn.</p>
      <p sl="en">Bovendien is het zeer wenselijk dat de toekomstige locatie van deze Voedselautoriteit fysiek onafhankelijk is van andere Europese instellingen. Hierdoor blijft zij onafhankelijk en zo ook geloofwaardiger in de ogen van de burgers. Tenslotte is de roep om nauwe samenwerking met de relevante lichamen gepast: wanneer een voedselrisico wordt vermoed, is het logisch dat de Voedselautoriteit gebruik maakt van de kennis die beschikbaar is bij andere aanverwante organisaties.</p>
    </intervention>
    <intervention id="2-099" speaker_id="photo_generic" name="Van den Bos en Van der Laan" is_mep="True" mode="written">
      <p sl="nl">De fractie van D-66 heeft ingestemd met het rapport-Whitehead over de Europese Voedselautoriteit. D66 is blij met de timing van dit rapport, vlak voor de Europese Top in Laken. De vraag van de zetel van de EVA kan namelijk niet los worden gezien van het nog steeds onopgeloste vraagstuk van de zetel van het Europees Parlement en het verhuiscircus van het EP tussen Brussel en Straatsburg. Wij gaan ervan uit dat de regeringsleiders deze vraagstukken in hun volle breedte aan de orde zullen stellen in Laken.</p>
    </intervention>
    <intervention id="2-101" speaker_id="4413" name="Fatuzzo" is_mep="True" mode="spoken">
      <p sl="it">Mijnheer de Voorzitter, de heer Bushill-Matthews heeft een verslag opgesteld over de financiële bijstand aan kleine en middelgrote ondernemingen. Een gepensioneerde man van zeventig jaar, Guido Facchinetti, een ervaren kok uit Genua die zijn hele leven in verschillende restaurants heeft gewerkt, heeft mij gevraagd voor dit document te stemmen vanwege de eerder genoemde motieven: het is goed dat kleine en middelgrote ondernemingen door Europa worden gesteund. Hij heeft me gezegd: “Als ik de economische middelen had, zou ik nieuwe restaurants openen in heel Europa, ook al ben ik zeventig. Ik zou trenette col pesto bereiden, farinata di ceci alla genovese , focaccia di Recco en padellate di pesci di Camogli ” - ik vraag de vissen die naar mij luisteren om vergiffenis - “want dit is een uitstekende keuken die ik graag in heel Europa wil verbreiden. Maar ik heb wel geld nodig!” Ik hoop dat deze uitstekende kok, een Italiaan uit Genua, dankzij dit document verder kan koken.</p>
    </intervention>
    <intervention id="2-102" speaker_id="5956" name="Bastos" is_mep="True" mode="written">
      <p sl="pt">De start van het groei- en werkgelegenheidsinitiatief is zeer positief voor de verbetering van de perspectieven voor de werkgelegenheid in de EU. De afgelopen jaren waren de KMO's en de microbedrijven verantwoordelijk voor het scheppen van het grootste aantal banen. Het verslag van de Commissie geeft een objectieve analyse van de ontwikkeling van de drie financiële instrumenten voor het MKB: de startersregeling (ETF), het gemeenschappelijk Europees bedrijf (JEV) en de MKB-garantiefaciliteit.</p>
      <p sl="pt">De kritische opmerkingen in het verslag van collega Bushill-Mathews zijn evenwel zeer steekhoudend. Ik ben het eens met dat verslag en ik heb er dan ook vóór gestemd.</p>
      <p sl="pt">Op de eerste plaats benadruk ik de noodzaak dat in de toekomst de Commissie duidelijk aangeeft in hoeverre de ramingen voor het creëren van werkgelegenheid werkelijkheid zijn geworden. Ten tweede moet de Commissie een grondige analyse maken van de redenen voor de intensieve benutting van de verschillende programma's door bepaalde lidstaten en de onderbenutting, die soms aan nul grenst, door andere lidstaten.</p>
      <p sl="pt">Ik merk in dit verband op dat Portugal tot de lidstaten behoort die niet onder de ETF-startersregeling vallen. Die regeling is gericht op investeringen in technologie tijdens de aanloopfase.</p>
      <p sl="pt">Ook de benuttingsgraad van de MKB-garantiefaciliteit in het tijdvak tot 31 december 2000 is vrij gering. Volgens voorlopige gegevens van de financiële tussenpersonen hebben slechts acht Portugese KMO's een garantie ontvangen op basis van deze faciliteit, terwijl in Spanje 2812 bedrijven een dergelijke garantie hebben ontvangen.</p>
      <p sl="pt">Die genoemde analyse zal een zeer belangrijke indicator zijn voor het vaststellen en toepassen van aanpassingsmaatregelen. Dat geldt met name voor de transparante toegang tot de informatie, de vereenvoudiging van de procedure voor de aanvraag en de snellere toekenning van de gelden.</p>
    </intervention>
    <intervention id="2-103" speaker_id="4493" name="Korakas" is_mep="True" mode="written">
      <p sl="el">Door het beleid van de Europese Unie en de lidstaten gaan elk jaar honderdduizenden kleine en middelgrote ondernemingen (KMO’s) failliet omdat zij de aanval van het monopolistische kapitaal niet kunnen afweren. De economische recessie tekent zich steeds duidelijker af. De eerste slachtoffers daarvan zijn de KMO’s en de arbeidsplaatsen. De verloren werkgelegenheid kan nooit gecompenseerd worden door het beperkt aantal gesubsidieerde en meestal kortstondige arbeidsplaatsen.</p>
      <p sl="el">Het voorstel van de Commissie zal enkel leiden tot versterking van de Europese kapitaalmarkt voor bedrijfsinvesteringen. Er worden namelijk intermediaire kredietinstellingen opgericht die aan geen enkele controle onderhevig zijn en zeker niet zullen streven naar het creëren van werkgelegenheid.</p>
      <p sl="el">Meestal hebben kleine en middelgrote bedrijven geen rechtstreekse toegang tot financieringskapitaal. Zij moeten daartoe een aanvraag indienen bij door de EIB gegarandeerde bemiddelaars die in de regel fondsen voor risico- en investeringskapitaal zijn en van de EIB kredieten en garanties ontvangen. Afgezien van de EIB weet dus niemand in feite welke KMO’s gesteund worden, wat hun financieringsplannen zijn en hoeveel arbeidsplaatsen zij creëren.</p>
      <p sl="el">Deze intermediaire kredietinstellingen sluiten contracten af met de Europese Investeringsbank en richten zich vooral op begininvesteringen in high-techsectoren, zoals informatica, communicatie en biowetenschappen.</p>
      <p sl="el">Over welke steun en over welke KMO’s hebben wij het dan? De traditionele kleine en middelgrote ondernemingen, de kleine ambachtelijke bedrijven en de bedrijven in de sector van het toerisme en de handel vallen buiten de boot, ofschoon zij wel degelijk kunnen innoveren. Op die manier veronachtzaamt men het enorme belang van de KMO’s voor onze nationale economieën. De KMO’s zijn de ruggengraat van het bedrijfsleven in Europa en de enige waar de laatste jaren arbeidsplaatsen zijn ontstaan.</p>
      <p sl="el">De ongelijke geografische verdeling van deze steun is eveneens een zeer belangrijke oorzaak van ongelijkheid tussen de lidstaten. Meer dan de helft van deze steun (in de vorm van startkapitaal of garanties) gaat immers naar Frankrijk of Duitsland; voor een land als Griekenland bijvoorbeeld is niets beschikbaar omdat daar “de kapitaalmarkt voor bedrijfsinvesteringen niet ontwikkeld is”.</p>
      <p sl="el">Wij koesteren geen enkele illusie noch ten aanzien van het werkgelegenheidsbeleid van de EU, noch ten aanzien van het zo goed als niet-bestaand beleid ten behoeve van de KMO’s , noch ten aanzien van de belangen die de EU behartigt. Daarom is het ons inziens schijnheilig te spreken over werkgelegenheid, werkloosheidsbestrijding en ondersteuning van de KMO’s met dit beleid.</p>
      <p sl="el">De werknemers, de kleine en middelgrote ondernemingen verzetten zich met hand en tand tegen deze doelstellingen. Zij zullen dit beleid een halt toeroepen en ervoor zorgen dat een ander beleid wordt bevorderd, een beleid waarin rekening wordt gehouden met de mens en zijn behoeften in de moderne tijd.</p>
    </intervention>
    <intervention id="2-104" speaker_id="4508" name="Meijer" is_mep="True" mode="written">
      <p sl="nl">Kleine bedrijven waren vroeger alom aanwezig. In de laatste anderhalve eeuw zijn ze stelselmatig opgekocht en weggeconcurreerd door grote nieuwkomers. Pas de laatste jaren bestaat er een verrassende hernieuwde belangstelling voor het kleinbedrijf. Anders dan vroeger hebben de groten daar nu belang bij omdat zij zo taken uit handen kunnen geven die zij zelf minder goedkoop kunnen uitvoeren. Zij schakelen buitenstaanders in landen met lagere lonen in of verkopen kwetsbare delen van hun bedrijf aan personeel of directie. De bedrijfsrisico's zoals het opvangen van pieken en dalen in het transport en de reparatie, komen bij een ander te liggen. Dure collectieve arbeidsovereenkomsten en regelingen voor betere arbeidsomstandigheden gelden dan veelal niet meer. Om te kunnen overleven moeten de mensen in zo'n klein bedrijf harder en langer werken dan vroeger in het grootbedrijf. De kleintjes denken dat ze zelfstandig zijn, maar ze zijn volkomen afhankelijk van de bank en van grote bedrijven waarmee ze contracten hebben gesloten. Aan hun bestaan kan daardoor onverwacht snel een einde komen. De kans is groot dat overheidssteun aan kleine bedrijven uiteindelijk het meest ten goede komt aan de groten. Ik wijs die steun echter niet zonder meer af want er bestaan ook situaties waarin het kleinbedrijf aan groepen werknemers goede nieuwe kansen geeft, met name aan migranten en aan pioniers op het gebied van technische vernieuwingen.</p>
    </intervention>
    <intervention id="2-105" speaker_id="1311" name="Titley" is_mep="True" mode="written">
      <p sl="en">Ik steun dit verslag van harte. Het onderschrijft het verslag van de Commissie over de financiële steun aan het MKB door middel van het Groei- en werkgelegenheidsinitiatief. Aangezien het momenteel zo is dat de meeste kleine en middelgrote ondernemingen enige moeite hebben tot de technologiemarkt door te dringen, valt of staat een potentieel zeer succesvolle kleine of middelgrote onderneming vaak met deze financiële steun. Al te vaak wordt er geklaagd dat de EU er niet in is geslaagd een cultuur van innovatie en ondernemingsgezindheid aan te moedigen: het Europees Investeringsfonds (EIF) kan en moet een belangrijk middel zijn om iets aan deze misstand te doen.</p>
      <p sl="en">De roep om een nauwgezette evaluatie van projecten is ook welkom: dit zorgt ervoor dat er verantwoording wordt afgelegd. Ter ondersteuning hiervan is de roep om het Europees Parlement hierbij te betrekken ook van vitaal belang.</p>
    </intervention>
    <intervention id="2-106" speaker_id="2046" name="De Voorzitter" is_mep="True" mode="spoken">
      <p sl="nl">Hiermee is de stemming beëindigd.</p>
      <a text="(De vergadering wordt om 13.00 uur onderbroken en om 15.00 uur hervat)"/>
    </intervention>
  </section>
  <section id="creitem7" title="Ontwerp van algemene begroting 2002 (als gewijzigd door de Raad) / Nota van wijzigingen nr. 2/2002">
    <intervention id="2-109" speaker_id="1106" name="De Voorzitter" is_mep="True" mode="spoken">
      <p sl="nl">Aan de orde is het gecombineerd debat over vier verslagen namens de Begrotingscommissie:</p>
      <p sl="nl">(A5-0400/2001) van de heer Costa Neves en mevrouw Buitenweg over het ontwerp van algemene begroting van de Europese Unie voor het begrotingsjaar 2002, als gewijzigd door de Raad (alle afdelingen) en over de nota van wijzigingen nr. 2/2002 op het ontwerp van algemene begroting van de Europese Unie voor het begrotingsjaar 2002;</p>
      <p sl="nl">(A5-0427/2001) van de heer Colom i Naval over de financiële programmering 2002-2006;</p>
      <p sl="nl">(A5-0447/2001) van de heer Wynn over het gebruik van het flexibiliteitsinstrument;</p>
      <p sl="nl">(A5-0439/2001) van de heer Turchi over trans-Europese netwerken.</p>
    </intervention>
    <intervention id="2-110" speaker_id="photo_generic" name="Vande Lanotte" is_mep="True" mode="spoken" role="Raad">
      <p sl="nl">Mijnheer de Voorzitter, dames en heren, het doet mij genoegen u hier opnieuw te ontmoeten om de belangrijkste punten van de tweede lezing van het ontwerp van algemene begroting van de Europese Unie, zoals dat op 22 november is opgesteld, toe te lichten. Het is één van de laatste, maar ook één van de belangrijkste fases in het soms gecompliceerde proces waarin de begroting van de Gemeenschap tot stand komt.</p>
      <p sl="nl">Ik hecht er grote waarde aan deze verklaring te kunnen afleggen voor de leden van het Europees Parlement, die hier als vertegenwoordigers van de Europese democratie, in voltallige vergadering bijeen zijn.</p>
      <p sl="nl">Aan deze tweede lezing van de Raad is volgens de regels van het Interinstitutioneel Akkoord een overlegvergadering van het Europees Parlement, de Raad en de Commissie voorafgegaan en dat gebeurde op 21 november. Ik meen te mogen spreken namens alle deelnemers aan die lange vergadering, die pas in de vroege ochtend is geëindigd, als ik zeg dat ze niet alleen budgettair een succes was, omdat de algemene begroting voor 2002 nu spoedig zal worden vastgesteld, maar ook in politiek opzicht, want we zijn het eens kunnen worden over de behandeling van een aantal nieuwe elementen die zich sinds onze eerste lezing hebben aangediend, alsook over een aantal prioriteiten.</p>
      <p sl="nl">Ik wil namens de Raad woorden van dank richten aan de delegaties van het Parlement en aan mevrouw Schreyer, die geen moeite heeft gespaard om dit resultaat te behalen.</p>
      <p sl="nl">Vooreerst de nieuwe elementen. Uiteraard in de eerste plaats de gebeurtenissen van 11 september. Geheel in overeenstemming met wat in de overlegvergadering is besloten, wilde de Raad na die tragische gebeurtenissen een regeling treffen voor de financiering van de consequenties ervan in Afghanistan en in de omliggende landen. In ons jargon betekent dit dat de geografisch geöriënteerde begrotingsposten worden verhoogd, en daarmee bedoelen we de posten voor Azië en Tacis op het gebied van het externe beleid. Zo heeft de Raad in zijn tweede lezing besloten tot een totaalbedrag voor Azië van bijna 488 miljoen euro aan vastleggingskredieten. Voorts wilde de Raad een ruime marge laten onder het maximum van de rubriek 4 "Extern beleid" met het oog op eventuele latere behoeften, in die gebieden. Die marge past tevens in het akkoord dat met het Europees Parlement is bereikt over de handhaving van een minimummarge van 70 miljoen euro voor eventuele behoeften in Afghanistan en omringende landen. Verder wil ik er nog aan herinneren dat ook overeengekomen is een minimumbedrag van 35 miljoen euro in reserve voor noodhulp van rubriek 6 uit te trekken voor die eventuele behoeften. Deze elementen vormden een belangrijk onderdeel van de discussies die we gevoerd hebben.</p>
      <p sl="nl">Een ander nieuw element dat ook in de discussies aan bod kwam, is het programma voor de omschakeling van de Spaanse en Portugese vissersvloot na het uitblijven van een visserijovereenkomst met Marokko. Hier heeft de Raad een bedrag van 170 miljoen euro aan vastleggingskredieten onder rubriek 2 in de ontwerpbegroting opgenomen en besloten het flexibiliteitsinstrument te gebruiken voor het overeenkomstige bedrag. Er mag in dit verband aan herinnerd worden dat de Raad, ter tegemoetkoming aan de wensen van het Europees Parlement, zijn goedkeuring heeft gehecht aan een specifieke toewijzing van 30 miljoen euro aan vastleggingskredieten onder rubriek 2 voor de gebieden die aan de kandidaat-lidstaten grenzen en aan het gebruik van het flexibiliteitsinstrument voor het overeenkomstige bedrag.</p>
      <p sl="nl">In het kader van het akkoord met het Europees Parlement over een bedrag van 20 miljoen euro aan vastleggingskredieten onder rubriek 3 voor die grensgebieden heeft de Raad ingestemd met het proefproject: "Gevolgen van de uitbreiding in de grensgebieden". Dat akkoord was zeker een van de kernpunten van de begrotingsprocedure voor 2002. Om dat in zekere zin te bestendigen, hebben het Europees Parlement, de Raad en de Commissie besloten tot opneming in de begroting voor 2003, met inachtneming van de in Berlijn vastgestelde maxima, van de niet op de begroting voor 2002 geplaatste 27 miljoen euro die deel uitmaken van de 197 miljoen euro die de Commissie had voorgesteld in het financieel memorandum betreffende het programma voor de omschakeling van de vloot, alsmede15 miljoen euro voor de grensgebieden.</p>
      <p sl="nl">Wat de prioriteiten betreft, herinner ik eraan dat de Raad in maart van dit jaar voor het eerst formeel conclusies heeft aangenomen over de begrotingsrichtsnoeren voor de komende begrotingsprocedure. Daarmee heeft de Raad zijn begrotingsprioriteiten voor het jaar 2002 willen aangeven zoals het Europees Parlement en de Commissie reeds plegen te doen. Tijdens de onderhandelingen heeft de Raad voortdurend gewezen op die beginselen en prioriteiten en zich eraan gehouden. Ik denk dat dit een goede methode is, want ze geeft meer duidelijkheid over waar het om gaat en wat het doel is, en ze vergroot de transparantie. Ik meen dan ook dat we er allemaal belang bij hebben dat de Raad dit blijft doen.</p>
      <p sl="nl">Laten we beginnen met de prioriteiten die het Europees Parlement na aan het hart liggen. Het verheugt me dat er een akkoord is bereikt in het kader van de gezamenlijke verklaring over de beheersing van de nog te betalen bedragen (de RAL's) en de wegwerking op middellange termijn van wat men abnormale RAL's is gaan noemen. Ik wijs erop dat abnormale RAL's, die we gedefinieerd hebben als sluimerende verplichtingen waarvoor in de laatste twee jaar geen betaling is verricht alsmede oude verplichtingen die al minstens vijf jaar op de begroting staan, niet alleen kunnen worden verminderd door de kredieten voor betaling te verhogen, maar ook door in ruime mate verplichtingen te doen vervallen. Ik meen dat de maatregelen die de Commissie heeft aangekondigd ertoe zullen leiden dat deze zaak op termijn bevredigend wordt opgelost. We zijn het bovendien eens geworden over een verklaring over het uitvoeringsprofiel voor de begroting voor 2002. Die verklaring houdt in dat de uitvoering van de begroting zoveel mogelijk gelijk over het jaar wordt gespreid. De zogenaamde December fever moet daarbij worden voorkomen. Om dat te bereiken heeft de Commissie de volgende maatregelen in het vooruitzicht gesteld. Ze streeft ernaar de begroting voor 2002 uit te voeren met inachtneming van de uitvoering van de begroting 2001 en waar nodig te verbeteren. De begrotingsautoriteit zal ervan op de hoogte worden gesteld wanneer het uitvoeringsprofiel wezenlijk van het voorgestelde profiel afwijkt.Voorts zal een uitvoeringsplan voor de begroting 2002 per rubriek van de financiële vooruitzichten worden toegezonden bij de indiening van het voorontwerp van de begroting voor 2003.</p>
      <p sl="nl">Ik ben ervan overtuigd dat die maatregelen beantwoorden aan de horizontale amendementen die het Europees Parlement in eerste lezing heeft goedgekeurd, zodat wij de goedkeuring van de begroting met vertrouwen in de uitvoering tegemoet kunnen zien.</p>
      <p sl="nl">De Raad heeft tevens bijzondere aandacht besteed aan de prioriteiten die het Europees Parlement in eerste lezing had gesteld, onder andere door in te stemmen met de aanvullende kredieten voor e-learning en immigratie. Uiteraard ben ik tevreden met de post-EGKS-regelingen en de toezegging van het Spaanse voorzitterschap met betrekking tot de omwerking van het Financieel Reglement.</p>
      <p sl="nl">Ik wil deze laatste lijst van in aanmerking te nemen prioriteiten afsluiten met één van de essentiële prioriteiten van de Raad, te weten de beheerste verhoging van de kredieten voor betalingen. Ik kom daar later op terug.</p>
      <p sl="nl">Bij de tweede lezing van de begroting hebben we rekening gehouden met de tijdens het overleg gesloten akkoorden. We hebben ernaar gestreefd een begroting aan te nemen waarmee enerzijds alle prioriteiten van de Europese Unie gefinancierd kunnen worden en anderzijds de punten die na de eerste lezing aan de orde zijn gesteld in aanmerking worden genomen zonder de reële behoeften en de mogelijkheid tot besteding van de kredieten uit het oog te verliezen. Ik zou met u graag per rubriek de overige resultaten kort willen doornemen.</p>
      <p sl="nl">Wat de landbouwuitgaven betreft: de nota van wijzigingen nr. 2 is in haar totaliteit aanvaard. Bovendien heeft de Raad de in het voorontwerp van begroting voorgestelde bedragen hersteld voor de begrotingslijnen die in de eerste lezing werden verlaagd en waarop de nota van wijziging geen betrekking heeft. Er is een extra bedrag van 4,5 miljoen euro opgenomen zoals overeengekomen tijdens het overleg van 21 november, waarbij rekening werd gehouden met de opmerkingen van het Parlement. Er is in een gezamenlijke verklaring met het Europees Parlement bijzondere aandacht besteed aan de bescherming van dieren tijdens het vervoer. Ik verheug me er tevens over dat onze instellingen tot overeenstemming zijn kunnen komen over de punten van deze nota van wijziging die betrekking hebben op de uitgaven voor de plattelandsontwikkeling, visserijovereenkomsten en opneming in de begroting van het beschikbare overschot van het vorige begrotingsjaar ten belope van 1,2 miljard euro.</p>
      <p sl="nl">Ik meen reeds een overzicht te hebben gegeven van de voornaamste resultaten in verband met de structuurmaatregelen, te weten opneming van 170 miljoen euro aan vastleggingskredieten en 39 miljoen euro aan betalingskredieten voor de omschakeling van de Spaanse en de Portugese vissersvloot, en het bedrag van 30 miljoen euro voor de gebieden die aan de kandidaat-lidstaten grenzen, waarbij in beide gevallen het flexibiliteitsinstrument wordt gebruikt.</p>
      <p sl="nl">Op het stuk van het interne beleid heeft de Raad de meeste punten van zijn eerste lezing gehandhaafd en ook een aantal belangrijke amendementen van het Europees Parlement gedeeltelijk aanvaard, onder andere e-learning , met 5 miljoen euro en het Europees Vluchtelingenfonds met een verhoging van 5 miljoen euro. De rapporteurs hebben geprobeerd ons te overtuigen en zijn daarin geslaagd, maar ook de bereidheid van de Raad tot samenwerking mag hier, denk ik, onderstreept worden. Het is onder deze rubriek dat een niet te verwaarlozen deel van de maatregelen ten behoeve van de gebieden die aan de kandidaat-lidstaten grenzen zal worden gefinancierd.</p>
      <p sl="nl">Wat het externe beleid betreft, heeft de Raad niet alleen de begrotingsonderdelen betreffende Azië en Tacis met 66 miljoen euro verhoogd ten opzichte van de ontwerpbegroting, maar ook de nota van wijzigingen nr. 2 betreffende internationale visserijovereenkomsten aanvaard. Voor het gemeenschappelijk veiligheidsbeleid is een bedrag van 30 miljoen euro aan vastleggingskredieten opgenomen, overeenkomstig de resultaten van het overleg van 21 november.</p>
      <p sl="nl">Ten aanzien van de administratieve uitgaven zijn de drie instellingen overeengekomen tijdens een informele triloog volgend jaar het verslag van de secretarissen-generaal over de meerjarenevolutie grondig te bespreken. Naar mijn mening liggen hier nog heel wat mogelijkheden open.</p>
      <p sl="nl">De Raad heeft wat de begroting van het Europees Parlement betreft het ontwerp van de gewijzigde en aanvullende begroting nr. 5 voor 2001, waarmee wordt vooruitgelopen op de uitgaven voor gebouwen in het kader van de begroting 2003, aangenomen met de verplichting de uitgaven in 2003 met een even groot bedrag te verminderen.</p>
      <p sl="nl">Sinds een paar jaar hanteert de Raad bij zijn lezing een allesomvattende aanpak, hetgeen betekent dat bij de ontwerpbegroting vooral wordt gekeken op basis van de gestelde prioriteiten en de grootte van de uitgavencategorie. Met die aanpak is de Raad onder de bestaande, in de financiële vooruitzichten in het Interinstitutioneel Akkoord van 6 mei 1999 vastgestelde jaarlijkse maximumbedragen aan uitgaven, kunnen blijven. Ook heeft hij, overeenkomstig het Interinstitutioneel Akkoord, ervoor kunnen zorgen dat er binnen de maxima van de financiële vooruitzichten marges beschikbaar blijven, waardoor verschillende communautaire maatregelen en beleidslijnen prioritair kunnen worden gesteld.</p>
      <p sl="nl">Bij de opstelling van de tweede lezing heeft de Raad een zodanige begrotingsdiscipline betracht dat de begroting stijgt in overeenstemming met de stijging van de nationale begrotingen. De totale stijging van de betalingskredieten blijft daardoor beperkt tot 2,0%. Zoals bekend is er tijdens het overleg van 21 november in het kader van dit algemene akkoord, met de steun van de Commissie, overeenstemming bereikt. De Raad rekent erop dat het Europees Parlement deze richting tijdens zijn tweede lezing aanhoudt zodat het stijgingspercentage de overeengekomen maxima niet overschrijdt.</p>
      <p sl="nl">Vooraleer u de begroting definitief bespreekt, wil ik beklemtonen dat de Raad zich heeft beijverd om bepaalde begrotingsregels en basisbepalingen in acht te nemen inzake opneming in de reserve van kredieten, indeling van de uitgaven, rechtsgrondslagen, voorbereidende acties en proefprojecten. Derhalve verklaart de Raad nogmaals dat hij gekant is tegen het gebruik door het Parlement van reserves waaraan voorwaarden zijn verbonden, hetgeen in strijd is met het Financieel Reglement.</p>
      <p sl="nl">Voorts heeft de Raad weer gekozen voor het resultaat van de eerste lezing van de ontwerpbegroting voor titel B7-1 betreffende het Europees Ontwikkelingsfonds, aangezien de opvoering van een financiering of zelfs maar van een ruimte op de begroting de nodige rechtsgrondslag ontbeert en derhalve niet mogelijk is. Er zij trouwens aan herinnerd dat het daarbij intrinsiek gaat om verplichte uitgaven.</p>
      <p sl="nl">Ik wil dit korte overzicht van de tweede lezing door de Raad afronden met te benadrukken dat de begrotingsprocedure in een goede sfeer is verlopen. Zoals in het verleden is het er tijdens de besprekingen soms heftig aan toegegaan. Ieder heeft zijn standpunt duidelijk, kort, soms lang, maar krachtig naar voren gebracht. Het doel van de overlegprocedure is daarbij nochtans niet uit het oog verloren: met hulp van de Commissie overeenstemming tot stand brengen tussen de twee takken van de begrotingsautoriteit zodat we een begroting kunnen vaststellen die de Europese Unie in staat stelt haar uitdagingen aan te gaan en daarbij zo goed mogelijk rekening houden met de situatie en de ontwikkelingen die te verwachten zijn tijdens het begrotingsjaar en in het programma voor 2002.</p>
      <p sl="nl">Ik wil heel in het bijzonder namens mezelf en namens de Raad mijn dank betuigen aan de heer Terence Wynn, voorzitter van de Begrotingscommissie, en aan de twee rapporteurs, de heer Carlos Costa Neves en mevrouw Kathalijne Buitenweg, alsmede aan alle leden van de Begrotingscommissie met wie ik heb mogen samenwerken tijdens deze zes maanden van het voorzitterschap van de Raad waarin ik de Europese begrotingsprocedure niet alleen heb leren kennen, maar ook appreciëren. Ik dank u voor uw aandacht.</p>
    </intervention>
    <intervention id="2-111" speaker_id="2158" name="Costa Neves" is_mep="True" mode="spoken" role="rapporteur">
      <p sl="pt">Mijnheer de Voorzitter, mijnheer de voorzitter van de Raad, mevrouw de commissaris, beste collega's, dankzij de constructieve opstelling van de twee takken van de begrotingsautoriteit - het Europees Parlement en de Raad - en de steun van de Commissie zijn wij er gedurende de verschillende fasen van de complexe begrotingsprocedure in geslaagd een antwoord te vinden op de nieuwe uitdagingen, het nakomen te garanderen van de eerder aangegane verplichtingen en in de kern de prioriteiten voor 2002 te respecteren. Het is een evenwichtig eindresultaat en in dat kader is het juist te wijzen op het werk van de leden van de Begrotingscommissie, de fundamentele bijdrage van de rapporteurs voor advies namens de andere commissies, de verantwoordelijke opstelling van de fracties, de onderhandelingscapaciteit van het Belgisch voorzitterschap in de persoon van minister Vande Lanotte - die ik hierbij gelukwens -, de bekwaamheid van de Commissiediensten - in de persoon van de directeur-generaal Begroting, de heer Mangasson -, het attente optreden van het volledige college van commissarissen en de bijzondere inzet van de verantwoordelijk commissaris voor de begroting, Michaele Schreyer, die ik hierbij ook feliciteer. Staat u mij toe op persoonlijke titel eveneens het secretariaat van de Begrotingscommissie in het zonnetje te zetten voor zijn steun die van onschatbare waarde was bij het bereiken van dit goede resultaat. De medewerkers van het secretariaat hebben veel meer gedaan dan hun functie voorschrijft.</p>
      <p sl="pt">Ik wil een snelle beoordeling geven van de bereikte resultaten. Daaronder moeten wij het creëren van gunstiger voorwaarden noemen voor de voortzetting van het proces dat moet leiden tot een betere uitvoering en een grotere doelmatigheid van de begroting. De gemeenschappelijke verklaringen van het Europees Parlement, de Raad en de Commissie zijn erg belangrijk. Voor de eerste keer heeft de Raad door het Parlement tijdens de eerste lezing goedgekeurde wijzigingsvoorstellen inzake het gemeenschappelijk landbouwbeleid aanvaard, hetgeen interessante perspectieven voor samenwerking opent. Voorts was het mogelijk te voldoen aan nieuwe financieringsbehoeften ten gevolge van het uitblijven van een visserijovereenkomst met Marokko en de effecten van de uitbreiding. Er is een programma ter financiering van de herstructurering van de Portugese en de Spaanse visserijvloot en specifieke steun voor bepaalde grensregio's. Op de vierde plaats hebben wij drie nieuwe agentschappen kunnen financieren die respectievelijk bevoegd zullen zijn voor maritieme veiligheid, veilig luchtvervoer en voedselveiligheid.</p>
      <p sl="pt">Voorts is er een eerste antwoord op de nieuwe uitdagingen in verband met de situatie ten gevolge van de aanslagen van 11 september, met name op het vlak van politie, justitie en externe acties. In dit verband moeten wij de financiering noemen van maatregelen ten bate van humanitaire acties en wederopbouw in Afghanistan en zijn buurlanden.</p>
      <p sl="pt">Ook wil ik de toegenomen mogelijkheden op het vlak van e-learning benadrukken en de belangrijke plaats noemen die het antwoord op de dramatische situatie van de vluchtelingen inneemt. De steun aan de hervorming van de Commissie en de voortgang bij de voorbereiding van de uitbreiding hebben eveneens een plaats in de begroting. Wij dienen tevens te wijzen op de al eerder aangegane verplichtingen in het kader van Agenda 2000, het gemeenschappelijk landbouwbeleid en de structuurfondsen, programma's die zijn goedgekeurd op basis van de medebeslissingsprocedure en maatregelen voor externe acties.</p>
      <p sl="pt">Het is duidelijk dat de toekomst nieuwe uitdagingen in petto heeft. In dat verband wijs ik op de noodzakelijke kredieten voor de rubrieken 3, 4 en 5 - respectievelijk binnenlands beleid, externe acties en administratieve uitgaven - die onder zware druk staan. Wij moeten ons niet laten misleiden door het feit dat de situatie voorlopig onder controle is. De komende jaren zullen die problemen weer opduiken en het zal steeds moeilijker zijn oplossingen te vinden. Ik betreur in dit verband de rigide structuur van de begroting ten gevolge van de huidige financiële vooruitzichten. In enkele rubrieken is er een overschot, terwijl in andere rubrieken de situatie steeds nijpender is. Wie begrijpt dat bij de bestaande moeilijkheden in verschillende sectoren, zoals externe acties, er in 2000 een overschot van 11 miljard euro was, ongeveer 14% van de totale uitgaven? Hopelijk zal men de moed opbrengen tijdig de in dit geval voor de hand liggende oplossingen toe te passen. Tegelijkertijd dient bevestigd te worden dat de opsplitsing in verplichte en niet-verplichte uitgaven niet meer van deze tijd is. Gezien de meest elementaire democratische principes is het onaanvaardbaar dat de daadwerkelijk bevoegdheid van het Parlement zich beperkt tot de niet-verplichte uitgaven (ongeveer de helft van de begroting) en onbegrijpelijk dat het Parlement niet bevoegd is voor de ontvangsten.</p>
      <p sl="pt">De begroting voor het jaar 2002 is rond en ik geloof dat zij de goedkeuring van de collega's verdient. Wij zijn bereid de taken voor de toekomst en de nieuwe rol van het Europees Parlement bij de begrotingsprocedure aan te pakken. Nogmaals, iedereen hartelijk bedankt!</p>
    </intervention>
    <intervention id="2-112" speaker_id="4504" name="Buitenweg" is_mep="True" mode="spoken" role="rapporteur">
      <p sl="nl">Voorzitter, er zijn al dankwoorden gericht aan mevrouw Schreyer, aan het Belgisch voorzitterschap voor zijn inzet en aan alle collega's en medewerkers. Ik wil mijn dank dan ook vooral richten tot mijn collega, de heer Costa Neves, voor al zijn werk van het afgelopen jaar. Voor de rust en nauwgezetheid waarmee hij te werk is gegaan, de bereidheid om de inbreng van andere, ook kleinere fracties, serieus te nemen en de manier waarop hij tijdens het overleg alle neuzen dezelfde kant op wist te krijgen, wat toch geen kleine prestatie was. Aan het begin van de begrotingsprocedure leek de pijn voor de begroting 2002 vooral te liggen in rubriek 5. Daar verheugde ik mij natuurlijk op als rapporteur. Maar nu, in december aangeland, kunnen we zeggen dat de heer Costa Neves toch weer de sleutelrol naar zich heeft toegetrokken, want ook rubriek 4 kraakt inmiddels weer in al haar voegen. Voor het derde achtereenvolgende jaar hebben we de begroting met 200 miljoen moeten aanvullen via het flexibiliteitsinstrument. Het blijft dus sprokkelen om de politieke taken van de Europese Unie te kunnen financieren. Toch is het ook dit jaar gelukt om met de Raad een akkoord te bereiken. Maar wat mijn fractie betreft, is onze steun hiervoor niet echt van harte en dat heeft alles te maken met de tragische rituelen en gewoonten van de begrotingsprocedure.</p>
      <p sl="nl">De Raadsvoorzitter roemt de communautaire begrotingsmethode en het is waar dat deze methode uiteindelijk wel steeds een akkoord oplevert, maar de jaarlijkse begrotingsdans is toch vooral een wat irrationeel proces. De Commissie doet een voorstel, de Raad haalt er fors wat geld vanaf, het Parlement gooit er nog eens wat extra's bovenop en dan moeten we daar in het befaamde overleg maar brood van gaan bakken. Ik heb nog met de gedachte gespeeld om de dans eens te onderbreken en bij rubriek 5 een aantal kortingen van de Raad gewoon te laten staan, bijvoorbeeld de kortingen bij het Hof van Justitie. Het leek me wel eens gezond om de Raad ook eens te confronteren met de gevolgen van zijn handelingen en zijn eenzijdige obsessie om ruim onder het plafond van de financiële vooruitzichten te blijven. Ik heb het helaas niet gedaan. Ik hoor de opmerkingen, dat had je moeten doen. Ik heb het niet gedaan, omdat anders toch weer de verkeerden hierdoor getroffen zouden worden.</p>
      <p sl="nl">Deze opvatting over het nemen van verantwoordelijkheid sluit goed aan bij het idee dat we ook in de eerste lezing hebben geopperd, namelijk dat politieke beloftes van regeringsleiders en ministers vergezeld moeten gaan van een financieel plaatje. We hebben de nodige ervaring opgedaan bij de wederopbouw van de Balkan en het lijkt me rechtvaardiger en eerlijker als voortaan vermeld wordt of nieuwe taken ook nieuw geld vergen - en dat is dan tegelijkertijd ook een belofte - of dat bijvoorbeeld voor hulp aan een crisisgebied een korting nodig is op vredesprojecten in het Midden- Oosten of op projecten tegen seksueel geweld in Zuid-Afrika. Winst is in ieder geval dat hulp aan Afghanistan deze keer prominent onderdeel van het overleg is geweest en, anders dan bij de Balkan, zijn nu niet eerst externe beloften op donor-conferenties gemaakt, waarna wij de pleisters konden plakken, maar zijn deze in het overleg besproken. Ik hoop dat dit niet toevallig een kwestie van gunstige timing was, maar het begin van een gunstige ontwikkeling.</p>
      <p sl="nl">Een ander bizar aspect van de begrotingsprocedure is de uitvoering van de begroting en ook wij als Parlement maken ons schuldig aan loze beloftes. Dan willen we tientallen miljoenen euro's meer voor bijvoorbeeld Zuid-Amerika, zonder dat we precies weten waarom slechts 60 procent van het geld van vorig jaar is uitgegeven. En elk jaar nemen we ons weer voor - en dat is geen reden om het dit jaar niet te doen - om de implementatie van de begroting door de Commissie beter te volgen en ook bij te sturen. Mijn fractie zal bij de voorbereiding voor de begroting van 2003 hieraan dan ook voorrang geven.</p>
      <p sl="nl">Voorzitter, wel tevreden is mijn fractie over de kleine wijzigingen in de Raadsbegroting op het gebied van uitgaven voor buitenlands beleid. Het gaat niet om veel geld maar het heeft wel veel betekenis. Het is nu duidelijk dat het Parlement zich vanaf nu ook een oordeel vormt over de Raadsbegroting voor wat de operationele uitgaven betreft, en dat is winst.</p>
      <p sl="nl">Voorzitter, de begroting is een middel, geen doel. Zij financiert onze activiteiten voor burgers in Europa en daarbuiten, en als er één slogan is waar de Europese beleidsmaker geen genoeg van kan krijgen dan is het wel dat Europa dichter bij de burger moet. Nu zijn er weinig burgers zo dichtbij als de bewoners van Elsene, onze buren in Brussel, en ik ben dan ook erg blij met de paragraaf in de voorliggende resolutie waarin we ertoe worden opgeroepen om, voordat we plannen ontwikkelen voor nieuwe parlementsgebouwen, eerst eens goed inventariseren wat we nodig hebben en, hoe we daarin kunnen voorzien, en om ook de belangen van de bewoners van de buurt te laten meewegen.</p>
      <p sl="nl">Ik dank het Bureau voor alle inspanningen en ik hoop dat de geplande hoorzitting tot goede resultaten zal leiden ook met betrekking tot het behoud van het monumentale oude stationnetje. Het is belangrijk grootse visies uiteen te zetten, maar het is ook belangrijk om juist de praktische gevolgen onder ogen te zien.</p>
    </intervention>
    <intervention id="2-113" speaker_id="1349" name="Colom i Naval" is_mep="True" mode="spoken" role="rapporteur">
      <p sl="es">Mijnheer de Voorzitter, in de eerste plaats wil ik mij bij de plenaire vergadering excuseren omdat ik binnen enkele minuten moet vertrekken. Ik heb namelijk andere verplichtingen als ondervoorzitter en daarom zal ik het debat niet helemaal kunnen bijwonen.</p>
      <p sl="es">Ik heb de eer een verslag in te leiden waarmee een belangrijke bijdrage wordt geleverd aan het communautaire begrotings- en financieringsstelsel. Op basis van de gemeenschappelijke verklaring van 20 juli 2000 werd een akkoord bereikt dat voorziet in een programmerings- en evaluatiesysteem teneinde na te gaan of de acties van de Commissie verenigbaar zijn met de financiële vooruitzichten. Het genoemde document heeft tot doel een leidraad vast te stellen voor de besluiten van de begrotingsautoriteit, een algemeen beeld te geven van de beschikbare marges rekening houdende met de in het kader van de medebeslissing aan de programma’s toegewezen middelen, en de tenuitvoerlegging te vergemakkelijken van de in de gemeenschappelijke verklaring bedoelde nieuwe evaluatieprocedure.</p>
      <p sl="es">Er heeft zich een belangrijke ontwikkeling voorgedaan die ons voor het eerst - hiervoor onze dank aan de Commissie - in de gelegenheid stelt om na te gaan of de programmering van de rubrieken 3 en 4 verenigbaar is met onze voorstellen. In dit verband is er een concreet punt, een uitgesproken methodologische kwestie, waaraan wij uitzonderlijk belang hechten: hoe moeten wij te werk gaan om de lopende acties in de toekomst te programmeren? Daarbij doet zich ons inziens een probleem voor: in sommige programma’s en sommige begrotingslijnen wordt de toekomstige inflatie verrekend door middel van wat de Commissie de budgettaire deflator noemt, maar ons inziens veeleer de naam budgettaire inflator verdient.</p>
      <p sl="es">Hier stuiten wij op een technische contradictie. De financiële vooruitzichten worden uitgedrukt in euro tegen constante prijzen, terwijl de programmering elk jaar euro tegen lopende prijzen hanteert. Het resultaat hiervan is dat wij bij het bereiken van een akkoord niet weten hoeveel het overeengekomen bedrag tijdens het laatste begrotingsjaar waard is aangezien dat van de reële inflatie afhangt. Al wie ooit vakbondslid is geweest, weet dat statistieken de waarheid op velerlei manieren kunnen verkleuren. De hier toegepaste methode, het mengen van lopende en constante prijzen, is er alvast een van. Daarom dring ik niet verder op deze kwestie aan.</p>
      <p sl="es">Laat ik u een voorbeeld geven: door de toekomstige inflatie buiten beschouwing te laten komt de Commissie op grond van haar cijfers tot de slotsom dat de jaarlijkse toewijzing voor het kaderprogramma tussen 2002 en 2006 met 14,3% zal toenemen. Wanneer wij hiervan het inflatiecijfer aftrekken, bedraagt de stijging slechts 4,9%. Dat is de reële toename. Het verschil van 14% is toe te schrijven aan de inflatie. Deze aanpak bevalt ons niet.</p>
      <p sl="es">De Commissie zei laatst in de Begrotingscommissie dat de invoering van de euro het einde van de inflatie betekent. God zij geprezen! Allemaal goed en wel, maar ik ben een ongelovige Thomas en wil dit soort zaken eerst zien en dan geloven. Zodra blijkt dat de inflatie verdwenen is, zal ik ermee instemmen om het onderscheid tussen constante en lopende prijzen op te heffen. Ondertussen blijft deze kwestie voor ons een struikelblok. Voor het overige vinden wij dat de Commissie uitstekend werk levert. Wij willen alleen maar vermijden dat er met de voornoemde methode een situatie wordt gecreëerd waarin de marge groter wordt naarmate de reële inflatie toeneemt.</p>
      <p sl="es">Dat slaat nergens op. Daarom formuleren wij in de ontwerpresolutie een bijzonder eenvoudig voorstel: als de Commissie er om een of andere reden de voorkeur aan geeft om haar cijfers in euro tegen lopende prijzen uit te drukken, hebben wij daar uiteraard niets op tegen, maar wij dringen erop aan dat zij in de voor het Parlement bestemde informatie ook euro tegen constante prijzen hanteert. Dat is de hoofdgedachte van ons verslag. Voor het overige rest mij niets anders dan de Commissie te feliciteren met de inspanningen die zij heeft geleverd om ons voor de eerste maal deze gegevens te kunnen voorleggen.</p>
    </intervention>
    <intervention id="2-114" speaker_id="1295" name="Wynn" is_mep="True" mode="spoken" role="rapporteur">
      <p sl="en">Mijnheer de Voorzitter, ik ben ietwat onverwacht de rapporteur van dit verslag geworden. Het verslag staat op mijn naam omdat degene die al het werk heeft gedaan, de vaste rapporteur voor de financiële vooruitzichten, de heer Colom i Naval, na ampele overwegingen besloot dat hij het verslag niet aan het Parlement kon presenteren. Ik ben op de hoogte van de redenen. Ik heb hem erover gesproken. Ik respecteer zijn keuze, maar het bedroeft mij enigszins dat hij het verslag niet zelf presenteert.</p>
      <p sl="en">De afgelopen drie jaar is het flexibiliteitsinstrument het voornaamste onderdeel van de begroting geweest. Bij deze gelegenheid gebruiken we het voor twee programma’s, zoals andere sprekers voor mij reeds opmerkten. Ik hoef niet te vertellen welke dat zijn, maar ik breng wel één probleempje naar voren dat we nog niet hebben opgelost, dat wil zeggen, hoe vinden we na volgend jaar de rest van het geld - de 27 miljoen euro voor de omschakeling van de Spaanse vissersvloot? Ik weet zeker dat, als het gaat om de begroting voor volgend jaar, de Commissie creatief en inventief met deze kwestie zal omgaan - om ervoor te zorgen dat er geld wordt gevonden, want dat is de stellige verwachting.</p>
      <p sl="en">Toen het Interinstitutioneel Akkoord werd gesloten, was het flexibiliteitsinstrument een van de onderdelen waar beide kanten schoorvoetend mee instemden - schoorvoetend van onze kant omdat er toch al veel weerstand tegen het Interinstitutioneel Akkoord was. U moet niet vergeten dat het in dit Parlement met een eenvoudige meerderheid van stemmen werd aangenomen, niet met een gekwalificeerde meerderheid. Dat was een punt op zich. De Raad vond dit toch al geen goed idee. Als ik me goed herinner, was het de Commissie die met het voorstel kwam om zo uit de impasse te geraken. Het is een goede zaak dat het voorstel werd gedaan, want het is de afgelopen drie jaar onze redding geweest. De eerste keer was tijdens het grote debat over de vraag hoe we Kosovo moesten financieren. De Raad wilde er geen gebruik van maken en het werd een nek-aan-nekrace. Wellicht herinnert u zich nog het befaamde voorval in dit Parlement waarbij we elk twee stemlijsten hadden. Vorig jaar ging het over hoe we Servië moesten financieren. Dat was op zich al een probleem en nu gaat het om de vraag hoe we de omschakeling van de vissersvloot en grensoverschrijdende initiatieven moeten financieren.</p>
      <p sl="en">De afgelopen drie jaar is de gammele structuur van de financiële vooruitzichten aan het licht gekomen. Ik ben ervan overtuigd dat dit een punt is dat de heer Colom i Naval naar voren zou hebben gebracht. Er is sprake van een situatie waarbij de financiële vooruitzichten in conflict zijn met rubriek 3, rubriek 4 en vooral rubriek 5. Tenzij het Parlement en de Raad op de een of andere manier tot een akkoord komen over de toekomstige financiering van deze rubrieken, zullen de gevolgen voor iedereen zichtbaar worden. Het zijn de gevolgen van de voorbereidingen op de uitbreiding. Het is niet per se de uitbreiding zelf. De voorbereidingen op de uitbreiding zijn net zo’n groot probleem als de uitbreiding zelf.</p>
      <p sl="en">Dan hebben we ook nog de behoeften van Afghanistan, of misschien moet ik zeggen, de onbekende behoeften van Afghanistan. Wat gaan we daar aan doen? Wat doen we als er een vredesakkoord komt in het Midden-Oosten, zoals we allemaal hopen? Waar halen we dan het geld vandaan? In rubriek 4 zit nu geen ruimte. Ik heb geruchten opgevangen dat de Commissie met een voorstel gaat komen voor een extra flexibiliteitsinstrument voor rubriek 4. Als dat zo is, is dat een welkome toevoeging, maar of de Raad hiermee akkoord gaat is de vraag. Deze struisvogelpolitiek werkt niet als we in de toekomst serieus met de begroting van de Unie en het geld van de belastingbetaler proberen om te gaan.</p>
      <p sl="en">De onderhandelingen met het Belgisch voorzitterschap bij de tweede bemiddelingsprocedure waren 100% beter dan bij de eerste. Dat was zonde van de tijd, zoals ik de vorige keer al zei. Deze keer was het in ieder geval goed om zaken te doen met de Belgen, net zoals de vorige keer toen ik algemeen rapporteur was voor de begroting van 1994.</p>
      <p sl="en">Op bepaalde gebieden hebben we zo onze verschillen, zoals in rubriek 3, waar we altijd problemen hebben gehad. In rubriek 5 is een van de voornaamste geschilpunten de steun voor de Commissie inzake het hervormingsprogramma, met name de personeelsformatie en de benodigde posten. Hoewel we het eens zijn over de personeelsformatie, heeft de Begrotingscommissie voor eenderde van deze posten in reserve gestemd, al zij het met een meerderheid van één stem. De coördinatoren en de rapporteur werken er hard aan ervoor te zorgen dat we een standpunt bereiken dat donderdag een gekwalificeerde meerderheid oplevert, want als we dat niet doen, worden we wellicht opgezadeld met het standpunt van de Raad en daar is het hervormingsproces van de Commissie zoals wij dat wensen, niet bij gebaat.</p>
      <p sl="en">Ik heb de brief van de commissarissen Schreyer, Kinnock en de Palacio gezien. Ze stellen dat aan de voorwaarden voor het vrijgeven van de reserve is voldaan. Als ik niet de voorzitter van de Begrotingscommissie was, zou ik zeggen dat ik het daar mee eens was, maar aangezien ik dat wel ben, kan ik zoiets niet zeggen. Ik hoop dat we er tussen de stemming van donderdag en de niet al te verre toekomst allemaal getuige van zullen zijn dat de voorstellen van de Commissie vruchten afwerpen, zodat we verder kunnen werken aan een Europa zoals de burgers dat verwachten, zonder de mystiek waarin het nu in de ogen van te veel burgers is gehuld.</p>
    </intervention>
    <intervention id="2-115" speaker_id="4742" name="Turchi" is_mep="True" mode="spoken" role="rapporteur">
      <p sl="it">Mijnheer de Voorzitter, geachte collega's, in het jaarverslag van de Commissie over de trans-Europese netwerken wordt een algemeen overzicht gegeven van de communautaire steun op de drie belangrijkste TEN-terreinen (vervoer, energie en telecommunicatie), die hetzij uit de algemene begroting van de Unie wordt gefinancierd, hetzij via andere communautaire instrumenten, zoals de EIB en het Cohesiefonds. Over het geheel genomen is dit een goed verslag, als we daarnaast in aanmerking nemen dat 1999 een cruciaal jaar was voor deze sector: in 1999 is achtereenvolgens de financieringsverordening gewijzigd, het financieel kader voor 2000-2006 goedgekeurd en ISPA gecreëerd. 50% van de financiering is bestemd voor vervoerinfrastructuurwerken en voor GALILEO als nieuw en prioritair TEN-project. Dat betekent echter niet dat er geen aanmerkingen zijn op het werk van de Commissie; deze vloeien vooral voort uit het type verslag dat zij heeft ingediend en niet uit de tenuitvoerlegging van de trans-Europese netwerken.</p>
      <p sl="it">Mijn eerste opmerking over het verslag betreft de geringe aandacht voor de kwalitatieve beoordeling van TEN-projecten. Vaak is als gevolg van procedurele verschillen en een gebrek aan coördinatie veel meer tijd verloren gegaan met het opzetten en afronden van projecten dan werd verwacht. In veel gevallen hadden de lidstaten uiteenlopende prioriteiten, terwijl de notie van een partnerschap tussen particulieren en overheidssector nog niet ver ontwikkeld is. In de toekomst zou de Commissie dus in haar verslagen aanvullende informatie moeten verstrekken over de projecten, bijvoorbeeld de oorspronkelijke plannen, tijdschema’s en bereikte resultaten. Op deze manier zou in de eerste plaats de transparantie worden verhoogd en daardoor ook de mogelijkheid van een doeltreffend en productief toezicht op de situatie.</p>
      <p sl="it">In de tweede plaats zou bij de financiële beoordeling van de TEN-projecten ook informatie moeten worden verstrekt over financiering uit plaatselijke, regionale of nationale begrotingen alsmede uit particuliere bronnen, aangezien momenteel meer dan 80% van de totale kosten daaruit wordt gefinancierd. Op deze manier zouden we een globaal overzicht hebben over de financieringstoestand en kunnen controleren of de lidstaten hun toezeggingen gestand doen.</p>
      <p sl="it">In de derde plaats zijn de financiële middelen voor de TEN-projecten mijns inziens te beperkt in verhouding tot de aanhoudende veranderingen waaraan de vervoerssector het hoofd moet bieden. Het percentage TEN-activiteiten dat uit de algemene begroting wordt gefinancierd, loopt voortdurend terug, terwijl de kredieten van de EIB meer dan driekwart van de financiering van deze sector dekken. Dat moet worden benadrukt. Naar mijn mening moet het financieringspakket van de TEN-vervoersprojecten worden herzien en aangepast aan de daadwerkelijke behoeften, vooral met het oog op de indirecte gevolgen voor andere sectoren, zoals het milieu.</p>
      <p sl="it">Tenslotte moet het vraagstuk van het vervoer over de weg serieus worden aangepakt. De constante toename daarvan is in strijd met de doelstellingen die we ons met de creatie van de TEN hadden gesteld. Dit is het gevolg van de tekortschietende grensoverschrijdende samenwerking, waardoor natuurlijk de operabiliteit en de bevordering van het vervoer per spoor worden belemmerd. Om dit probleem te verhelpen is het mijns inziens noodzakelijk onze aandacht geleidelijk te verschuiven van de prioritaire projecten van Essen en landspecifieke infrastructuurprojecten naar transitprojecten en grensoverschrijdende projecten, teneinde het beleid voor duurzaam vervoer te versterken en de integratie van de verschillende vervoersmodi te bevorderen.</p>
      <p sl="it">Ter afsluiting wil ik ook de begroting aanstippen waarover we zullen stemmen. We hebben twee niet onaanzienlijke politieke probleempunten opgelost, die de aanvullende behoeften weerspiegelen die in het licht van de gewijzigde internationale situatie zijn ontstaan. We hebben in de tweede lezing een ruime marge gelaten voor steun aan Afghanistan en zijn grensregio’s. We zijn tot overeenstemming gekomen met de Raad over een bedrag van 488 miljoen euro voor de samenwerking met de ontwikkelingslanden in Azië. We hebben dus opnieuw onze politieke sensibiliteit laten zien en onze steun gegeven aan het gemeenschappelijk buitenlands en veiligheidsbeleid.</p>
      <p sl="it">De Unie kon in een moment als dit geen verstek laten gaan, noch kon het Parlement een bijdrage weigeren waar de Raad expliciet om had gevraagd. Aan de andere kant betekent dit niet dat alles in orde is en er geen kritiek meer mogelijk is. Ik wil echter met name mijn dank uitspreken aan de rapporteurs, de heer Costa Neves en mevrouw Buitenweg, en het gehele secretariaat, dat ons in moeilijke momenten heeft bijgestaan en gesteund.</p>
    </intervention>
    <intervention id="2-116" speaker_id="photo_generic" name="Schreyer" is_mep="True" mode="spoken" role="Commissie">
      <p sl="de">Mijnheer de Voorzitter, geachte heer Vande Lanotte, geachte afgevaardigden, het resultaat van de begrotingsonderhandelingen dat nu op tafel ligt mag er wezen. In de loop van deze onderhandelingen – dat wil zeggen sinds de presentatie van het voorontwerp tot op heden – zijn er tal van nieuwe claims op de Europese begroting ontstaan. Door de politieke gebeurtenissen op mondiaal vlak, de terroristische aanslagen van 11 september, de oorlog in Afghanistan en het conflict in het Midden-Oosten is de druk op de begroting toegenomen. De crises waarmee de landbouw dit jaar te kampen had, hebben ook gevolgen voor de begroting van het volgende jaar, en er moet tegemoet worden gekomen aan de veranderde verwachtingen van de burgers. Wij zijn er gezamenlijk in geslaagd de begroting 2002 aan te passen aan deze nieuwe uitdagingen. En gezien de kritiek die maar al te vaak aan het adres van de Europese Unie wordt gericht, dienen we dit goede resultaat ook duidelijk onder de aandacht te brengen.</p>
      <p sl="de">Wij zijn hierin geslaagd dankzij uw zeer uitgebalanceerde, zeer bemiddelende wijze van onderhandelen, mijnheer Costa Neves, en hiervoor danken wij u van harte! Wij zijn hierin geslaagd dankzij de heer Wynn, die weliswaar voet bij stuk heeft gehouden, maar uiteindelijk toch bereid bleek compromissen aan te gaan. Wij zijn hierin geslaagd omdat de voorzitter van de Raad – u, mijnheer Vande Lanotte - in het beslissende ogenblik de juiste draai aan de onderhandelingen heeft weten te geven. Ik wil u allen, de rapporteur, mevrouw Buitenweg, de heer Colom i Naval en de gehele Begrotingscommissie evenals u, mijnheer Turchi, namens de Commissie mijn dank uitspreken voor de vruchtbare samenwerking.</p>
      <p sl="de">Ik wil tevens de heer Seppänen vermelden. Hij heeft de historische taak op zich genomen om het verslag betreffende de laatste begroting voor de Europese Gemeenschap voor Kolen en Staal op te stellen. Als bijna historisch kan ook de hoogte van de Europese begroting worden bestempeld, dat wil zeggen het EU-begrotingsquotum. Het aandeel van de begroting in het BBP is het komende jaar lager dan gedurende de gehele jaren negentig het geval was. Het zal slechts 1,03% van het Europese BBP belopen. Dit betekent dat de begroting van de EU 4,6 miljard euro lager uitvalt dan in de financiële vooruitzichten voor het komende jaar was geraamd. 4,6 miljard euro, dat is bijna 5% van de globale begroting of met andere woorden: er was van uitgegaan dat de begroting 2002 5% hoger zou kunnen zijn dan nu het geval is.</p>
      <p sl="de">Ik benadruk dit ten zeerste omdat dit een teken is van begrotingsdiscipline op Europees vlak en, mijnheer de minister, omdat de groei van het Europese budget daarmee achterblijft bij de gemiddelde groei van de begrotingen van de lidstaten. Ook dit dient te worden benadrukt.</p>
      <p sl="de">Anderzijds blijkt uit dit resultaat echter ook dat armslag is gecreëerd, zodat de Unie nieuwe financiële taken op zich kan nemen. En dit zeg ik speciaal met het oog op de discussie over de kosten van de uitbreiding. Dit betekent dus dat Europa, de Europese begroting, zich op nieuwe taken voorbereidt.</p>
      <p sl="de">De steun aan Afghanistan voor een vreedzame toekomstige ontwikkeling in dit land vormt een van de nieuwe uitdagingen die ook de Europese Unie het hoofd moet en zal bieden. In de begroting 2002 zijn hiervoor in eerste instantie 130 miljoen euro uitgetrokken, naast de middelen die voor humanitaire steun beschikbaar zijn gesteld. Dit is een goed resultaat, vooral ook omdat het rampzalig zou zijn indien wij onze hulp voor de Balkan zouden terugschroeven. Dit mag niet gebeuren, en daarom staat voor de Balkan hetzelfde bedrag ter beschikking als dit jaar, waarbij een deel reeds nu, tegen het einde van het begrotingsjaar, vervroegd in de financiering kon worden betrokken.</p>
      <p sl="de">Ook Palestina heeft nog steeds behoefte aan bijstand. Wij compenseren samen met andere donorlanden een deel van de inkomstendervingen waarmee de Palestijnse Nationale Autoriteit kampt omdat Israël in het kader van de escalatie van het conflict belasting- en douane-inkomsten achterhoudt. Het gebruik van deze middelen in Palestina wordt streng gecontroleerd. Het Internationaal Monetair Fonds oefent toezicht uit en niets wijst erop dat deze middelen worden misbruikt om wapens te kopen. Dit zou ook volstrekt onaanvaardbaar zijn.</p>
      <p sl="de">De Europese Unie steunt de gezondheidszorg en de onderwijssector. Wij willen deze donaties gebruiken om de kans op een vredesproces niet te laten schieten. Dit is ons doel, en het stemt mij tot grote voldoening dat minister Peres gisteren tijdens de persconferentie van de Raad heeft benadrukt dat ook Israël deze financiële steun voor Palestina belangrijk acht.</p>
      <p sl="de">De Europese Unie is op weg om op het wereldtoneel meer politieke verantwoordelijkheid op zich te nemen, en dat is een goede zaak. Dit betekent dat zij zich in sterkere mate zal inzetten op het vlak van het civiele crisisbeheer. Hiervoor is geld nodig en u weet – de voorzitter van de Begrotingscommissie heeft hierop nogmaals gewezen - dat overeenkomstig de begrotingsvoorschriften financiële middelen die op andere gebieden vrijkomen niet zonder meer voor extra uitgaven op het vlak van het buitenlands beleid beschikbaar kunnen worden gesteld. Van de 4,6 miljard euro die de begroting 2002 lager ligt dan in de financiële vooruitzichten was geraamd, kunnen niet zomaar 400 of 500 miljoen euro voor extern crisisbeheer worden uitgetrokken. En ook uit het overschot op de begroting kunnen we niet gewoon middelen gebruiken om nieuwe doelstellingen te financieren. Daarom heeft de Commissie voorgesteld om voor dit bijkomende engagement op het vlak van het buitenlands beleid een extra reserve te creëren op basis van een overeenkomst tussen Raad, Parlement en Commissie. En ik geloof dat dit eigenlijk de ideale manier is om zonder de financiële planning te ontwrichten de nieuwe uitdagingen voor de Gemeenschap ook gezamenlijk het hoofd te bieden, en het zou goed zijn indien de Raad van Laken deze weg zou inslaan.</p>
      <p sl="de">Nieuw in de begroting 2002 zijn de kredieten voor maatregelen betreffende de samenwerking op justitieel gebied, onder meer voor de ontwikkeling van het nieuwe informatiesysteem voor Schengen en voor Eurojust. Het is voor het eerst dat hiervoor in de begroting van de Commissie middelen worden uitgetrokken.</p>
      <p sl="de">Nieuw is ook het programma voor de herstructurering van de Spaanse en ten dele ook de Portugese visserijvloot, die tot dusver in de Marokkaanse wateren kon vissen. Het stemt de Commissie tot voldoening dat de begrotingsautoriteit het voorstel van de Commissie zowel wat de hoogte van dit speciale programma betreft – 197 miljoen euro – als wat de concrete opzet hiervan en de financiering uit hoofde van de flexibele reserve aangaat, heeft goedgekeurd. Het was verre van eenvoudig een compromis te vinden ten aanzien van de extra middelen voor de grensregio’s in de begroting 2002. Maar dit compromis, dat erin bestaat voor beide doelstellingen een deel van de extra middelen voor 2003 beschikbaar te stellen, is aanvaardbaar. En ik kan u verzekeren dat de Commissie voor 2003 desbetreffende financiële voorstellen zal indienen, zodat ook voor het programma inzake de herstructurering van de Spaanse en Portugese vloot middelen ter beschikking zullen staan.</p>
      <p sl="de">Nu is het de taak van Spanje en van de grensregio’s om de programma’s die bijkomende middelen ontvangen onverwijld te verwezenlijken, waarbij zij op de steun van de Commissie kunnen rekenen. Want het lijdt geen twijfel dat de bevolking, de Spaanse vissers evenals de kleine en middelgrote ondernemingen in de grensregio’s, dit thans verwachten.</p>
      <p sl="de">Het Parlement heeft de Commissie ook dit jaar tijdens de budgettaire beraadslagingen weer bij haar hervormingsproces gesteund, en dit met klem. Ik zou daarvoor namens de Commissie mijn hartelijke dank willen uitspreken. Maar ik wil toch op één punt ingaan, namelijk het zeer belangrijke vraagstuk van de reserve voor 105 nieuwe posten die tot dusver gepland zijn. U heeft in de Begrotingscommissie de deblokkering van de reserve aan twee voorwaarden gekoppeld: ten eerste dient de Commissie een voorstel voor een permanente vervroegde uittredingsregeling voor te leggen. De Commissie had hiermee reeds bij haar richtsnoeren voor het personeelsbeleid rekening gehouden en zal bij het overleg een voorstel tot wijziging van het Statuut presenteren.</p>
      <p sl="de">De tweede voorwaarde betreft het afstemmen van de budgettaire besluiten op het werkprogramma van de Commissie, hetgeen ook onderwerp van het debat van deze ochtend was. De Commissie zegt toe dat zij de voornaamste initiatieven die budgettaire implicaties hebben vanaf volgend jaar eerder zal voorleggen. Ik kan u ook persoonlijk verzekeren dat ik mij ervoor zal inzetten dat op een vroeg tijdstip in het begrotingsproces duidelijk wordt gemaakt welke gevolgen nieuwe wetgevingsvoorstellen voor de begroting van het volgende jaar zullen hebben. Ik hoop dat wij ook hier een goed resultaat zullen bereiken.</p>
      <p sl="de">2002 is een belangrijk jaar voor het landbouwbeleid. Op dit beleidsterrein moet de tussenbalans worden opgemaakt. De groei van de landbouwbegroting beloopt komend jaar 0,5% en is dus lager dan gemiddeld, en dit terwijl bijvoorbeeld 400 miljoen euro beschikbaar staan voor de restitutie van uitgaven van de lidstaten in verband met mond- en klauwzeer en terwijl bijvoorbeeld voor de sector rundvlees in totaal 8 miljard euro zijn uitgetrokken. De hervorming, de midterm review , heeft niet alleen een financiële dimensie, het gaat ook om de oriëntatie van het landbouwbeleid, en hierbij speelt de tweede pijler, de ontwikkeling van het platteland, een belangrijke rol.</p>
      <p sl="de">Aangaande het SAPARD-programma, de pretoetredingssteun op landbouwgebied, beschouwt de Commissie het voorstel voor een nieuw programma echter nog steeds niet als de juiste weg. 2002 zal ook met het oog op de uitbreiding van de Europese Unie een uiterst belangrijk jaar zijn. De onderhandelingen met de landen die de meeste vooruitgang hebben geboekt zullen komend jaar worden afgerond. Dit betekent dan weer concreet dat ook de budgettair relevante onderhandelingen over het landbouwbeleid, het structuurbeleid en de begroting zelf zullen worden afgesloten.</p>
      <p sl="de">Eind juni volgend jaar wil de Raad zijn gezamenlijke onderhandelingspositie ten aanzien van het begrotingshoofdstuk vastleggen. Het begrotingshoofdstuk vormt immers de bekroning van de toetredingsonderhandelingen. De Commissie heeft reeds besloten dat zij een voorstel zal indienen dat niet hoger ligt dan de bedragen die in Agenda 2000 voor de jaren 2004, 2005 en 2006 voor nieuwe lidstaten zijn vastgelegd. Een en ander is ook in het Interinstitutioneel Akkoord vastgelegd. Tegen deze achtergrond gaat de Commissie ervan uit dat de begrotingsautoriteit dit streven om niet meer, maar ook niet minder dan deze jaarlijkse bedragen ter beschikking te stellen, zal steunen.</p>
      <p sl="de">2002 is ook het jaar waarin de conventie ter hervorming van de Europese Verdragen een begin zal maken met haar werkzaamheden. Wij staan vandaag praktisch aan de vooravond van de Top van Laken, en daarmee van het werkprogramma van de conventie. Een belangrijk toekomstig onderwerp van de conventie zou het begrotingsrecht van het Parlement moeten zijn. Het resultaat van de budgettaire onderhandelingen voor 2002 mag er wezen en op basis hiervan zullen de uitdagingen weer kunnen worden aangepakt. Desalniettemin lijdt het geen twijfel dat het Parlement voortaan volledige budgettaire rechten dient te krijgen. Dit is een toetssteen voor de democratische ontwikkeling van de Europese Unie.</p>
    </intervention>
    <intervention id="2-117" speaker_id="2187" name="Tajani" is_mep="True" mode="spoken">
      <p sl="it">Mijnheer de Voorzitter, ik wil u graag op de hoogte stellen van het akkoord dat voorzitter Verhofstadt en premier Berlusconi hebben bereikt over het Europees arrestatiebevel. Italië zal het voorstel ondertekenen, maar het Italiaanse parlement moet zich nu uitspreken over de grondwetswijzigingen die dit impliceert. Zoals enkele voormalige presidenten van het Constitutioneel Hof hebben gezegd, is het Europees arrestatiebevel in strijd met de Italiaanse Grondwet. De Italiaanse premier heeft deze kwestie dus aan het parlement voorgelegd, opdat dat de Grondwet wijzigt. Op dit moment begint de persconferentie waarin het nieuws bekend zal worden gemaakt.</p>
      <a text="(Applaus)"/>
    </intervention>
    <intervention id="2-118" speaker_id="1106" name="De Voorzitter" is_mep="True" mode="spoken">
      <p sl="nl">Dank u, mijnheer Tajani. Ik geloof dat iedereen verheugd zal zijn over dit nieuws.</p>
    </intervention>
    <intervention id="2-119" speaker_id="2002" name="Salafranca Sánchez-Neyra" is_mep="True" mode="spoken">
      <p sl="es">rapporteur voor advies van de Commissie buitenlandse zaken, mensenrechten, gemeenschappelijke veiligheid en defensiebeleid. - Mijnheer de Voorzitter, ik dank de algemene rapporteur voor de begroting, de heer Costa Neves, voor de inspanningen die hij heeft geleverd om een evenwichtige en redelijke begroting vast te stellen waarin rekening wordt gehouden met de bevoegdheden en de prerogatieven van dit Parlement.</p>
      <p sl="es">Nu komt het erop aan om de doelmatigheid van het beheer te maximaliseren. Daarom wend ik mij tot de Europese Commissie met het verzoek om de beschikbare middelen op evenwichtige wijze over de verschillende geografische gebieden te verdelen. Het lijkt mij ongeoorloofd dat de prioriteiten van het Parlement ten gevolge van de herschikking van de kredieten aan het einde van het begrotingsjaar worden geëlimineerd. Om dergelijke uitwassen te vermijden is het van fundamenteel belang dat de Commissie over de nodige personele middelen beschikt. De Commissie buitenlandse zaken heeft er met name in het kader van het beheer van de externe steun op aangedrongen dat aan de Commissie voldoende personeel wordt toegewezen zodat zij een doelmatig beheer kan waarborgen, zoals ik overigens daarnet al zei.</p>
      <p sl="es">Tot slot, mijnheer de Voorzitter, deel ik de bezorgdheid die sommige van mijn collega’s hier hebben geuit. In de toekomst zullen nieuwe middelen moeten worden uitgetrokken om nieuwe prioriteiten te financieren. Wij moeten immers hoe dan ook vermijden dat de bestaande verplichtingen van de Europese Unie op het gebied van de externe acties op de helling komen te staan.</p>
    </intervention>
    <intervention id="2-120" speaker_id="4517" name="Heaton-Harris" is_mep="True" mode="spoken">
      <p sl="en">rapporteur voor advies van de Commissie begrotingscontrole. - Mijnheer de Voorzitter, ook ik wil de rapporteur feliciteren. De tweede lezing is bijna voltooid. Ik moet hem er uit een oogpunt van controle aan herinneren dat we graag zouden zien dat hij de wijze waarop de begroting volgend jaar door de Commissie ten uitvoer wordt gelegd op de voet volgt en we zijn benieuwd hoe hij vandaaruit verder wil.</p>
      <p sl="en">De Commissie begrotingscontrole heeft een aantal amendementen op de begroting ingediend om extra informatie en evaluaties van de Commissie te verkrijgen. Er begint schot in te komen dit jaar. We hebben besloten deze tactiek de komende jaren te blijven toepassen. We willen ook de Commissie begrotingscontrole bedanken omdat ze ons heeft laten meepraten over de kwestie overschrijvingen, iets wat onze bijzondere belangstelling heeft. Tot slot wil ik de rapporteur nogmaals bedanken voor zijn belangstelling voor het amendement inzake de Europese Rekenkamer. Wij zullen hier in de commissie zorgvuldig naar kijken, want we menen te begrijpen dat de Rekenkamer in de toekomst voor meer geld, personeel en middelen bij ons zal aankloppen. We zijn benieuwd hoe de situatie van dit jaar zich in de loop van 2002 zal ontwikkelen.</p>
    </intervention>
    <intervention id="2-121" speaker_id="1473" name="Deprez" is_mep="True" mode="spoken">
      <p sl="fr">rapporteur voor advies van de Commissie vrijheden en rechten van de burger, justitie en binnenlandse zaken. – Mijnheer de Voorzitter, geachte collega’s, ook ik wil namens de Commissie openbare vrijheden graag eerst de algemeen rapporteur, de heer Costa Neves, feliciteren. Ik betrek in deze gelukwensen en dankbetuigingen al mijn collega’s van de Begrotingscommissie. Het is een zeldzaam voorrecht, waarvan ik me als rapporteur van een commissie volledig bewust ben, te kunnen zeggen dat alle eisen die wij hadden geformuleerd - uiteraard waren ze gerechtvaardigd en goed onderbouwd – door de Begrotingscommissie zijn ingewilligd en bij de tweede lezing in het Parlement zijn overgenomen. Ik wilde dus graag de algemeen rapporteur en alle leden van de Begrotingscommissie bedanken.</p>
      <p sl="fr">Dit gezegd hebbende, wil ik me graag rechtstreekser richten tot de Raad, en een beroep doen op de intelligentie van de Raad; ik weet zeker dat de heer Vande Lanotte mij dit niet euvel zal duiden. Vier jaar geleden, mijnheer de Voorzitter, stelde het Parlement de oprichting van een Europees Vluchtelingenfonds voor en de Raad schrapte dit voorstel bij de tweede lezing verwoed van de lijst. Geen Europees Vluchtelingenfonds. We zijn nu vier jaar verder en ziedaar, de Raad stelt voor om meer geld toe te kennen aan het eerder geweigerde Europees Vluchtelingenfonds dan wij er zelf voor hadden gevraagd. Maar de Raad heeft vier jaar nodig gehad om te begrijpen, om verantwoording te nemen en, met alle respect, om verstandig te worden.</p>
      <p sl="fr">Ander voorbeeld: wij nemen al jarenlang in eerste lezing van de begroting een Schengen-lijn op, omdat we al jarenlang willen dat bepaalde onderdelen daarvan worden gecommunautariseerd en op de communautaire begroting worden gefinancierd. Ieder jaar werd de Schengen-lijn door de Raad bij de tweede lezing verwoed geschrapt. Ditmaal heeft de Raad deze door ons voorgestelde Schengen-lijn nodig om SIS 2 op communautaire grondslag te financieren.</p>
      <p sl="fr">Ik kom hiermee tot het derde probleem, mijnheer de Voorzitter. Wij hebben ervoor gekozen - het Parlement heeft dit in eerste lezing gedaan en zal dit ook in tweede lezing doen – om 5 miljoen euro uit te trekken voor de Europol-lijn voor de bestrijding van het terrorisme. De Raad heeft deze resolutie in tweede lezing niet overgenomen. Doe het onmogelijke, mijnheer de Raadsvoorzitter, om de rechtsgrondslag en de noodzakelijke akkoorden tot stand te brengen. Gebruik dit geld nu en wacht niet vier jaar, want de terroristen wachten ook niet.</p>
    </intervention>
    <intervention id="2-123" speaker_id="1899" name="Kuckelkorn" is_mep="True" mode="spoken">
      <p sl="de">rapporteur voor advies van de medeadviserende Economische en Monetaire Commissie. – Mijnheer de Voorzitter, ik wil gebruik maken van de gelegenheid om een aantal principiële kanttekeningen bij de agentschappen te plaatsen. Het besluit om de agentschappen individueel te behandelen was van groot belang. Ik heb de amendementen van de gespecialiseerde commissies nauwkeurig onder de loep genomen. Daarom zou ik hen op twee dingen willen attenderen: bekijkt u ten eerste of de agentschappen hun werk al dan niet goed doen en ten tweede, leest u in dit verband ook eens het verslag van de Rekenkamer.</p>
      <p sl="de">Nog een woord over de nieuwe agentschappen. Ik heb de indruk dat het beleid erop gericht is nog meer agentschappen in het leven te roepen. Dit lijkt ook de strategie van de Commissie te zijn. Hierop valt principieel niets aan te merken. Maar waar het om de financiering gaat, is de Commissie niet reëel, omdat zij haar eigen gelden niet meerekent. En wanneer de Commissie, respectievelijk de agentschappen dan om nieuwe middelen komen, dan zal rubriek 3 in de toekomst op springen komen te staan.</p>
    </intervention>
    <intervention id="2-124" speaker_id="4533" name="Gill" is_mep="True" mode="spoken">
      <p sl="en">rapporteur voor advies van de Commissie industrie, externe handel, onderzoek en energie. - Ook ik wil beide rapporteurs feliciteren met hun begrotingsverslagen en ik dank ze voor de goede samenwerking. We hebben een zware begrotingsprocedure achter de rug, vooral wat betreft de prioriteiten van de Commissie industrie, externe handel, onderzoek en energie. Mijn commissie zal hierdoor in moeilijkheden geraken bij het vervullen van de verplichtingen op grond van verschillende programma’s. Deze programma’s zijn niet alleen van cruciaal belang om te komen tot een dynamisch, op kennis gebaseerd Europa, maar in het licht van het slechte economische klimaat waarmee Europese bedrijven en instellingen momenteel te kampen hebben, zijn ze de sleutel tot het scheppen van nieuwe banen en het ondersteunen van het bedrijfsleven. Ik heb echter oog voor de beperkingen waarmee we te maken hebben en, als iemand die het belang van voorzichtigheid, efficiency en zuinigheid in het verleden heeft benadrukt, weet ik dat mijn commissie alles in het werk zal stellen groei en welvaart voor de EU na te streven.</p>
      <p sl="en">De kwesties die ik vooral naar voren wil brengen betreffen de tenuitvoerlegging van de begroting. Ten eerste de gewoonte van de Commissie bepaalde prioriteiten van deze begrotingsautoriteit te negeren. Ik wil u een voorbeeld uit mijn commissie geven met betrekking tot het SYNERGY-programma. Het is een klein maar desalniettemin belangrijk programma. Het kwam de betreffende directeur-generaal vorig jaar echter niet goed uit dit programma ten uitvoer te leggen en dus werd het maar genegeerd, omdat ze vonden dat het niet genoeg effect zou hebben.</p>
      <p sl="en">Ten tweede het gebruik van overschrijvingen. Volgens mij staan die aan misbruik bloot omdat ze vaak in een zeer laat stadium van het begrotingsproces worden toegepast en omdat de Commissie geld overschrijft van gebieden die tot de prioriteiten van het Parlement behoren naar gebieden die prioriteiten zijn voor de Commissie. Er moet een mechanisme komen om te voorkomen dat dit ieder jaar opnieuw gebeurt.</p>
      <p sl="en">Ten derde ontbreekt het aan synchronisatie tussen het begrotingsproces en de lancering van wetgevingsprogramma’s. Het hele begrotingsproces en de autoriteiten staan voor aap, als je het begrotingsproces in februari lanceert en het wetgevingsprogramma in november.</p>
      <p sl="en">Ik wil heel snel door naar de begroting van de andere instellingen, waarbij het voornamelijk draait om de voorbereidingen op de uitbreiding. Ik begrijp dat het Parlement plannen heeft voor nieuwe gebouwen om de nieuwe lidstaten onder te brengen. Als we het aantal gebouwen in Brussel echter uitbreiden, is het van belang dat we lering trekken uit wat er in Straatsburg is gebeurd en dat we niet dezelfde fouten maken als bij dit gebouw, dat veel negatieve publiciteit heeft opgeleverd en het Parlement in diskrediet heeft gebracht. Voor de toekomst is het dus belangrijk dat we een goed duidelijk maken waar deze gebouwen voor gebruikt gaan worden en dat deze gebouwen milieuvriendelijk en gebruikersvriendelijk zijn en dat rekening wordt gehouden met mensen met een handicap. Het verbaast mij dat we nu al over nieuwe gebouwen praten terwijl op allerlei belangrijke gebieden zoals het talenregime nog niet eens besluiten zijn genomen.</p>
    </intervention>
    <intervention id="2-125" speaker_id="953" name="Pronk" is_mep="True" mode="spoken">
      <p sl="nl">rapporteur voor advies van de Commissie werkgelegenheid en sociale zaken . - Voorzitter, ik wil de beide rapporteurs ook van harte feliciteren met het behaalde resultaat, ook trouwens met de toespraken die ze vanmiddag hier gehouden hebben. Ik moet toch zeggen dat het resultaat van de zijde van de Raad mij nog enigszins met een zekere wrevel vervult. Ik ben blij met het uiteindelijke goede resultaat, maar aan de andere kant, waarom had de Raad in eerste instantie een zo onaanvaardbaar voorstel? Het leek werkelijk wel of de leden van de Raad zich weer aan het gedragen waren zoals ik het een paar jaar geleden heb geformuleerd, namelijk als jongetjes met klapperpistolen die niet weten waar het precies om gaat. Gelukkig is het allemaal recht gebogen want met de voorstellen zoals die op tafel lagen, met name ten aanzien van rubriek 3, hadden we enorme problemen met de hele begroting gekregen. Ik begrijp werkelijk niet dat de Raad serieus met dit soort voorstellen durft te komen. Wijzelf hebben, denk ik, een vrij grote concessie gedaan met betrekking tot de betalingen. Ik denk dat we daar in de toekomst nog wat meer op moeten letten. De Raad schijnt daarin geïnteresseerd te zijn en het lijkt misschien verstandig om daar iets minder scheutig mee te zijn dan we dit jaar geweest zijn. Maar dat is een kwestie voor het volgende jaar.</p>
      <p sl="nl">Voorzitter, ik wil benadrukken dat we in de rubrieken 3, 4 en 5 in de toekomst buitengewoon krap komen te zitten. We onderschrijven datgene waarop de commissaris heeft gewezen, namelijk hoe weinig de Unie relatief gesproken op dit ogenblik uitgeeft. We moeten natuurlijk ook bedenken dat zodra de nieuwe lidstaten toetreden er onmiddellijk een andere beeldspraak is. We zijn dus een beetje aan het sparen voor de toekomst.</p>
      <p sl="nl">Een ander punt dat buitengewoon grote zorgen baart, vind ik, is de houding van de Raad tegenover projecten die de werkgelegenheid kunnen verbeteren. Ik noem als voorbeeld de kwestie-GALILEO, dat ligt hier heel moeilijk. Alle andere punten die geld kosten uit de EU-begroting en die kunnen bijdragen tot betere economische prestaties in het komende jaar - en dat zijn er nogal wat - worden systematisch afgehouden en als we daar niet voldoende aan denken dan komen we echt in een conjunctuur te zitten die absoluut niet nodig is. Als we zien wat de Amerikanen op dit moment doen, hoeveel geld zij bereid zijn in hun conjunctuur te stoppen dan hoeven we dat allemaal niet na te volgen, maar dan kunnen we wel een klein beetje in die richting gaan en een klein beetje verstandig met onze middelen omgaan.</p>
    </intervention>
    <intervention id="2-126" speaker_id="1321" name="Bowe" is_mep="True" mode="spoken">
      <p sl="en">rapporteur voor advies van de Commissie milieubeheer, volksgezondheid en consumentenbeleid. - Mijnheer de Voorzitter, ook ik wil de rapporteur, de Commissie en tot op zekere hoogte zelfs de Raad feliciteren met het werk dat ze dit jaar hebben verricht. Dit begrotingsproces is tot nu toe opmerkelijk soepel verlopen. We onderkennen dat de begroting van allerlei kanten onder druk staat - of het nu gaat om de Balkan, de Palestijnse kwestie, uitbreiding, Afghanistan of de roep om actie op nieuwe aandachtsgebieden. Het was een hele klus om deze zaken in evenwicht te brengen, met name voor de Commissie, en daar zijn we dankbaar voor.</p>
      <p sl="en">In de sectoren waarmee de Commissie milieubeheer zich bezighoudt verwelkom ik met name de totstandkoming van kaders en financieringsregimes voor de lange termijn waardoor ons werk op het gebied van consumentenbeleid aanzienlijk is gestabiliseerd. Ik verwelkom het ontwikkelingskader op het gebied van de volksgezondheid, dat zeker tot een gestage ontwikkeling zal leiden. Ook is het van belang erop te wijzen dat dit soort duurzame financieringsregimes ons werk enorm ten goede komt. Ik ben blij dat ze grotendeels zijn nageleefd.</p>
      <p sl="en">Ik verwelkom ook dat uiteindelijk is besloten geen geld te onttrekken aan het LIFE-programma voor de zo belangrijke milieuprojecten, hoewel daar eerst sprake van was. We kunnen ons werk op het gebied van de toekomstige rechten van de consument, de volksgezondheid en een veilig, schoon milieu alleen maar ontwikkelen als we de daad bij het woord voegen en het benodigde geld daarvoor spenderen.</p>
    </intervention>
    <intervention id="2-127" speaker_id="1221" name="Görlach" is_mep="True" mode="spoken">
      <p sl="de">rapporteur voor advies van de medeadviserende Commissie landbouw en plattelandsontwikkeling. – Mijnheer de Voorzitter, ik zou Carlos Costa Neves, Terence Wynn en alle vertegenwoordigers van het Parlement die bij de bemiddeling waren betrokken hartelijk willen bedanken voor hun inzet. Meer viel er niet te bereiken. Want de nota van wijzigingen van de Commissie was uiterst bescheiden, daar viel niet meer veel eer aan te behalen. Gezien het feit dat er ten aanzien van de verplichte uitgaven in de landbouwsector vrijwel geen mogelijkheden bestaan om iets te wijzigen, moeten wij hen volgens mij ten goede houden dat zij gestreden en nog enkele voordelen behaald hebben.</p>
      <p sl="de">Ik zou de aandacht op één enkel punt willen vestigen dat het dilemma op het vlak van de landbouwbegroting zeer duidelijk maakt. Wij allen weten dat wij op het vlak van de verplichte uitgaven zo goed als machteloos zijn. En ook bij de vaststelling van de verplichte uitgaven, dat wil zeggen bij de vaststelling van het Gemeenschappelijk Landbouwbeleid, zijn wij machteloos. En daarheen waar wij iets zouden kunnen bereiken, naar de tweede pijler - nog steeds een bonenstaak die ook niet dikker wordt -, waar we meer aanvragen hebben dan middelen, kunnen wij geen geld uit de verplichte uitgaven overhevelen. Er moet ooit een einde komen aan deze beknotting van onze rechten. Ik eis voor de zoveelste keer niet alleen de volledige begrotingsrechten voor dit Parlement, ik eis de volledige medebeslissing op het vlak van het Gemeenschappelijk Landbouwbeleid. En wanneer wij deze rechten niet krijgen, zal er niets aan dit dilemma veranderen.</p>
      <a text="(Applaus)"/>
    </intervention>
    <intervention id="2-128" speaker_id="35" name="Langenhagen" is_mep="True" mode="spoken">
      <p sl="de">rapporteur voor advies van de medeadviserende Commissie visserij. – Mijnheer de Voorzitter, ik ben ervan overtuigd dat de hervorming van het Gemeenschappelijk Visserijbeleid per 1 januari 2003 goed zal zijn voor deze belangrijke economische sector. Daarom heeft de commissie op het huidige tijdstip ook geen nieuwe begrotingslijnen willen invoeren, met uitzondering van de flexibiliteitsreserve vanwege de schipbreuk van de visserijovereenkomst met Marokko, die de visserijsector aanzienlijk heeft getroffen en veel nieuwe problemen met zich mee heeft gebracht. Maar wij hebben wel aangedrongen op een aantal kleine wijzigingen. Deze hadden betrekking op A: de voedselveiligheid, met name op het vlak van de gentechnologie. Hier bestaat een grote behoefte aan een wetenschappelijke onderbouwing. B: het toezicht op de visserijactiviteit. Hier zijn strenge controles en wellicht financiële sancties voor de zwarte schapen vereist. En C: het feit dat de sector echt moet worden betrokken bij de discussies en de wetgeving overeenkomstig het bottom up -beginsel. De dialoog moet op een formele leest worden geschoeid.</p>
      <p sl="de">Tot besluit zou ik de commissarissen en in het bijzonder de heer Costa Neves voor hun constructieve en verstandige samenwerking willen bedanken. De Commissie visserij had het gevoel dat hij haar zaken goed wist te behartigen. Wij willen de visserij in ons belang en in het belang van de komende generaties in stand houden.</p>
      <p sl="de">In de tweede minuut die ik nog heb gekregen zou ik een ander onderwerp willen aansnijden. Dit heeft betrekking op de heer Turchi en de uitlatingen van de heer Prodi deze ochtend ten aanzien van GALILEO. Ik appelleer aan u allen om de weg naar een verdere ontwikkeling niet te blokkeren. De amendementen op het verslag van de heer Turchi over de TEN 1999, die vooral van onze Britse collega’s afkomstig zijn, mijnheer Dover, moeten worden verworpen. Uw motivering klopt niet, aangezien de ondernemingen zich reeds begin 2001 in een “Memorandum of understanding” positief over hun financiële deelname hebben uitgesproken, zonder dat op dit tijdstip de politieke wil was uitgesproken. Mijnheer Dover, denkt u alstublieft net als de heer Prodi aan al de arbeidsplaatsen die hiermee gemoeid zijn.</p>
    </intervention>
    <intervention id="2-129" speaker_id="2055" name="Iivari" is_mep="True" mode="spoken">
      <p sl="fi">rapporteur voor advies van de Commissie cultuur, jeugd, onderwijs, media en sport. - Mijnheer de Voorzitter, ik richt mij nu alleen op de sport of beter het ontbreken ervan in de door de Raad goedgekeurde ontwerpbegroting. Op veel achtereenvolgende toppen, onlangs nog in Nice, is een verklaring afgelegd over het maatschappelijk belang van sport. Desondanks wordt er in het beleid van de Unie geen rekening met sport gehouden. De situatie is nog slechter geworden nu de Europese Unie zich helaas uit de financiering van de WADA terug heeft moeten trekken.</p>
      <p sl="fi">De Begrotingscommissie heeft het door het Parlement in eerste lezing goedgekeurde voorstel herhaald dat de Commissie cultuur, jeugd, onderwijs, media en sport had ingediend voor een krediet van 5 miljoen euro voor de voorbereiding van een communautair beleid op het gebied van sport. Het is de bedoeling dat het krediet onder andere wordt gebruikt voor het werk van sportverenigingen ter voorkoming van uitsluiting van jongeren. Ik hoop dat het voorstel bij de stemming van donderdag de steun van het Parlement krijgt. Dat zou ook goed passen bij de voorbereiding van het themajaar van de lichamelijke opvoeding.</p>
    </intervention>
    <intervention id="2-130" speaker_id="4276" name="Wijkman" is_mep="True" mode="spoken">
      <p sl="sv">rapporteur voor advies van de Commissie Ontwikkelingssamenwerking. – Mijnheer de voorzitter, mijn spreektijd is beperkt, maar ik wil toch een paar belangrijke kwesties aan de orde stellen. Op het gebied van de steun - een onderwerp waarmee ik veel ervaring heb - heeft dit jaar een definitieve doorbraak plaatsgevonden. Wij zijn het met de Commissie eens geworden over de wijze van rapporteren en over de aard van onze toekomstige steun. Ik dank de Commissie voor de constructieve geest waarin onze discussies zijn gevoerd.</p>
      <p sl="sv">Het Parlement krijgt veel meer inzage en een veel grotere controle met betrekking tot de steungelden. Het wordt nu veel gemakkelijker om orde te scheppen in een activiteit die helaas vaak gekenmerkt wordt door het tegendeel. Dat de Commissie als richtpunt - als benchmark - heeft aanvaard dat een derde deel van de steun gebruikt zal worden als steun op sociaal gebied, betekent ook een definitieve stap vooruit. De overeenkomst houdt een garantie in dat men zich meer toespitst op programma’s en activiteiten die speciaal van belang zijn voor de armoedebestrijding.</p>
      <p sl="sv">Ik wil uiteraard ook de heer Costa Neves dank zeggen voor zijn aanpak van deze kwestie. Die aanpak was gekenmerkt door openheid, vriendelijkheid en doeltreffendheid, en dat terwijl het hier om een zeer moeilijke materie ging.</p>
    </intervention>
    <intervention id="2-131" speaker_id="4323" name="Avilés Perea" is_mep="True" mode="spoken">
      <p sl="es">rapporteur voor advies van de Commissie rechten van de vrouw en gelijke kansen. - Mijnheer de Voorzitter, mevrouw de commissaris, het Parlement heeft het verslag van de Commissie rechten van de vrouw in eerste lezing nagenoeg integraal aangenomen.</p>
      <p sl="es">Aan de in het voornoemde verslag vervatte amendementen werd een nieuwe lijn, A-3037 N, toegevoegd voor vrouwenorganisaties die niet tot de Europese lobby behoren maar desondanks een significante bijdrage leveren aan de bevordering van de gelijkheid van mannen en vrouwen en de rol van de vrouw.</p>
      <p sl="es">De Raad heeft dit voorstel samen met enkele andere suggesties van de Commissie rechten van de vrouw geschrapt. Gebruik makende van de bevoegdheden die ons op grond van de Verdragen toekomen, legt het Parlement de genoemde voorstellen andermaal ter goedkeuring voor aangezien het niet om verplichte uitgaven gaat. Zodoende, door de reeds in eerste lezing door het Parlement aangenomen amendementen opnieuw in te dienen, geven wij blijk van een coherente aanpak.</p>
      <p sl="es">Een ander amendement dat bijzondere aandacht verdient, heeft betrekking op begrotingslijn B5-331, waarin de informatiemaatschappij centraal staat. Deze post heeft verregaande gevolgen voor de toekomst, en met name voor de vrouw en de volwaardige deelname van vrouwen aan de arbeidsmarkt.</p>
      <p sl="es">Ter afsluiting dank ik de heer Costa Neves van harte voor het belangrijke werk dat hij heeft verricht en voor zijn bereidheid om aan onze behoeften tegemoet te komen. Ik hoop dat het verslag in de plenaire vergadering een ruime meerderheid zal behalen. Zoals u weet, moeten alle communautaire programma’s sinds de inwerkingtreding van het Verdrag van Amsterdam onder meer bijdragen aan de bevordering van de rol van de vrouw en de gelijkheid van mannen en vrouwen, niet alleen in de Europese Unie, maar ook in de landen waarmee wij samenwerkingsovereenkomsten hebben gesloten, inzonderheid in de Euro-mediterrane regio.</p>
    </intervention>
    <intervention id="2-132" speaker_id="1665" name="Garriga Polledo" is_mep="True" mode="spoken">
      <p sl="es">Mijnheer de Voorzitter, waarde collega’s, het begrotingsontwerp voor het jaar 2002 - zowel de afdeling die op de Commissie betrekking heeft als de op de andere instellingen van toepassing zijnde afdelingen - gaat een directe confrontatie aan met de financiële uitdagingen van de uitbreiding. De twee rapporteurs hebben niet alleen de bestuurlijke maar ook de logistieke structurele behoeften begroot waarin wij op de korte termijn zullen moeten voorzien om een afdoend antwoord te bieden op deze reusachtige uitdaging.</p>
      <p sl="es">In het jaar 2002 worden wij ten gevolge van de Top van Nice geconfronteerd met twee nieuwe belangrijke structurele behoeften waarmee in Berlijn geen rekening is gehouden.</p>
      <p sl="es">De eerste is het resultaat van een mislukking op een van de communautaire beleidsterreinen. Het uitblijven van een nieuwe visserijovereenkomst met Marokko verplicht Portugal en Spanje ertoe om een gedeelte van hun visserijvloot te herstructureren, met alle gevolgen van dien. De herstructurering zorgt in talloze regio’s van deze landen voor ernstige maatschappelijke problemen.</p>
      <p sl="es">De andere structurele behoefte heeft haar oorsprong in de aanstaande uitbreiding. Wij moeten gehoor geven aan de roep van de grensregio’s van de Unie en vermijden dat hun concurrentievermogen nadeel ondervindt van de spoedige invoering van het vrije verkeer van personen, goederen en diensten.</p>
      <p sl="es">Ik wens te onderstrepen dat de overgrote meerderheid van dit Parlement voor beide structurele behoeften begrip heeft kunnen opbrengen en van meet af aan een gezamenlijke oplossing heeft bepleit.</p>
      <p sl="es">Het antwoord op deze twee problemen lag evenwel niet voor de hand. Er werd eerst tijdens de vergadering van het bemiddelingscomité van 21 november een bevredigende oplossing gevonden. Dat noem ik met vuur spelen.</p>
      <p sl="es">Het is derhalve van wezenlijk belang dat het uitvoeringsniveau van de toegewezen kredieten wordt verbeterd. In die zin stellen wij met voldoening vast dat het Parlement erin is geslaagd om prioritaire doelstellingen door te zetten zoals de automatische annulering van aangegane verplichtingen en de handhaving van een betalingsniveau op grond waarvan alle achterstanden kunnen worden afgelost.</p>
      <p sl="es">Aangezien wij niet weten welke nieuwe structurele behoeften er tussen nu en 2006 ten tonele zullen verschijnen, is het belangrijk dat de uitgavencategorieën een zekere mate van flexibiliteit vertonen, uiteraard met inachtneming van de huidige financiële vooruitzichten die reeds vele beproevingen en moeilijke momenten hebben doorstaan en nu hun derde levensjaar ingaan.</p>
      <p sl="es">Ofschoon wij het financiële kader aanvaarden, moeten wij ons terdege bewust zijn van de bestaande beperkingen. Dit jaar heeft de situatie in Afghanistan en het Midden-Oosten rubriek 4 eens te meer onder druk gezet. Het probleem zit hem niet in de doelstellingen, maar in de middelen die de Raad aanwendt om deze te verwezenlijken. Niemand stelt de steun aan Afghanistan of het Midden-Oosten ter discussie, noch de behoeften die ten gevolge van andere internationale crisissen kunnen ontstaan. Dit Parlement heeft evenwel ernstige twijfels bij de werkwijze van de Raad.</p>
      <p sl="es">De Raad gaat in het kader van het buitenlands beleid andermaal financiële verplichtingen aan zonder rekening te houden met de politieke prioriteiten van het Parlement. Bovendien gaat het om niet-verplichte uitgaven, hetgeen de inspanningen van de EP-leden om het huidige financiële kader te handhaven nog bemoeilijken. Daarom leggen wij de Raad de volgende vraag voor. Is het werkelijk zo moeilijk om voor de externe prioriteiten van rubriek 5 een systeem van voorafgaande raadpleging op te zetten?</p>
      <p sl="es">Wij nemen nota van het voorstel van de commissaris om de wetgevingsprocedures volgend jaar beter af te stemmen op de begrotingsprocedures en danken haar van harte voor dit gebaar.</p>
      <p sl="es">Mijn felicitaties aan Carlos Costa Neves, aan Kathalijne Maria Buitenweg en ook aan Francesco Turchi voor zijn verslag inzake trans-Europese netwerken. Wij brengen tevens onze gelukwensen over aan Terence Wynn, die zich uitstekend van zijn taak als voorzitter heeft gekweten. Wij menen te mogen besluiten dat commissaris Schreyer in dit Parlement een sterke bondgenoot heeft gevonden en dat wij veel steun van de commissaris hebben ontvangen. Dit verstandshuwelijk heeft wel degelijk resultaat opgeleverd.</p>
      <p sl="es">Tot slot dank ik de Raad omdat hij de allermoeilijkste opdracht, namelijk aanwezig te zijn wanneer dat nodig is, als iets vanzelfsprekends is gaan beschouwen.</p>
    </intervention>
    <intervention id="2-133" speaker_id="4265" name="Färm" is_mep="True" mode="spoken">
      <p sl="sv">Mijnheer de Voorzitter, ook ik wil beginnen met de rapporteurs Costa Neves, Buitenweg en anderen dank te zeggen. Zij hebben niet alleen geprobeerd brede steun van het Parlement te vinden, maar ook hardnekkig vastgehouden aan onze standpunten tegenover de Raad, wat zeer belangrijk is. Ik wil ook de Raad en de Commissie bedanken. Wij hebben ons af en toe kritisch opgesteld inzake de vormen, vooral in verband met de eerste bemiddeling, maar tenslotte hebben wij toch in een constructieve geest samengewerkt.</p>
      <p sl="sv">Voor enige moeilijke kwesties is een oplossing gevonden. Het is gezien de enorme nood in Afghanistan natuurlijk uiterst belangrijk dat wij een substantieel grotere steun aan dit land hebben weten te bewerkstelligen. Persoonlijk ben ik er zeer verheugd over dat wij ook een deel van deze steun hebben kunnen bestemmen voor de medewerking van vrouwen aan de opbouw van het toekomstige Afghanistan.</p>
      <p sl="sv">Even verheugend is uiteraard het feit dat wij oplossingen hebben gevonden voor de Spaanse en de Portugese vissersvloot en voor de steun aan de grensregio’s.</p>
      <p sl="sv">Hoewel het begrotingswerk dus goed verlopen is, zien wij nog een aantal problemen voor de toekomst. Een van de grootste problemen is dat de EU-begroting onvoldoende flexibel is. Elk jaar zien wij gebeurtenissen in de wereld om ons heen, die vereisen dat de EU snel met hulpmiddelen bijdraagt. In 2000 gold dat voor Kosovo, in 2001 voor Servië en nu geldt het voor Afghanistan. Wij hebben geld voor deze onverwachte situaties losgekregen, onder andere via het flexibiliteitsinstrument, maar het proces is zeer moeilijk verlopen. Nu constateren wij bovendien de gebreken. Dit jaar moesten wij het flexibiliteitsinstrument namelijk gebruiken voor andere investeringen, in rubriek 2. Als er tegelijkertijd een crisis ontstaat zoals die in Afghanistan, wordt het probleem duidelijk. Wij moeten dan uiteraard serieus discussiëren over de weg die het Interinstitutioneel Akkoord aangeeft, namelijk herziening van het begrotingsplafond in het begrotingsplan. De Raad zegt hier automatisch nee tegen, ondanks het feit dat wij een begroting hebben waarvan grote bedragen nooit worden gebruikt! Zo ontstaat het probleem dat het Parlement geen andere mogelijkheid heeft dan elke kroon tot aan het plafond te begroten en geen marges vrij te laten voor onvoorziene gebeurtenissen, of te snijden in andere posten waaraan het Parlement hoge prioriteit toekent, en daarmee ontvangers van steun in andere delen van de wereld in de praktijk de prijs te laten betalen voor onze nieuwe behoeften op de Balkan of in Afghanistan.</p>
      <p sl="sv">Een dergelijk dilemma kunnen wij natuurlijk wel één keer oplossen, en misschien zelfs wel twee keer, maar als deze investeringen permanent dreigen te worden, als de situatie in Kosovo, Servië of Afghanistan aanleiding geeft tot meerjarenprogramma’s die boven op elkaar worden gelegd zonder dat de andere behoeften verdwijnen, dan wordt de situatie op het laatst onhoudbaar. Een van de grootste problemen van volgend jaar wordt volgens mij het vinden van nieuwe wegen om tot grotere flexibiliteit te komen. Ik juich daarom de ideeën van de Commissie toe als uitgangspunt voor de discussie in dezen, en ik hoop dat de Raad een vergelijkbare openheid zal betonen.</p>
      <p sl="sv">Een fundamentele fout is uiteraard ook de slechte tenuitvoerlegging van de EU-begroting. Wij hebben nu een aantal nieuwe methoden gelanceerd, die niet alleen neerkomen op het verhogen van de betalingen, maar waarmee wij pogen onderwerpen aan te wijzen met een volgens ons abnormale achterstand. Wij proberen nauwkeuriger eisen te formuleren met betrekking tot de profielen voor de tenuitvoerlegging; wij hebben uitvoerige discussies gevoerd over de mogelijkheden om op diverse politieke gebieden investeringen te doen; en tenslotte hebben wij, zoals de heer Wijkman reeds benadrukte, ook een nieuwe benchmarking- methode op steungebied gelanceerd. Dit zijn belangrijke stappen vooruit, maar volgens mij moeten wij in de toekomst nog verder gaan om bij de belastingbetalers het vertrouwen te herwinnen in de manier waarop wij met hun geld omgaan.</p>
      <p sl="sv">Als rapporteur voor volgend jaar zie ik uiteraard een aantal belangrijke gebieden die nauwkeurig moeten worden bestudeerd. De uitbreiding komt met de dag nader. Wij moeten eenvoudigweg niet alleen het kortetermijnperspectief bezien, maar ook het langetermijnperspectief, wanneer de uitbreiding definitief haar weerslag vindt in het begrotingsplan. Tenslotte moeten wij ook serieus kijken naar de hervorming van de Commissie.</p>
      <p sl="sv">Als wij hierin niet slagen - en het gaat daarbij niet alleen om herziening van de regelgeving, maar vooral ook van de evaluatie, de follow-up en onze omgang met het geld van de belastingbetalers - zullen wij er volgens mij ook niet in slagen om de mening van de burgers over de EU te veranderen. Wij moeten een doeltreffend beheer voeren en ervoor zorgen dat de burgers weer vertrouwen in de Unie krijgen. Dat is een van de belangrijkste taken voor de toekomstige begrotingswerkzaamheden.</p>
    </intervention>
    <intervention id="2-134" speaker_id="2306" name="Virrankoski" is_mep="True" mode="spoken">
      <p sl="fi">Mijnheer de Voorzitter, ik wil allereerst de hoofdrapporteur voor de begroting, de heer Costa Neves, van harte complimenteren met en bedanken voor de goede ontwerpbegroting en de constructieve samenwerking. Ook wil ik de mederapporteur voor de begroting, Kathalijne Buitenweg, bedanken en vooral ook de voorzitter van de Begrotingscommissie, Terence Wynn, voor het kundig en constructief leiden van de commissie.</p>
      <p sl="fi">De onderhavige begroting voor 2002 is gematigd en disciplinair. De kredieten stijgen slechts met twee procent, wat duidelijk minder is dan in de financiële vooruitzichten. Het Europees Parlement heeft een groot verantwoordelijkheidsgevoel aan den dag gelegd, wat door mijn fractie wordt gewaardeerd. In vergelijking met het eerste voorstel van de Raad is de begroting aanzienlijk verbeterd. De landbouwbegroting is realistisch. In de rubrieken 2-4 zijn meer middelen beschikbaar voor niet-betaalde verplichtingen en daarop heeft de gemeenschappelijke verklaring over het wegwerken van abnormale RAL's betrekking. De hervorming van de Commissie boekt vooruitgang en uitgaven die in werkelijkheid niet worden gedaan, zijn geschrapt. Wij waarderen het vooral dat er niet met negatieve verplichtingen ofwel ongedekte kredieten is gewerkt.</p>
      <p sl="fi">In de eerste lezing van de begroting werd gesneden in het extern beleid, onder andere in het CARDS-programma voor de westelijke Balkan. Nu heeft men die bezuinigingen grotendeels teniet kunnen doen. Voor de Balkan wordt in totaal 206,4 miljoen euro voorgesteld. Bovendien werd het CARDS-programma dit jaar al met 63 miljoen euro gefinancierd, zodat het programma al met al in overeenstemming komt met de ontwerpbegroting van de Raad. Dat was voor mijn fractie zeer belangrijk. Voor de hervorming van de Commissie worden 317 posten voorzien, wat garandeert dat die hervorming doorgang kan vinden. Daarvan zitten er 105 in de reserve en onze fractie hoopt dat in ieder geval een groot deel daarvan nog kan worden vrijgegeven. Het flexibiliteitsinstrument moest ook dit jaar weer worden gebruikt. Over het gebruik ervan werd een compromis bereikt op grond waarvan de vissersvloten van Spanje en Portugal worden geherstructureerd met 170 miljoen euro en in 2003 met nog eens 27 miljoen euro. Voor het oplossen van de problemen in de grensregio's met de nieuwe lidstaten wordt 30 miljoen euro gebruikt en volgend jaar 15 miljoen euro. Onze fractie steunt al deze maatregelen.</p>
    </intervention>
    <intervention id="2-135" speaker_id="2304" name="Seppänen" is_mep="True" mode="spoken">
      <p sl="fi">Mijnheer de Voorzitter, in de bemiddelingsvergadering tussen de Raad en het Parlement werd de meeste tijd gebruikt voor het debat over het gebruik van het flexibiliteitsinstrument. De Commissie wil voor de herstructurering van de Spaanse en Portugese vissersvloten 197 miljoen euro toezeggen, wat veel geld is. In hetzelfde verband eisen de noordse landen 50 miljoen euro voor het oplossen van de problemen in de oostelijke grensregio's. Er is besloten die nieuwe behoeften met het flexibiliteitsinstrument te financieren in rubriek 2, maar dan gedurende twee jaar. De nieuwe interpretatie van het gebruik van het flexibiliteitsinstrument toont aan dat als de politieke wil er is om iets te financieren, de regels wel flexibel zijn.</p>
      <p sl="fi">De Europese Unie heeft geen gebrek aan geld. Dat tonen de gegevens van de jaarrekening over 2000 aan. Ook het lopende jaar zal een overschot van miljarden te zien geven. In de boekhouding staan voor 40 miljard aan abnormale verplichtingen ofwel de zogeheten RAL's en het is waarschijnlijk dat het grootste gedeelte daarvan nooit zal worden besteed. De Commissie heeft geld bespaard, maar of zij daartoe politieke besluiten heeft genomen, mag worden betwijfeld. Als er zulke grote begrotingsoverschotten zijn, betekent dit dat de Commissie de begrotingsbesluiten van het Parlement niet heeft uitgevoerd. Laten we er geen doekjes om winden: de Commissie doet de besluiten van het Parlement geheel willekeurig teniet.</p>
      <p sl="fi">Vanuit de optiek van de begroting 2002 bekeken, gaat de Europese Unie op de ingeslagen weg voort, zonder stijgingen of dalingen. Er zijn geen specifieke prioriteiten en uit de begroting worden slechts lopende uitgaven gefinancierd. Als het de Raad al ontbreekt aan de ambitie het probleem van de werkloosheid aan te pakken, dan is dat ook te zien in de ontwerpbegroting van de Commissie; onze fractie staat daarom kritisch tegenover het voorontwerp.</p>
      <p sl="fi">Laat als klein detail nog genoemd zijn dat de Raad ook de te lange transporten van levende dieren niet wil stoppen. De dierenmishandeling die verband houdt met het veevervoer gaat door en dat is de schuld van de Raad Landbouw.</p>
    </intervention>
    <intervention id="2-136" speaker_id="2318" name="van Dam" is_mep="True" mode="spoken">
      <p sl="nl">Voorzitter, een oud Nederlands spreekwoord luidt: "wie wat bewaart die heeft wat". Steeds opnieuw bewees dit zijn waarde voor hen die ernaar luisterden.</p>
      <p sl="nl">Als we de begroting vaststellen is het van groot belang afdoende reserves te vormen voor onvoorziene uitgaven. Ook dit jaar bleek weer hoe nodig dat is. Daarbij denk ik in de eerste plaats aan de recente crisis in de landbouw. Helaas heeft de Commissie haar plannen voor een reserve ter hoogte van 1 miljard euro in de verplichte landbouwuitgaven opgegeven. De argumentatie van de Commissie voor haar ommezwaai grenst voor ons aan naïveteit en is op de korte termijn gericht. Ook al vallen de uitgaven voor akkerbouwgewassen, zuivelproducten, suiker, olijfolie en schapenvlees mee, met de uitgaven voor onder andere wijnbouwproducten en katoen is daarentegen juist veel meer geld gemoeid. Het meest stoort het ons dat BSE en MKZ niet meer in het woordenboek van de Commissie lijken voor te komen. Rapporteur Görlach van de Landbouwcommissie wijst terecht op de sluimerende onzekerheid over het definitieve einde van de MKZ-crisis in het Verenigd Koninkrijk en andere lidstaten, alsook op de diertransporten en het incoherente inentingsbeleid. Ook deel ik zijn vrees dat de BSE-crisis nog lang niet de wereld uit is. De recente vaststelling van een geval in Oostenrijk spreekt voor zich. Hoe wil de Commissie onvoorziene uitgaven gaan betalen? Wordt dat weer morrelen aan de in Berlijn afgesproken plafonds?</p>
      <p sl="nl">Het tweede punt betreft het flexibiliteitsinstrument. Het is opvallend dat deze middelen, een jaarlijks bedrag van maar liefst 200 miljoen euro, sinds de instelling ervan, drie jaar geleden, elk jaar volledig opgaan. Ik wil niet in twijfel trekken of de bestedingsdoelen belangrijk genoeg zijn om de financiering te verkrijgen. Het punt is echter de wijze van financiering. Waarom worden begrotingsrubrieken niet grondig doorgelicht op niet-bestede bedragen en slecht renderende begrotingslijnen?</p>
      <p sl="nl">Dit Parlement wil dicht bij de burger staan. Laat het dan doen wat een verstandige burger ook moet doen: als hij iets nieuws wil betalen, moet hij bezuinigen op iets anders.</p>
    </intervention>
    <intervention id="2-137" speaker_id="4251" name="Ilgenfritz" is_mep="True" mode="spoken">
      <p sl="de">Mijnheer de Voorzitter, de onderhandelingen met de Raad zijn weer eens niet van een leien dakje gegaan. Belangrijk is echter dat er toch nog overeenstemming is bereikt over de modernisering van de visserijvloot en over extra middelen voor de grensregio’s van de lidstaten.</p>
      <p sl="de">Welke rol de Commissie en sommige afgevaardigden in dit verband gespeeld hebben, was voor ons soms niet helemaal duidelijk. Het mag echter niet zo zijn dat de kandidaat-landen hoge steunbedragen krijgen, terwijl de grensregio’s van de lidstaten geen extra geld ontvangen. De economische situatie in deze regio’s is helaas vaak niet veel beter dan die in de kandidaat-landen.</p>
      <p sl="de">De slechte economische situatie in de grensregio’s van de lidstaten zal naar verwachting nog verergeren wanneer de nieuwe landen tot de Unie zijn toegetreden, omdat de verschillen qua hoogte van de steun – bijna al deze landen vallen onder de criteria van doelstelling 1 – de grensregio’s van de kandidaat-landen aanzienlijk zullen begunstigen. Nu al beschikken de grensregio’s van deze landen ten dele over een betere vervoersinfrastructuur dan de grensregio’s van de huidige lidstaten. Ik zou in dit verband willen verwijzen naar de Sloveense luchthaven Laibach, die moderner en veel beter ontwikkeld is dan het vliegveld Klagenfurt in het zuiden van Oostenrijk.</p>
      <p sl="de">Na de uitbreiding zal het om de reeds genoemde redenen moeilijk respectievelijk vrijwel onmogelijk worden om de kleine en middelgrote ondernemingen in de grensregio’s van de lidstaten te steunen. Wij moeten ons er echter van bewust zijn dat de burgers van deze regio’s onder deze omstandigheden de toetreding van de nieuwe lidstaten niet bepaald zullen toejuichen.</p>
    </intervention>
    <intervention id="2-138" speaker_id="1917" name="Ferber" is_mep="True" mode="spoken">
      <p sl="de">Mijnheer de Voorzitter, mijnheer de voorzitter van de Raad, mevrouw de commissaris, geachte collega’s, wij kunnen vandaag tevreden zijn omdat wij als Parlement er gezamenlijk in geslaagd zijn om tegen het aanvankelijke verzet van de Commissie in als pleitbezorger van de burgers iets voor de grensregio’s te bereiken. Ik zou alle collega’s willen bedanken die ertoe hebben bijgedragen dit belangrijke doel dat de staatshoofden en regeringsleiders in Nice hebben geformuleerd politiek gezien ook te verwezenlijken. In het bijzonder dank ik in dit verband het Belgische voorzitterschap van de Raad, dat de behoeftes van de mensen in de betrokken regio’s heeft aangevoeld en voor de nodige financiële middelen heeft gezorgd. Mevrouw de commissaris, ik ga er thans natuurlijk van uit dat de Commissie onverwijld met voorstellen komt. Op het vlak van het visserijbeleid heeft u aangetoond hiertoe in staat te zijn. Nu hoop ik dat u ook vaart zet achter de programma’s voor de grensregio’s, zodat de middelen zo snel mogelijk kunnen worden vastgelegd en ter plekke voor zinvolle projecten kunnen worden uitgegeven.</p>
      <p sl="de">Ten tweede zou ik erop willen wijzen dat in de toekomst natuurlijk gewaarborgd moet zijn dat de politieke prioriteiten en de begrotingsprocedure gesynchroniseerd worden. We zijn pas deze ochtend op de hoogte gesteld van de politieke prioriteiten van de Commissie voor 2002. Dit kan niet door de beugel. De vroegere Commissie, die ook vanwege budgettaire problemen moest aftreden, was wat betreft het vaststellen van de prioriteiten en de discussie hierover met het Parlement veel sneller en efficiënter dan de huidige. Maar aangezien de Commissie blijkbaar altijd behoefte heeft aan wat bijlessen, kan ze die van ons wel krijgen. Het beste middel daartoe is kredieten die de Commissie dringend nodig heeft in de reserve op te nemen. Ik hoop dat dit ertoe bijdraagt dat de vaststelling van de politieke prioriteiten beter wordt afgestemd op de begrotingsprocedure. Het feit dat wij op de dag waarop wij de begroting in tweede lezing behandelen pas kennis kunnen nemen van de politieke planning voor het komende jaar, is volstrekt onaanvaardbaar.</p>
      <p sl="de">Ik zou de heer Turchi willen bedanken voor zijn verslag over de trans-Europese netwerken. De Commissie zou ik in dit verband willen verzoeken te waarborgen dat wanneer middelen voor deeltrajecten of delen van netwerken uit hoofde van de communautaire begroting beschikbaar worden gesteld, ook daadwerkelijk het gehele netwerk tot stand wordt gebracht. Ik wil hier een voorbeeld uit mijn eigen land noemen. Het gaat om het belangrijke vervoersproject van Berlijn via de Brenner-basistunnel naar Verona. De bondsregering heeft de middelen voor de uitbreiding van de verbinding Berlijn-Erfurt maar al te graag in ontvangst genomen, maar vervolgens de planning Erfurt-Neurenberg van haar lijst van prioriteiten geschrapt. In een dergelijk geval moet ofwel het geld worden terugbetaald, aangezien een deeltraject alleen niet volstaat, ofwel er moet druk worden uitgeoefend om ervoor te zorgen dat ook het volgende deeltraject wordt voltooid!</p>
      <p sl="de">Tot besluit nog een paar woorden over het Europees Parlement en onze eigen begroting. Ik ben van mening dat wij zo kort voor kerst geen verlanglijstje moeten maken met mogelijke nieuwe gebouwen wanneer wij de uitbreiding ook in ruimtelijk opzicht willen verwerken. Wij moeten serieus nagaan welke echte behoefte er bestaat aan extra kantoor- en vergaderruimte. Verlanglijstjes zijn leuk, maar de kerstman vervult niet alle wensen. En dat zouden wij ook niet moeten doen. Ik zou iedereen willen bedanken voor de goede samenwerking, de rapporteurs en in het bijzonder het Belgische voorzitterschap van de Raad. Hartelijk bedankt!</p>
    </intervention>
    <intervention id="2-139" speaker_id="1910" name="Walter" is_mep="True" mode="spoken">
      <p sl="de">Mijnheer de Voorzitter, mijnheer de voorzitter van de Raad, mevrouw de commissaris Schreyer, geachte collega’s, ook ik zou Carlos, Kathalijne, Francesco, Esko, Joane en Terry willen bedanken. Zij hebben de besluitvorming van vandaag voorbereid en uitstekend werk verricht. Wij hebben een prima resultaat bereikt. Bij deze gelegenheid – de vorige keer had ik dit apart gedaan - zou ik mij ook tot de vertegenwoordiger van de Raad, de heer Vande Lanotte willen wenden. U bent na mevrouw Parly vorig jaar de tweede voorzitter van de Raad die mij in zeer goede herinnering zal blijven. Mocht dit de komende jaren zo verder gaan, dan zal zich ooit nog een echt goede, op vertrouwen gebaseerde samenwerking tussen Raad en Parlement ontwikkelen. Mevrouw de commissaris, u moet opletten – u moet ons beter behandelen, anders zullen wij het u op een dag lastig maken!</p>
      <p sl="de">Maar ik wil de voorzitter van de Raad ook iets met betrekking tot Laken zeggen. Ik heb dit reeds aangeduid: in Laken zult u het natuurlijk ook over de toekomstige structuur van de Europese Unie hebben en dan niet alleen over de in een grondwet vastgelegde structuren van de individuele instellingen. Er moet echter ook aandacht worden besteed aan de vraag hoe een in ieder opzicht transparante begroting eruit kan zien. We kunnen geen burger begrijpelijk maken dat we, zoals mevrouw de commissaris zei, op verschillende punten 4,6 miljard euro onderbesteding hebben terwijl wij hier weken en maanden moeten bakkeleien om 200 miljoen te krijgen; dat wij in acute noodsituaties de hele begroting heen en weer moeten schuiven om hierop te kunnen reageren zonder onze strategische doelstellingen op de lange termijn en onze fundamentele oriëntatie na te kunnen streven. Wij hebben dit jaar veel geld voor Afghanistan moeten uittrekken. Het is ook van groot belang dat deze mensen Europa niet alleen maar beleven als instantie die komt om mensen te bestraffen, maar ook als instantie die komt om bij de wederopbouw te helpen. Wij hebben middelen beschikbaar gesteld voor de van de visserij afhankelijke regio’s en de grensregio’s. Ook dit is heel belangrijk omdat wij hiermee naar buiten toe hebben aangetoond dat wij actuele veranderingen au sérieux nemen en ons beleid aanpassen.</p>
      <p sl="de">In dit verband zou ik een kleine kanttekening willen plaatsen. Wij hebben toch telkens weer uit Beieren gehoord dat er geld voor de grensregio’s moet komen. Maar diezelfde Beiers bekritiseren bij andere gelegenheden de regeling voor de verdeling van de uitgaven en inkomsten tussen de Duitse deelstaten. Diezelfde Beiers spreken zich er in de documenten van de CDU en de CSU over het structuurbeleid voor uit de structurele steun geheel stop te zetten. Maar bij gelegenheden als deze zijn ze er dan als de kippen bij en vragen veel meer geld. Ik heb de hulp voor de grensregio’s vol overtuiging gesteund en zal dat ook in de toekomst doen. Wij hebben ons hier allen gezamenlijk voor ingezet. Maar degenen die nu grootse perscommuniqués uitgeven zouden zich toch eens moeten afvragen hoe consequent ze eigenlijk zijn.</p>
      <p sl="de">We moeten ons ook met fundamentele dingen bezighouden. Er moet vaart worden gezet achter de hervorming van de Commissie omdat wij een moderne administratie willen hebben. Er moet werk worden gemaakt van e-learning , één van de belangrijkste aspecten voor de toekomst van een economische regio in volle ontwikkeling, zoals de Europese Unie. En dit niet alleen omdat wij onze economische kansen willen benutten, maar ook omdat moet worden voorkomen dat er een kloof ontstaat tussen degenen die het zich al vroeg kunnen veroorloven een computer aan te schaffen en degenen die hiervan zijn uitgesloten. Wij moeten met het oog op de bestrijding van het terrorisme op het vlak van Europol en Eurojust nauwer samenwerken. Het is toch te gek dat de misdadigers in een Ferrari rijden en de politie er in een Fiat Uno achteraan gaat! Ik heb deze automerken bewust genoemd omdat zij uit een bepaald land afkomstig zijn en dit land er eens over zou moeten nadenken wat het momenteel op Europees niveau uithaalt!</p>
      <p sl="de">Wij moeten echter ook op het stuk van het buitenlands beleid belangrijke vraagstukken aanpakken. We moeten aandacht blijven besteden aan de Balkan. We moeten aandacht blijven besteden aan het Middellandse-Zeegebied. Maar wij mogen ook niet voorbijgaan aan alle stille kreten om hulp in de wereld. Daarom hebben wij dit jaar ook iets voor de bestrijding van aids gedaan. Maar die stille kreten om hulp worden helaas maar al te vaak niet gehoord. Wij moeten beter luisteren. Wij mogen niet pas dan reageren wanneer wij door grote explosies in de wereld de vuist in het gezicht krijgen. De Europese Unie moet bij de samenwerking met de regio’s in de wereld die behoefte hebben aan onze hulp veel omzichtiger te werk gaan dan tot dusver het geval was. Dit betreft zowel het verlenen van voedselhulp, die het overleven waarborgt, als steun waarmee de structuren in deze landen worden verbeterd en deze zich op eigen kracht kunnen ontwikkelen zodat een goede en serieuze samenwerking tussen Europa en de gehele wereld tot stand kan komen.</p>
      <a text="(Applaus)"/>
    </intervention>
    <intervention id="2-140" speaker_id="4440" name="Jensen" is_mep="True" mode="spoken">
      <p sl="da">Mijnheer de Voorzitter, mevrouw de commissaris en mijnheer de minister, ik wil mij op een enkel punt concentreren, namelijk de kwestie aangaande de hervormingen van de Commissie, die immers een hoge prioriteit heeft, ook in de begroting van dit jaar. Een aantal sprekers heeft vandaag aangegeven dat sommige zaken in het begrotingsproces beter hadden kunnen verlopen en dat de instellingen in de toekomst beter zouden moeten samenwerken, ook al heeft dit begrotingsproces een tamelijk vreedzame ontwikkeling gekend, die van de zijde van het Parlement door de heer Costa Neves en mevrouw Buitenweg bekwaam is gestuurd.</p>
      <p sl="da">Maar ik ben ook van mening dat wij op bepaalde terreinen bij ons zelf te rade moeten gaan inzake de manier waarop wij in het Parlement te werk gaan. In de begroting voor het komende jaar is dus geld gereserveerd voor vervroegde pensioneringen en nieuwe aanstellingen teneinde te garanderen dat de Commissie over de juiste manschappen beschikt om haar taken te kunnen uitvoeren. Wij hebben in het Parlement om informatie gevraagd als voorwaarde voor de kredieten, en de Commissie heeft bij diverse gelegenheden gedetailleerd verslag gedaan van de personele situatie. Een meerderheid in de Begrotingscommissie heeft de wens uitgesproken een grote som geld te reserveren, totdat er nadere gegevens beschikbaar zijn.</p>
      <p sl="da">Ik vind dat we moeten oppassen dat we met onze eisen niet te gedetailleerd en pietluttig worden, zodat het uiteindelijke resultaat is dat we de hervormingen eerder tegenwerken dan stimuleren. We moeten er uiteraard voor zorgen dat het geld van de belastingbetalers efficiënt en transparant wordt beheerd, maar ik acht het van belang dat we onze belangstelling meer op de resultaten dan op een gedetailleerd toezicht op de administratie van de Commissie richten. Dat bevordert namelijk de verantwoordelijkheid niet. Ik vind dat wij in het Parlement de door de Commissie betoonde tegemoetkomendheid en openheid zouden moeten honoreren en de in reserve gehouden posten zouden moeten vrijgeven, of op zijn minst genoegen zouden moeten nemen met het reserveren van een lager bedrag, zodat de Commissie onder redelijke condities kan werken.</p>
    </intervention>
    <intervention id="2-141" speaker_id="4300" name="Fiebiger" is_mep="True" mode="spoken">
      <p sl="de">Mijnheer de Voorzitter, vanuit het oogpunt van Brussel is de begroting 2002 sluitend en compleet, ondanks de kritiek van de Europese Rekenkamer, die ik met grote belangstelling heb gevolgd. De besluiten van Berlijn bieden nog speelruimte, met name omdat er op dit moment blijkbaar geen behoefte is aan het afromingspotentieel van de lidstaten. Ik verwacht ten aanzien van de begroting 2002 dat de middelen uit structuurfondsen voor de ontwikkeling van plattelandsgebieden afgeroomd zullen worden, dat het overschot aan middelen ook tot en met 2006 zo veel mogelijk gelijk zal zijn aan nul, wat bereikt kan worden door de projecten die voor steun in aanmerking komen, zo snel mogelijk in behandeling te nemen en dat, maar dat heb ik al vaker gehoord, de benodigde speelruimte wordt gecreëerd om een flexibele uitwisseling tussen de projecten te waarborgen.</p>
      <p sl="de">Tegelijkertijd verwacht ik dat de Commissie nogmaals over de vraag zal nadenken of de geplande vermindering van het steunpercentage voor grote investeringen in de cohesiegebieden noodzakelijk en verantwoord is.</p>
    </intervention>
    <intervention id="2-142" speaker_id="2043" name="Dell’Alba" is_mep="True" mode="spoken">
      <p sl="fr">Mijnheer de Voorzitter, geachte collega’s, ik wil allereerst mijn bewondering uitspreken voor het voorzitterschap van de Raad en de bereidwillige opstelling ervan in dit begrotingsjaar. Ik richt mijn complimenten uiteraard aan onze rapporteurs en aan de Commissie voor een begrotingsprocedure die naar mijn idee op de goede weg is.</p>
      <p sl="fr">Ik wil niettemin drie kanttekeningen plaatsen. De eerste betreft de hervorming. Ik kan niet anders dan zeggen hoe teleurgesteld ik ben, hoe teleurgesteld wij als Parlement zijn, over de gebeurtenissen van de afgelopen dagen. Ik richt me zoals u weet niet tot u, mevrouw Schreyer, maar tot de Commissie in het algemeen en tot vice-voorzitter Kinnock. De wijze waarop Commissie en Parlement in de voorbije dagen hebben gecommuniceerd is niet bevorderlijk voor de beslissing die wij vanavond moeten nemen omtrent het vrijmaken van posten voor de hervorming, en dat is jammer.</p>
      <p sl="fr">Ik wilde mijn collega’s en met name de rapporteur attenderen op twee zaken. De Raad “Algemene Zaken” heeft gisteren het dossier “Europese politieke partijen” begraven, zo lijkt het. Daardoor wordt 7 miljoen euro wellicht onbesteedbaar, bij gebrek aan een rechtsgrondslag. Ik vraag me af, geachte rapporteur, of we donderdag niet anders kunnen stemmen. Ten tweede de lijn die betrekking heeft op de samenwerking tussen Noord en Zuid op het gebied van drugsbestrijding: dit dossier is niet goed door de Commissie gevolgd. Een verslag dat had moeten worden opgesteld, ontbreekt. Ook daar wordt onnodig geld gereserveerd voor een lijn. Ik verzoek u dan ook de stemming donderdag te wijzigen, zodat we deze lijn kunnen laten vervallen.</p>
    </intervention>
    <intervention id="2-143" speaker_id="5537" name="Naranjo Escobar" is_mep="True" mode="spoken">
      <p sl="es">Mijnheer de Voorzitter, waarde collega’s, om te beginnen herhaal ik hetgeen hier al eerder is gezegd. De inspanningen van mevrouw Buitenweg, van de voorzitter van onze commissie, en met name van onze collega Carlos Costa Neves verdienen inderdaad een woord van dank.</p>
      <p sl="es">De Unie is op een beslissend punt van haar geschiedenis aangekomen. De huidige omstandigheden vergen een begroting die is opgewassen tegen de uitdagingen die ons te wachten staan. Wij moeten eerst en vooral inzien dat binnen afzienbare tijd een debat over de middelen van de Unie en het gewicht van de communautaire begroting zal moeten worden geopend als wij althans de communautaire werkzaamheden willen bevorderen en de doelmatigheid van de Unie willen verhogen.</p>
      <p sl="es">In de eerste plaats zij erop gewezen dat in de loop van de moeizame onderhandelingen, die uiteindelijk tot een gunstig akkoord hebben geleid, vooruitgang is geboekt bij de oplossing van problemen die zich niet tot één begrotingsjaar beperken. Uit de tijdens het bemiddelingsproces afgelegde verklaringen blijkt dat er overeenstemming is bereikt over een gedragscode die transparantie in de hand werkt en op het vlak van de uitgaven een grotere doelmatigheid nastreeft. Daarom is het belangrijk dat gedurende de volgende periode, onder het Spaanse voorzitterschap, over deze essentiële regel een definitieve overeenkomst wordt bereikt, temeer daar Spanje zich bereid heeft verklaard om het Financieel Reglement op de agenda te plaatsen.</p>
      <p sl="es">Er is een oplossing gevonden voor het probleem dat is ontstaan ten gevolge van het uitblijven van een visserijovereenkomst met Marokko. Zoals de commissaris ook al zei, worden er middelen vrijgemaakt voor de vergoeding van de Spaanse en Portugese vloot en de financiering van de noodzakelijke herstructurings- en moderniseringsprogramma’s, zowel in de begroting van 2002 als voor de aflossing van de resterende tranche. Ik dank haar overigens van harte voor haar engagement. Anderzijds is het van fundamenteel belang dat het Parlement de Commissie zijn steun betuigt voor belangrijke projecten zoals de oprichting van een Europees radionavigatiesysteem, dat als GALILEO bekendstaat. Vooral nu bepaalde lidstaten beginnen terug te krabbelen, moeten wij duidelijk te verstaan geven, dat dit programma niet ter discussie mag worden gesteld en in deze fase voornamelijk met overheidsgeld moet worden ondersteund, zoals in het verslag-Turchi wordt gesuggereerd.</p>
      <p sl="es">Het is een feit dat de moeilijkheden toenemen naarmate wij de tweede helft van de geldigheidsperiode van het huidige financiële kader naderen. De reden hiervan is uiteraard dat de nieuwe behoeften en de nieuwe verplichtingen niet door de begroting worden gedekt. Ondanks de hindernissen en de tegenstrijdigheden ben ik van oordeel dat wij talloze problemen uit de weg hebben geruimd door deze begroting te onderschrijven. Zij moet derhalve als een politiek succes worden beschouwd, temeer daar het om een strakke begroting gaat die garanties biedt voor een doelmatige uitvoering. Dat zijn absolute voorwaarden voor een gezonde en duurzame economische groei.</p>
    </intervention>
    <intervention id="2-144" speaker_id="4314" name="Guy-Quint" is_mep="True" mode="spoken">
      <p sl="fr">Mijnheer de Voorzitter, mevrouw de commissaris, geachte collega’s, we zijn dan eindelijk aanbeland bij de tweede lezing, en voor wat betreft de bestuurlijke hervorming sluit ik me aan bij hetgeen voorzitter Wynn en mijn collega’s hierover hebben gezegd.</p>
      <p sl="fr">Wij hebben de Commissie in eerste lezing inderdaad vrij zwaar bekritiseerd over de hervorming. Maar u weet dat na de antwoorden die de Commissie heeft gegeven wij zeker bereid zijn deze reserves te laten varen, ook al blijven bepaalde punten ons zorgen baren, waarvan twee in het bijzonder. Ik zal deze kort aanstippen. Allereerst is er het probleem van de vervroegde pensionering; wij wachten al maanden tevergeefs op een mondelinge of schriftelijke reactie die tegemoet komt aan onze verwachtingen. Daarnaast, en dat is het tweede punt waarop ik de aandacht van het voltallige Parlement wil vestigen, is er de onduidelijkheid over de invoering van base management , en in het verlengde daarvan het uitblijven van een bevredigend antwoord van de Commissie over de toepassing van coherente wetgevings- en begrotingsprocedures bij het opstellen van toekomstige begrotingen.</p>
      <p sl="fr">Onze bezorgdheid zou worden weggenomen indien behalve de administratieve hervorming zou worden besloten tot een nog verregaandere hervorming, namelijk een interinstitutionele modus bij het opstellen van de begrotingen; deze zou veel meer aan onze wensen tegemoet komen. Indien de Raad de vragen die wij hem stellen of die de Commissie hem stelt, tijdig en op samenhangende en onderbouwde wijze zou kunnen beantwoorden, dan zou alles vanzelf gaan. Vooral wanneer de Commissie de begrotingen die wij als begrotingsautoriteit voorstellen op betrouwbare wijze zou uitvoeren, dan zou het Parlement nu echt niet aarzelen om sneller zijn vertrouwen uit te spreken en vele reserves op te heffen, met name die welke betrekking hebben op de hervorming.</p>
      <p sl="fr">Ik verzeker u dat het Parlement voorop zal blijven lopen bij de modernisering van de administratie, maar geef ons ook de garantie dat u bereid bent de werkrelaties tussen onze beide instellingen anders in te richten.</p>
    </intervention>
    <intervention id="2-145" speaker_id="1965" name="Mulder" is_mep="True" mode="spoken">
      <p sl="nl">Dank u wel, mijnheer de Voorzitter. Ook van mijn kant complimenten aan alle acteurs in deze begrotingsprocedure, die wat mij betreft dit jaar een hele goede procedure is geweest.</p>
      <p sl="nl">Wij stellen het zeer op prijs dat onder het Belgische voorzitterschap voor de eerste keer amendementen van het Parlement op de verplichte landbouwuitgaven zijn aangenomen. Het is een beetje jammer dat de Commissie de kans niet heeft gegrepen om de voorstellen van het Parlement al in de nota van wijzigingen op te nemen. In het licht van de mond- en klauwzeercrisis is het van het grootste belang dat de Europese Unie iets gaat doen aan de ontwikkeling van markervaccins en aan de ontwikkeling van verzekeringssystemen tegen dierziektes. Ik hoop nu alleen maar dat de Commissie de amendementen op deze begroting ook uitvoert, want in het verleden heb ik daar een bepaalde twijfel over gehad.</p>
      <p sl="nl">Andere amendementen die helaas niet zijn opgenomen, maar die ik ook van groot belang vind, zijn de amendementen die betrekking hebben op een kwaliteitsbeleid voor landbouwproducten. Dat betekent dan een andere kwaliteitscategorie dan de biologische productie alleen. Ik hoop dat het amendement het haalt en dat de Commissie dit amendement dit keer dan ook zal uitvoeren.</p>
      <p sl="nl">Groot punt is nog dat er nog een heleboel amendementen overblijven waarvan de Commissie voorheen heeft gezegd dat zij die niet kan of niet wil uitvoeren. De kans bestaat dat die amendementen donderdag toch worden aangenomen. Wat gaat de Commissie dan doen? Volhardt zij in haar houding of geeft zij gevolg aan de wensen van de begrotingsautoriteit?</p>
    </intervention>
    <intervention id="2-146" speaker_id="4552" name="Dover" is_mep="True" mode="spoken">
      <p sl="en">Mijnheer de Voorzitter, ik wil het even hebben over een amendement op het verslag-Turchi over trans-Europese netwerken dat ik heb ingediend. Ik heb er geen moeite mee dat telematica in zo’n programma wordt opgenomen en over het geheel steun ik het GALILEO-project. Maar het punt is dat voor de komende vijf jaar bijna 1 miljard euro is toegezegd, allemaal afkomstig van de publieke sector - ofwel van het Europees Ruimte-agentschap ofwel van de Commissie zelf. Daarentegen is door de particuliere sector slechts 200 miljoen euro aan het project toegewezen.</p>
      <p sl="en">Om die reden stel ik in mijn amendement dat het te betwijfelen valt of de particuliere sector vroeg genoeg over de brug komt. Ik stel voor dat de helft van het geld dat de Commissie het eerste jaar voor de financiering heeft bestemd, apart wordt gezet tot de particuliere sector zijn toezeggingen om aan dit project deel te nemen, is nagekomen. Ik wil het project niet torpederen. Ik weet dat er in de Raad verhitte discussies gaande zijn en diverse landen hebben hun steun voorlopig ingetrokken of hebben hun twijfels. Dat staat niet op mijn agenda. Ik wil mij er alleen van vergewissen dat de particuliere sector tijdig over de brug komt, zodat er meer vertrouwen is in het project als geheel.</p>
    </intervention>
    <intervention id="2-147" speaker_id="4436" name="Pittella" is_mep="True" mode="spoken">
      <p sl="it">Mijnheer de Voorzitter, ook ik bedank de rapporteur, de voorzitter van de Commissie en iedereen die heeft bijgedragen aan deze overeenkomst, die ik als positief en bevredigend beschouw op het vlak van de twee sleutelthema’s waarmee we ons bezig hebben gehouden: de herstructurering van de Spaans-Portugese vloot en de impact van de grensoverschrijdende regio’s op de uitbreiding. Deze twee problemen zijn niet alleen de problemen van twee landen, het zijn problemen met een Europese dimensie. Ik vraag de Commissie dus nogmaals het concept van grensoverschrijdend gebied en regio beter te definiëren. Voor ons socialisten is een grensoverschrijdende regio, die moet worden opgenomen in het proefproject en in de andere steunmaatregelen, een regio waarin een land- of zeegrens voorkomt.</p>
      <p sl="it">Ik ben dus enerzijds bedroefd over enkele bezuinigingen, bijvoorbeeld op de Balkan, maar anderzijds tevreden over de geslaagde terugvorderingen van MEDA-fondsen. In verband daarmee hoop ik dat de Commissie prioriteit zal geven aan de regionale dimensie van het partnerschap dat binnen dit programma is voorzien. We moeten ook onze tevredenheid uitspreken over e-learning , SOCRATES, LEONARDO, Europol, Eurojust en over de global help funds . Tot slot dank ik de heer Turchi voor zijn verslag.</p>
      <p sl="it">De in Essen goedgekeurde projecten moeten versneld worden uitgevoerd, de lidstaten moeten nauwer bij de uitvoering worden betrokken, maar ook moeten de grote noord-zuid-verbindingsnetwerken meer ruimte krijgen. Alleen als noord en zuid nader tot elkaar komen, kan de Europese Unie hechter worden.</p>
    </intervention>
    <intervention id="2-148" speaker_id="photo_generic" name="Schreyer" is_mep="True" mode="spoken" role="Commissie">
      <p sl="de">Mijnheer de Voorzitter, geachte afgevaardigden, ik wil graag kort op enkele opmerkingen ingaan. De heer Colom i Naval heeft erop gewezen dat de bedragen die in het kader van meerjarige programma’s overeengekomen zijn, in de wetgevingsprocedure geïndexeerd moeten worden. De Commissie kan zich niet bij dit standpunt aansluiten, omdat het dan besluitvorming over een absoluut bedrag zou betreffen. Als er dan sprake zou zijn van een ander inflatiepercentage worden nieuwe mogelijkheden in rubriek 3 geopend; een rubriek waarvan ook duidelijk gebruik wordt gemaakt en waarop het Parlement ook heel terecht een beroep doet.</p>
      <p sl="de">Veel opmerkingen hadden betrekking op de tenuitvoerlegging van de begroting. Ik wil volstaan met nog een keer in herinnering te roepen dat ook het Parlement dit jaar voor de eerste keer van het nieuwe monitoring -instrument gebruik heeft kunnen maken, waarbij de Commissie wekelijks de gegevens over de tenuitvoerlegging ter beschikking heeft gesteld. Dit is het enige parlement dat over dergelijke actuele informatie over de tenuitvoerlegging kan beschikken. In de parlementen van de lidstaten bestaat die mogelijkheid niet. Dit is daadwerkelijk een nieuwe stap vooruit en daar moeten we ook aan vast blijven houden. Uiteraard is dat voor u erg belangrijke informatie om de voortgang van de tenuitvoerlegging te kunnen volgen. Ik ben van mening dat de voorstellen waaraan wij in de resolutie vast hebben gehouden, een volgende belangrijke stap vormen voor een goede samenwerking in het kader van een adequate tenuitvoerlegging van de begroting.</p>
      <p sl="de">Het derde aspect dat in veel bijdragen naar voren is gekomen, heeft betrekking op de flexibiliteit van de begroting in haar geheel. Hoe star is het systeem waarover wij op basis van de financiële vooruitzichten beschikken? Het is al opvallend dat de Raad dit jaar voor de eerste keer bijna meteen zijn goedkeuring heeft gegeven om de flexibiliteitsinstrumenten, de flexibiliteitsreserve, voor de begroting te gebruiken. Dat geeft inderdaad het belang aan van de aanwezigheid van een instrument om dingen in evenwicht te kunnen brengen, om ze onderling op elkaar af te kunnen stemmen. Wij moeten ons natuurlijk wel afvragen of dat afdoende is.</p>
      <p sl="de">Wij bevinden ons in het derde jaar van de financiële vooruitzichten. Bij veel van onze gemeenschappelijke resultaten is er bijna sprake van een soort begrotingskunst; dat moet ook eens gezegd worden. Het is nu het derde jaar dat wij de begroting gezamenlijk op de rails gezet hebben. Ik denk dat wij met het resultaat inderdaad weer tevreden kunnen zijn – het mag gezien worden. Namens de Commissie wil ik alle betrokkenen nogmaals van harte bedanken!</p>
    </intervention>
    <intervention id="2-149" speaker_id="1538" name="De Voorzitter" is_mep="True" mode="spoken">
      <p sl="nl">Dank u, commissaris.</p>
      <p sl="nl">Het debat is gesloten.</p>
      <p sl="nl">De stemming vindt donderdag om 10.00 uur plaats.</p>
    </intervention>
  </section>
  <section id="creitem8" title="Vaststelling van de betalingen van de lidstaten aan de eigen middelen uit de BTW (ESR 1995)">
    <intervention id="2-151" speaker_id="1538" name="De Voorzitter" is_mep="True" mode="spoken">
      <p sl="nl">Aan de orde is de aanbeveling voor de tweede lezing (A5-0431/2001) van mevrouw Haug, namens de Begrotingscommissie, betreffende het gemeenschappelijk standpunt, door de Raad vastgesteld met het oog op de aanneming van een verordening van het Europees Parlement en de Raad tot wijziging van verordening nr. 2223/96, wat het gebruik van het ESR 1995 bij de vaststelling van de betalingen van de lidstaten aan de eigen middelen uit de BTW betreft (8793/1/2001 – C5-0385/2001 – 2000/0241(COD)).</p>
    </intervention>
    <intervention id="2-152" speaker_id="1914" name="Haug" is_mep="True" mode="spoken" role="rapporteur">
      <p sl="de">Mijnheer de Voorzitter, mevrouw de commissaris, mijnheer de voorzitter van de Raad, geachte collega’s, met de verordening van de Raad van juni 1996 werd een nieuw, herzien Europees systeem van geïntegreerde nationale en regionale rekeningen ingevoerd (ESR 95). Dit ESR 95 verving de vorige versie (ESR 79). De toepassing van ESR 95 is voor alle lidstaten verplicht en geldt voor alle communautaire besluiten op één na: voor de begroting en de eigen middelen blijft namelijk het oude systeem van toepassing zolang het besluit betreffende het stelsel van eigen middelen van 1994 van kracht blijft. Indertijd werd aangenomen dat er in 1999 een nieuw besluit over de eigen middelen zou worden goedgekeurd. Inmiddels weten wij dat het tot eind september 2000 geduurd heeft voordat de Raad daarvoor genoeg moed had verzameld. Tegelijkertijd heeft de Raad toen echter getracht om het tempo van het Europees Parlement te forceren. Er werd een onheilspellend scenario geschilderd voor het geval het Parlement het besluit van de Raad niet ongewijzigd zou overnemen en het, in een later stadium, aan een tweede lezing zou vasthouden.</p>
      <p sl="de">Een vertraging was volgens de Raad niet acceptabel omdat de eigen middelen uit de BTW niet op de voorgeschreven wijze ingezameld konden worden en er voor de lidstaten hoge kosten verbonden zouden zijn aan het gebruik van twee parallelle statistische inzamelingsmethoden en dergelijke. Allemaal onzin ! Alle statistische instanties hanteren sinds 2000 sowieso al het ESR-95-systeem; de gegevens van ESR 79 zijn niet eens meer beschikbaar. Inmiddels heeft de Raad dat ook formeel in punt 2 van zijn gemeenschappelijk standpunt toegegeven. Als we nu het gemeenschappelijk standpunt goedkeuren, leggen we eigenlijk achteraf een juridische basis voor een systeem dat in de praktijk al wordt toegepast.</p>
      <p sl="de">Wij hebben dus alle tijd van de wereld gehad en wij hebben geprobeerd om nog een keer nadrukkelijk te wijzen op het belang van de inkomstenkant voor het opstellen van de begroting en de financieringsvooruitzichten. De Raad heeft in zijn gemeenschappelijk standpunt alleen ingestemd met ons eerste amendement, waarin wij duidelijk maken dat de overgang van ESR 79 naar ESR 95 voor wat betreft de vaststelling van de eigen middelen uit de BTW geen effect zal hebben op het niveau van de eigen middelen, noch op het evenwicht ervan tussen de lidstaten, noch op de algehele omvang van de eigen middelen. De Raad heeft amendementen 2 en 3 echter verworpen waarmee wij een betere informatievoorziening aan de begrotingsautoriteit beogen door middel van een jaarlijks door de Commissie voor te leggen werkdocument over de stand van zaken met betrekking tot de eigen middelen waarover wij vervolgens met de Raad in discussie kunnen treden.</p>
      <p sl="de">De Commissie heeft inmiddels gelukkig een brief aan ons gestuurd waarin zij zich bereid verklaart om elk jaar een dergelijk werkdocument voor te leggen, de eerste keer in het eerste kwartaal van volgend jaar. Helaas wil de Raad niet met ons praten, omdat een dergelijk gesprek niet in het Interinstitutioneel Akkoord zou zijn voorzien. Nu weten we ook hoe het staat met die transparantie waar altijd mee geschermd wordt!</p>
      <p sl="de">Dan zijn er nog mensen die beweren dat de discussies over de eigen middelen niets te zoeken hebben in een wetgeving over statistiek. Het klopt dat wij ons niet op een Verdragsartikel, Financieel Reglement of op Interinstitutionele Akkoorden kunnen beroepen. Het klopt dat een wetgeving over statistiek niet het meest geëigende vehikel, het beste transportmiddel is voor onze verlangens. Formeel beschikken we niet over een rechtsgrond, maar wat we wel hebben is een eis en die eis luidt: Gelijke rechten voor beide takken van de begrotingsautoriteit op elk gebied van de gemeenschappelijke begroting.</p>
      <p sl="de">Als het onderwerp democratie in Laken en op de komende conventie en daaropvolgende intergouvernementele conferentie aan de orde komt, dient ook over de volledige democratische medebeslissing van het Parlement betreffende de Europese begroting te worden gesproken. Die woorden moeten daarna wel door daden worden gevolgd. Wij zijn tevreden als het resultaat luidt: volledige begrotingsrechten voor het Parlement en medebeslissing over alle uitgaven en over alle inkomsten. Bij elke andere uitkomst is het woord democratie uit de mond van leden van de Raad de stroomkosten niet waard van de microfoons waarin dat woord gesproken wordt!</p>
      <a text="(Applaus)"/>
    </intervention>
    <intervention id="2-153" speaker_id="1665" name="Garriga Polledo" is_mep="True" mode="spoken">
      <p sl="es">Mijnheer de Voorzitter, waarde collega’s, om de doelstellingen van het Verdrag betreffende de Europese Unie en met name van de Economische en Monetaire Unie te verwezenlijken heeft de Gemeenschap behoefte aan statistische instrumenten van goede kwaliteit die aan alle instellingen, regeringen en economische en sociale actoren een geheel van geharmoniseerde en betrouwbare statistieken verschaffen waarop zij hun beslissingen kunnen baseren. In die zin is het van wezenlijk belang dat de verordening wordt gewijzigd om het gebruik van het ESR 95 mogelijk te maken.</p>
      <p sl="es">Ons inziens is het nieuwe ESR 95 een aanzienlijke verbetering van de vorige versie, die uit 1979 dateert. Er is vooruitgang geboekt op het gebied van de harmonisatie van de methodologie en de nauwkeurigheid en precisie van concepten, definities, classificaties en comptabele voorschriften die moeten worden toegepast met het oog op de kwantitatieve beschrijving van de economieën van de lidstaten.</p>
      <p sl="es">Bij de overgang naar het nieuwe systeem hebben de lidstaten uiteraard ook extra verbeteringen aangebracht in de kwaliteit van hun nationale rekeningen ten gevolge van de grondige herziening van de geraadpleegde bronnen en de bij de opmaak van de rekeningen gehanteerde methoden. De in het ESR opgeslagen nationale comptabele informatie wordt in het kader van de begrotingsprocedure op velerlei wijzen gebruikt, bijvoorbeeld om de grenzen van de begrotingskredieten vast te stellen, het bruto nationaal product te berekenen, de vierde middelenbron te bepalen, enzovoorts. Desalniettemin heeft de wijziging slechts op een van deze toepassingen betrekking, namelijk op de vaststelling van de betalingen van de lidstaten aan de eigen middelen uit de BTW.</p>
      <p sl="es">In dit opzicht zijn wij met de rapporteur van oordeel dat de toepassing van dit nieuwe systeem geen effect zal hebben op het betalingsniveau van de lidstaten aangezien zij het ESR 95 reeds gebruiken om hun nationale rekeningen op te stellen. Aan een herberekening zijn heel wat kosten en risico’s verbonden. Bovendien is het nog maar de vraag of dat wel nuttig is aangezien alle deskundigen het erover eens zijn dat het gebruik van het ESR 79 of het ESR 95 bij de herweging van de belastingcijfers niet van invloed zou zijn op de uitkomst.</p>
      <p sl="es">Tot slot feliciteren wij de rapporteur omdat zij de Commissie heeft kunnen overtuigen van de noodzaak om elk jaar aan het Europees Parlement een verslag voor te leggen over de stand van zaken met betrekking tot de inzameling van de eigen middelen, het verwachte niveau van de eigen middelen voor het komende begrotingsjaar en veel voorkomende problemen in verband met het stelsel van eigen middelen. Dit zal ongetwijfeld de transparantie in de hand werken. Bovendien zal het Europees Parlement op passende wijze worden ingelicht over de ontwikkeling van de aanpassingen die nodig zijn met het oog op de harmonisatie van het nieuwe systeem.</p>
      <p sl="es">Voor het overige gaan wij volledig akkoord met de beschouwingen van de rapporteur.</p>
    </intervention>
    <intervention id="2-154" speaker_id="photo_generic" name="Solbes" is_mep="True" mode="spoken" role="Commissie">
      <p sl="es">Mijnheer de Voorzitter, geachte afgevaardigden, om te beginnen dankt de Commissie het Parlement voor zijn begrip en de goedkeuring van het gemeenschappelijk standpunt van de Raad, en met name mevrouw Haug.</p>
      <p sl="es">Zoals de heer Garriga terecht heeft onderstreept, zal de verordening de lidstaten in de gelegenheid stellen om bij de berekening van de eigen middelen uit de BTW gebruik te maken van de betere en recentere gegevens van de nationale rekeningen. Anderzijds ben ik samen met de heer Garriga van oordeel dat de verordening niet van invloed is op de begrotingsinkomsten of het evenwicht tussen de lidstaten inzake eigen middelen.</p>
      <p sl="es">Dankzij het debat in eerste lezing zijn wij tot een beter inzicht gekomen. Het heeft ons ervan overtuigd dat het Parlement op passende wijze moet worden ingelicht over de inkomstencomponent van de begroting. Als resultaat van dit debat wil ik namens de Commissie bevestigen dat wij aan het begin van elk jaar aan het Parlement een werkdocument zullen voorleggen over de stand van zaken met betrekking tot de inzameling van de eigen middelen, het verwachte niveau van de eigen middelen voor het komende begrotingsjaar en veel voorkomende problemen in verband met het stelsel van eigen middelen. Ik onderschrijf derhalve het standpunt terzake van de rapporteur, mevrouw Haug, dat hier tevens door de heer Garriga is vertolkt.</p>
      <p sl="es">Ik denk dat wij zodoende een vruchtbare samenwerking tussen de Commissie en het Parlement tot stand zullen brengen. Ik feliciteer mevrouw Haug met dit initiatief en het werk dat zij heeft verricht met het oog op de aanneming van deze weliswaar bijzonder technische, maar daarom niet minder belangrijke verordening.</p>
    </intervention>
    <intervention id="2-155" speaker_id="1538" name="De Voorzitter" is_mep="True" mode="spoken">
      <p sl="nl">Dank u, commissaris.</p>
      <p sl="nl">Het debat is gesloten.</p>
      <p sl="nl">De stemming vindt morgen om 11.30 uur plaats.</p>
    </intervention>
  </section>
  <section id="creitem9" title="Groenboek over de strafrechtelijke bescherming van de financiële belangen van de Gemeenschappen en instelling van de functie van Europees openbaar aanklager">
    <intervention id="2-157" speaker_id="1538" name="De Voorzitter" is_mep="True" mode="spoken">
      <p sl="nl">Aan de orde is de mededeling van de Commissie over het Groenboek over de strafrechtelijke bescherming van de financiële belangen van de Gemeenschappen en instelling van de functie van Europees openbaar aanklager.</p>
    </intervention>
    <intervention id="2-158" speaker_id="photo_generic" name="Schreyer" is_mep="True" mode="spoken" role="Commissie">
      <p sl="de">Mijnheer de Voorzitter, geachte afgevaardigden, de bestrijding van fraude met financiële middelen van de Europese Unie, heeft een hoge prioriteit voor de Commissie. De Commissie weet dat het Europees Parlement op dat gebied als belangrijkste bondgenoot aan haar zijde staat. Het college van commissarissen heeft vandaag het Groenboek dat ik heb voorgelegd over de strafrechtelijke bescherming van de financiële belangen van de Gemeenschappen en de instelling van de functie van Europees openbaar aanklager unaniem goedgekeurd. Met de aanvaarding van dit Groenboek zo vlak voor de Europese Raad in Laken heeft de Commissie een duidelijk politiek signaal gegeven.</p>
      <p sl="de">Wij hebben bij de bestrijding van fraude al het een en ander bereikt. Dat geldt met name voor de samenwerking met de lidstaten. Op dat gebied verricht OLAF goed werk. De Commissie heeft ook veel ondernomen op het terrein van de preventie. In de toekomst worden bijvoorbeeld alle wetgevingsvoorstellen door OLAF onderzocht op hun fraudebestendigheid. Aan de andere kant bestaan er wat de strafrechtelijke dimensie van de Europese fraudebestrijding betreft nog steeds aanzienlijke lacunes.</p>
      <p sl="de">Wij hebben voor de strafrechtelijke vervolging een consequente Europese aanpak nodig. De vervolging van grensoverschrijdende fraudegevallen met communautaire middelen houdt nog te vaak op aan de grenzen van niet slechts vijftien, maar zeventien verschillende rechtsordes. Dat aantal zal door de uitbreiding zelfs nog groter worden.</p>
      <p sl="de">Er ontbreekt een effectief instrument om tot strafvervolging over te gaan op basis van de administratieve onderzoeken van OLAF en van de nationale onderzoeken, zodat die onderzoeken niet langer aan de grenzen doodlopen. Daarom heeft de Commissie al in september 2000 in het kader van de intergouvernementele conferentie in Nice een voorstel ingediend voor de instelling van een functie van Europees aanklager voor de strafrechtelijke bescherming van de financiële belangen van de Gemeenschappen. Een Europees financieel openbaar aanklager zou op kwalitatief gebied een volledig nieuwe ontwikkeling zijn. Het zou voor de strafrechtelijke fraudebestrijding daadwerkelijk een innovatieve stap betekenen.</p>
      <p sl="de">De regeringsleiders en staatshoofden hebben dit voorstel van de Commissie toentertijd helaas niet opgepakt. Het onderwerp is echter veel te belangrijk om in een of andere lade weg te stoppen. Ik heb daarop dan ook onmiddellijk besloten om een Groenboek samen te stellen waarin het voorstel voor een Europees openbaar aanklager nader wordt uitgelegd en waarin gedemonstreerd wordt hoe die openbaar aanklager in de praktijk zou kunnen functioneren. De periode tot de volgende herziening van de Verdragen dient zo optimaal mogelijk benut te worden om op vragen en scepsis in de lidstaten te reageren. Die lidstaten hebben overigens keer op keer verzocht om een concrete uitwerking van dit systeem.</p>
      <p sl="de">In het EG-Verdrag zelf zou namelijk alleen maar de benoeming van een Europees aanklager, zijn ambtsontheffing, zijn taken en de belangrijkste kenmerken van het ambt geregeld moeten worden. Alle andere modaliteiten, zoals de status en werkwijze van de openbaar aanklager dienen in het afgeleide recht geregeld te worden. Dat zijn ook precies de onderwerpen die in het Groenboek aan de orde komen.</p>
      <p sl="de">Op welke manier en op wiens initiatief komt de openbaar aanklager in actie? Welke bevoegdheden heeft hij? Wie controleert de activiteiten van de openbaar aanklager? Hoe verloopt de samenwerking met de nationale instanties op het gebied van de strafrechtelijke vervolging? Hoe zien de rechtspositie en de structuur van de financieel openbaar aanklager eruit?</p>
      <p sl="de">Het Groenboek stelt voor deze vragen verschillende opties ter discussie. De Commissie geeft echter ook duidelijk haar voorkeuren aan voor het opbouwen van een samenhangend systeem. Wat is het algemene uitgangspunt van het voorstel van de Commissie? Wat zijn de richtsnoeren van het Groenboek? Het algemene uitgangspunt van de Commissie is erop gericht om op Europees niveau uitsluitend de absoluut noodzakelijke kwesties te regelen en voor de rest zo veel mogelijk op het nationale recht en de nationale systemen terug te vallen.</p>
      <p sl="de">In onze voorstellen wordt het subsidiariteits- en evenredigheidsbeginsel dan ook volledig gerespecteerd. De financieel openbaar aanklager zou een aanzienlijke meerwaarde voor de strafrechtelijke fraudebestrijding opleveren, zonder dat de nationale justitiële systemen volledig overhoop worden gehaald. Wat betekent dat meer concreet?</p>
      <p sl="de">De oorspronkelijkheid van het voorstel is gelegen in het feit dat de Europees financieel openbaar aanklager de onderzoeken en strafvervolging weliswaar op Europees niveau centraal aanstuurt, maar dat hij zelf decentraal georganiseerd is en dat voor concrete maatregelen het beginsel van de wederzijdse erkenning doorslaggevend is. Daardoor ontstaat een gemeenschappelijke onderzoeks- en strafvervolgingsruimte in Europa voor de bescherming van de financiële belangen van de Gemeenschappen.</p>
      <p sl="de">Na het afronden van de onderzoeksfases dient de Europees openbaar aanklager een aanklacht in bij de bevoegde nationale rechter van de lidstaat. De gerechtelijke procedure zelf, met inbegrip van de totstandkoming van het vonnis, dient op basis van het nationale recht plaats te vinden. De Commissie stelt dus een decentrale structuur voor. De Europees openbaar aanklager dient in de lidstaten op zogenaamde “gedelegeerde nationale openbare aanklagers” te steunen die een Europese taakstelling hebben.</p>
      <p sl="de">Wat de procedure betreft, dient de Europees openbaar aanklager gebruik te kunnen maken van het brede scala aan nationale onderzoeksinstrumenten. De openbare aanklagers dienen dus een beroep te doen op de ondersteuning van nationale of regionale opsporingsautoriteiten, zoals bijvoorbeeld de recherche. Het beginsel van de wederzijdse erkenning dient er daarbij toe te leiden dat deze onderzoekshandelingen in het gehele gebied van de Gemeenschap automatische geldingskracht hebben. Dat geldt eveneens voor de erkenning van bewijsmateriaal en voor de rechterlijke controle op de handelingen van de Europees openbaar aanklager.</p>
      <p sl="de">De opdracht voor bijvoorbeeld een huiszoeking of een telefoontap waarvoor op basis van het nationale recht in een bepaalde lidstaat opdracht is gegeven nadat toestemming is verkregen van een nationale rechter, zou in het totale gebied van de Gemeenschap geldingskracht moeten hebben. Door dit uitgangspunt worden de nationale rechtsordes gerespecteerd. Tegelijkertijd zorgt het beginsel van de wederzijdse erkenning ervoor dat de gemeenschappelijke onderzoeksruimte werkelijkheid wordt.</p>
      <p sl="de">De Commissie is ook van mening dat de nationale gerechtelijke instanties in staat moeten zijn om de justitiële controle op de handelingen van de Europees openbaar aanklager uit te voeren, zodat een Europese rechtbank voor strafzaken niet absoluut noodzakelijk is. Wat de strafbare feiten betreft die een Europees openbaar aanklager zou mogen vervolgen, is volgens de Commissie ook geen autonoom Europees Wetboek van Strafrecht noodzakelijk. Ons voorstel gaat eerder in de richting van een minimale harmonisering, die echter wel verder dient te gaan dan het niveau van de voorgestelde richtlijn aangaande de bescherming van de financiële belangen van de Gemeenschappen en daarmee ook verder dient te gaan dan de strafbare feiten zoals opgenomen in de overeenkomst van 1995. Alle strafbare feiten ten nadele van de financiële belangen van de Gemeenschappen dienen voor strafvervolging in aanmerking te komen, dus bijvoorbeeld ook fraude bij aanbestedingen en schendingen van de geheimhoudingsplicht met nadelige gevolgen voor de Gemeenschapsbelangen.</p>
      <p sl="de">Wij vinden ook dat er uniforme regelingen nodig zijn voor zowel de strafmaten als de verjaringstermijnen. Daarom is het gehele Groenboek ook nauwgezet samengesteld op basis van het subsidiariteits- en evenredigheidsbeginsel, terwijl tegelijkertijd een effectief functioneren van de Europees openbaar aanklager gewaarborgd wordt. Ik ben van mening dat wij een goed evenwicht gevonden hebben dat wellicht ook sommige sceptici kan overtuigen.</p>
      <p sl="de">Het concept voor een Europees financieel openbaar aanklager past naadloos binnen het streven naar een Europa van rechtvaardigheid. Ik heb het Groenboek in nauwe samenwerking met commissaris Vitorino opgesteld. De diensten van OLAF hebben in dit verband voortdurend contact gehad met de diensten van het Directoraat-generaal van de heer Vitorino. Door de nieuwe doorbraken die we nu eindelijk op het gebied van de justitiële samenwerking van de lidstaten bij strafzaken gerealiseerd hebben, worden gunstige randvoorwaarden gecreëerd voor de instelling van de functie van Europees openbaar aanklager. Ik noem als voorbeeld het Europese arrestatiebevel dat hopelijk ook tijdens de Europese Raad in Laken aangenomen zal worden. Ik noem ook Eurojust. Eurojust is geen concurrerende instantie voor de Europees openbaar aanklager, maar vormt hier eerder een goede aanvulling op.</p>
      <p sl="de">Ik verwacht dat dit Groenboek zal leiden tot een brede en objectieve discussie met alle betrokkenen over de instelling van een Europees openbaar aanklager en zijn manier van functioneren, met name natuurlijk ook een discussie met de praktijkmensen, zoals rechters en openbare aanklagers in de lidstaten. Ik zou het Europees Parlement, als drijvende kracht achter dit idee, willen verzoeken om actief aan deze discussie deel te nemen en om als motor voor het debat in de lidstaten te fungeren. Wij hebben voor ons voorstel een zo breed mogelijke feedback nodig.</p>
      <p sl="de">Het streven is erop gericht om eind 2002 of begin 2003, na de evaluatie van de resultaten van de raadpleging, een voorstel over te leggen aan de conventie ter voorbereiding van de volgende intergouvernementele conferentie. Doelstelling daarbij is dat de functie van Europees financieel openbaar aanklager bij de volgende Verdragsherziening in de Verdragen verankerd wordt. Daarvoor hebben we een lange adem nodig. Ik ben echter optimistisch: Gezamenlijk en met steun van het Europees Parlement kan dit doel verwezenlijkt worden.</p>
      <a text="(Applaus)"/>
    </intervention>
    <intervention id="2-159" speaker_id="1188" name="Theato" is_mep="True" mode="spoken">
      <p sl="de">Mijnheer de Voorzitter, ik richt me in het bijzonder tot u, mevrouw de commissaris Schreyer. U hebt mij veertien dagen geleden betiteld als protagoniste van de Europese openbare aanklager voor financiële zaken. Ik beschouw dat als een eretitel en die mag misschien ook wel voor u gelden. We hebben nu immers datgene bereikt wat we begin jaren negentig al wilden bereiken. Dat wil zeggen, een Groenboek en op basis daarvan straks een Verdragswijziging. Wel vind ik dat het tijdpad wat korter moet. Uit uw woorden maak ik op dat we pas in 2006 of 2007 zo’n openbaar aanklager zullen hebben. We staan dus aan uw kant maar we willen het proces bespoedigen. Daarom wil ik u vragen of u het tijdschema zodanig wilt inkorten dat we het doel bereiken en - bij alle subsidiariteit - past u er alstublieft voor op dat het geen omslachtig, traag en inefficiënt proces wordt. Dat is belangrijk als we met deze openbare aanklager inderdaad een stukje verder willen komen. De burgers verlangen dat van ons en het is goed voor Europa wanneer we duidelijk maken dat we de Europese financiën bewaken.</p>
    </intervention>
    <intervention id="2-160" speaker_id="photo_generic" name="Schreyer" is_mep="True" mode="spoken" role="Commissie">
      <p sl="de">Mijnheer de Voorzitter, ik wil op een aantal punten ingaan. In de eerste plaats is het inderdaad zo dat u de protagoniste van dit idee bent en zich daar al lange tijd voor inzet. We verkeren nu denk ik in een fase waarin het heel belangrijk is om concreet te worden. Dat is ook op de Top van Nice wel gebleken. Het ging om de vraag wat dit precies moest inhouden, een vraag die graag wordt aangegrepen om te zeggen dat het hele idee maar even moet wachten.</p>
      <p sl="de">De tijdsplanning ziet er min of meer als volgt uit: de consultatiefase loopt tot juni 2002; voor de volgende intergouvernementele conferentie wordt weer een Verdragswijziging gelanceerd maar het is de bedoeling om tegelijkertijd voorstellen te doen voor afgeleide wetgeving, dus over de werkwijze, over kwesties als de toelating van bewijsmiddelen, enzovoort. Op die manier wordt de tijd voor beide zaken benut zodat we het idee niet alleen op papier zo snel mogelijk realiseren maar er ook voor zorgen dat de instelling zelf er zo snel mogelijk komt.</p>
    </intervention>
    <intervention id="2-161" speaker_id="4517" name="Heaton-Harris" is_mep="True" mode="spoken">
      <p sl="en">Ten eerste wil ik graag kwijt dat de vorige spreker, mijn illustere commissievoorzitter, niet helemaal eerlijk was omdat er niet echt behoefte is aan een Europese openbare aanklager. Pas twee weken geleden hebben we in het Parlement gezien dat grote stukken van haar eigen verslag werden geschrapt omdat er verwijzingen naar zo’n orgaan in stonden.</p>
      <p sl="en">Er zal wel sprake zijn van enige verdeeldheid tussen de verschillende politieke partijen in dit Parlement, maar velen maken zich zorgen over waar dit toe zal leiden. Ik denk niet dat u naar ons toe helemaal eerlijk was, commissaris, toen u zei dat het niet verder dan dat zou gaan. Leidt het tot een corpus juris ? Als u deze vraag met nee beantwoordt, kunt u dit dan verenigen met het antwoord dat mevrouw Delmas-Marty een maand geleden gaf? Mevrouw Delmas-Marty is het voormalig hoofd van het toezichthoudende orgaan van OLAF en zij heeft diverse boeken over dit onderwerp geschreven. Haar antwoord was ja - een Europese openbare aanklager leidt welhaast zeker tot een corpus juris , één rechtssysteem voor de gehele Europese Unie.</p>
      <p sl="en">Wat zouden de kernbevoegdheden van de Europese openbare aanklager zijn? Welke bevoegdheden zou hij of zij hebben? Wat zijn de financiële belangen van de Gemeenschappen? U negeert toch niet de politieke signalen afkomstig van de Raad - vele landen zijn hier tegen - en het Parlement dat, zoals ik aan het begin reeds zei, twee weken geleden diverse zaken in verband met de Europese openbare aanklager heeft afgewezen?</p>
    </intervention>
    <intervention id="2-163" speaker_id="photo_generic" name="Schreyer" is_mep="True" mode="spoken" role="Commissie">
      <p sl="de">Mijnheer Heaton-Harris, twee weken geleden ging het debat over de richtlijn betreffende de strafrechtelijke bescherming van de financiële belangen van de Gemeenschap. In deze richtlijn worden de strafbare feiten fraude, corruptie en het witwassen van geld gedefinieerd op een wijze waarover alle lidstaten, inclusief het Verenigd Koninkrijk, het in 1995 al eens waren geworden. Een en ander was echter nog niet in werking getreden en om die reden werd toen door de Commissie voorgesteld om het in een richtlijn te op te nemen.</p>
      <p sl="de">Het Europees Parlement was evenals de Commissie van mening dat deze richtlijn niet de juiste plaats was om de instelling van een openbaar aanklager te regelen. Naar de mening van zowel de Commissie als het Parlement kan het instellen van een Europees openbaar aanklager namelijk niet door middel van een richtlijn worden geregeld. Daar is een Verdragswijziging voor nodig. Dat was de reden waarom het Parlement het voorstel van een van zijn leden om dit al in de richtlijn te regelen, geschrapt heeft. Dat was echter geen uitspraak tegen de Europese openbare aanklager. Ik denk dat we dat hier nog een keer moeten vaststellen.</p>
      <p sl="de">Nu vraagt u terecht: “Wat zouden de taken van die Europese openbare aanklager moeten zijn?” In de eerste plaats leidt en coördineert hij de maatregelen voor strafvervolging. Ook wordt hij belast met de opsporing. Het opsporingsonderzoek zelf zou dan echter volgens nationaal recht moeten plaatsvinden. Na het vergaren van bezwarend dan wel ontlastend bewijsmateriaal moet de Europese openbare aanklager het recht hebben om op basis van dat materiaal tot vervolging over te gaan. Dat zou dan ook weer volgens nationaal recht voor een nationale rechtbank moeten gebeuren. Het is dus niet de bedoeling een groot nieuw apparaat te creëren of een nieuw Europees Wetboek van Strafrecht samen te stellen. We weten immers hoeveel scepsis daarover nog bestaat. We hebben in het Groenboek veel van dit soort gevallen opgesomd. We kennen bijvoorbeeld tot nu toe de volgende regeling: wanneer in een lidstaat bewijsmateriaal is verzameld dat vervolgens in een transnationaal proces - omdat de misdaad transnationaal is - ook aan een ander gerecht moet worden voorgelegd, dan wordt bijvoorbeeld gezegd: “Nee, het gaat om administratiefrechtelijk verkregen bewijs, dat erkennen wij niet.” Vaak is het dan zo dat men over heel veel bewijzen beschikt dat er sprake is van fraude met de Europese begroting, maar dat die bewijzen min of meer - ik wil niet zeggen bureaucratisch maar juridisch - worden weggeredeneerd omdat die verschillen er nu eenmaal zijn. Ik denk dat dat echt niet de bedoeling kan zijn van de burgers en ook niet van het Europees Parlement. Ik zou u willen vragen, mijnheer Heaton-Harris, dit voorstel zonder vooringenomenheid te beoordelen. We hebben immers gezegd dat wij ons ertoe verplichten het subsidiariteitsbeginsel toe te passen, maar we willen natuurlijk ook een effectieve strafrechtelijke bescherming van de belangen van de Gemeenschap.</p>
    </intervention>
    <intervention id="2-164" speaker_id="4751" name="Staes" is_mep="True" mode="spoken">
      <p sl="nl">Voorzitter, mevrouw de commissaris, collega's, ik wil allereerst afstand nemen van de opmerkingen van de heer Chris Heaton-Harris en ik denk dat mevrouw de commissaris op een heel degelijke manier het kader heeft geschetst waarbinnen de amendementen op het verslag-Theato zijn verworpen in dit Parlement. Dit is inderdaad de juiste verklaring.</p>
      <p sl="nl">Ik wil me aansluiten bij de woorden van mevrouw Theato en aandringen op spoed. Mevrouw de commissaris, u kondigt nu een tijdspad aan voor het instellen van de functie van Europese Openbare Aanklager dat inderdaad zeer traag is. U zal een voorstel doen na de raadpleging over het Groenboek in de loop van of eind 2002, begin 2003, een Verdragswijziging in 2004, inwerkingtreding 2006-2007, geef toe: dit is toch allemaal een ver-van-mijn-bed show. Ik zou erop willen wijzen dat het Comité van onafhankelijke deskundigen indertijd in reactie op het ontslag van de Commissie-Santer een aantal suggesties heeft gedaan om sneller te werken en niet in een meerfasenplan te gaan werken. Ik zou u willen vragen of u elementen van die voorstellen van de deskundigen heeft overgenomen in het Groenboek en of u ze in overweging wilt nemen, zodat met de instelling van de functie van Europees Openbare Aanklager nu al van start kan worden gegaan.</p>
    </intervention>
    <intervention id="2-165" speaker_id="photo_generic" name="Schreyer" is_mep="True" mode="spoken" role="Commissie">
      <p sl="de">Voorzitter, de Commissie heeft destijds voor de intergouvernementele conferentie in Nice een voorstel tot wijziging van het Verdrag ingediend. Als dat er doorgekomen zou zijn, dan zou bij wijze van spreken met de ratificatie de rechtsgrondslag geschapen zijn. De Raad heeft anders beslist en het voorstel helemaal niet in behandeling genomen. Nu moeten we inderdaad wachten totdat de volgende intergouvernementele conferentie een Verdragswijziging doorvoert teneinde de openbare aanklager daadwerkelijk te kunnen aanstellen. Maar ik zei al dat we de tijd nu natuurlijk zullen gebruiken en niet gewoon maar zullen afwachten. We zullen de tijd benutten om in de consultatiefase het best mogelijke model uit te werken. Vervolgens zullen we beraadslagen over de werkwijze, over organisatie, status, bewijzen, over verjaringstermijnen, kortom over alle vraagstukken die moeten worden opgelost. Ik ga er van uit dat we in de Commissie begrotingscontrole intensieve en concrete debatten over de gestelde vragen zullen voeren.</p>
    </intervention>
    <intervention id="2-166" speaker_id="4293" name="Stauner" is_mep="True" mode="spoken">
      <p sl="de">Mijnheer de Voorzitter, beste collega’s, ik wil het ook over de kwestie van het tijdpad hebben en wel in de geest van de vorige spreker. Er is voor twee miljard aan frauduleuze praktijken en onregelmatigheden aan het licht gebracht. De uitbreiding van de EU stelt u en ons - ook in financiële zin - voor grote uitdagingen. Ik denk dan ook niet, mevrouw de commissaris, dat u het zich kunt permitteren om echt tot het jaar 2006 te wachten. Ik bedoel dat er werkelijk haast is geboden en u hoeft toch ook helemaal niet te wachten. U weet toch net zo goed als wij, u kent ons verslag, u kent de voorstellen die zijn gedaan, dat u met de eerste fase, de startfase, heel goed zonder wijziging van het EG-Verdrag een begin kunt maken. Zowel het comité van deskundigen dat in 1999 voorstellen heeft gedaan voor een hervorming van de Commissie als de commissie van toezicht voor het OLAF in haar laatste jaarverslag heeft u op deze twee fases gewezen. Gelet op de urgentie vraag ik u: “Waarom aarzelt u nog? Waarom schuift u het nu weer op de lange baan, tot 2006? Waarom weifelt u en begint u er niet meteen aan zoals door ons het laatst in het verslag-Bösch werd gevraagd?”</p>
    </intervention>
    <intervention id="2-167" speaker_id="photo_generic" name="Schreyer" is_mep="True" mode="spoken" role="Commissie">
      <p sl="de">Mijnheer de Voorzitter, mevrouw de afgevaardigde, de Commissie heeft niet de bevoegdheid om een openbaar aanklager te benoemen die strafbare feiten in de lidstaten kan vervolgen en zaken voor de rechter kan brengen. Dat is nu eenmaal niet zo. De Europese Unie is gegrondvest op een veelomvattend Verdrag waarmee de lidstaten bevoegdheden afstaan aan het Europees niveau.</p>
      <p sl="de">De lidstaten hebben ons tot nu toe geen bevoegdheid verleend, een Europees openbaar aanklager aan te stellen. De bevoegdheid voor het instellen van strafvervolging moet eerst op Europees niveau worden gefundeerd. Dat betekent dat daarvoor een Verdragswijziging nodig is en er moet natuurlijk een effectief instrument worden gecreëerd waarmee grensoverschrijdende delicten daadwerkelijk in alle lidstaten op efficiënte wijze kunnen worden vervolgd. Daarbij gaat het niet alleen om het leiden van het opsporingsonderzoek maar ook om de strafvervolging, zodat de vervolging van een strafbaar feit ook leidt tot een strafvordering en tenslotte tot een straf. Dat is de procedure die we moeten volgen. U kunt nu zeggen dat u een andere Europese Unie wilt, maar ik moet u ook zeggen dat de Commissie de hoedster is van de Verdragen. Daarom moeten wij iets voorstellen dat rekening houdt met de bevoegdheden. Dit voorstel is mijns inziens veelbelovend en ik hoop dat we hiermee ook de sceptici kunnen overtuigen.</p>
    </intervention>
    <intervention id="2-168" speaker_id="2171" name="Morgan" is_mep="True" mode="spoken">
      <p sl="en">Mijnheer de Voorzitter, ik heb alleen maar een paar vragen. Het spijt me dat ik niet bij het begin aanwezig was. Ten eerste, denkt u niet dat de heer Heaton-Harris het licht op groen zet voor fraudeurs? De afgelopen vijf jaar zijn slechts twee personen voor fraude jegens de EU vervolgd. Als hij niet met alternatieven komt, zet hij in feite het licht op groen. Graag uw reactie hierop.</p>
      <p sl="en">Ten tweede, hoe overtuigt u de lidstaten die tegen het idee van een Europese openbare aanklager zijn, zoals mijn eigen land, dat in dit opzicht op een dwaalspoor zit?</p>
      <p sl="en">Ten derde, hoe wordt de Europees openbaar aanklager benoemd? En, ten vierde, ben u het niet met mij eens dat het van belang is niet te hard van stapel te lopen en vindt u ook niet dat dit voorstel ontoereikend is? Met ander woorden, Eurojust werkt gewoon niet.</p>
    </intervention>
    <intervention id="2-169" speaker_id="1033" name="De Voorzitter" is_mep="True" mode="spoken">
      <p sl="nl">Mevrouw Schreyer, ik zou ook u willen verzoeken het kort te maken. Hartelijk dank.</p>
    </intervention>
    <intervention id="2-170" speaker_id="photo_generic" name="Schreyer" is_mep="True" mode="spoken" role="Commissie">
      <p sl="de">Voorzitter, zoals ik gezegd heb is de verhouding met Eurojust complementair. De Europese openbare aanklager die hier wordt voorgesteld houdt verband met de bescherming van de Gemeenschapsbelangen op financieel gebied. Eurojust houdt zich bezig met andere terreinen van zware criminaliteit. Natuurlijk moet er tussen beide een koppeling bestaan, ook met het oog op de uitwisseling van informatie, uiteraard met inachtneming van de regels voor bescherming tegen misbruik van persoonlijke gegevens. Ze vullen elkaar dus aan.</p>
      <p sl="de">Ten aanzien van de benoeming moeten verschillende procedures worden onderscheiden. Ten eerste moet er een procedure komen voor de benoeming van de Europese openbare aanklager, die als het ware het openbaar ministerie vertegenwoordigt. De nationale Europese openbare ministeries of hun afgevaardigden willen echter een decentrale structuur. Zij zouden dan worden benoemd volgens het geldende recht van de verdragsstaat. Ik geloof niet dat de heer Heaton-Harris de fraudeurs wil beschermen. Het gaat er natuurlijk om welke stappen nodig zijn voor een efficiënte bescherming. Ik zeg het nog een keer: we hebben een Gemeenschapsbegroting, we hebben Gemeenschapsfinanciën, we hebben een gemeenschappelijke interne markt. In zoverre bestaan er op juridisch gebied geen grenzen meer. We hebben echter nog wel zeventien verschillende rechtssystemen; het Verenigd Koninkrijk kent immers drie verschillende rechtssystemen. Die vormen dan inderdaad een obstakel, wat ertoe leidt dat een eventuele strafrechtelijke vervolging veel gebreken zal vertonen en die gebreken moeten we uit de weg ruimen.</p>
    </intervention>
    <intervention id="2-171" speaker_id="1965" name="Mulder" is_mep="True" mode="spoken">
      <p sl="nl">Dank u wel Voorzitter. Het klinkt allemaal bemoedigend wat de commissaris zegt. Een hele korte vraag: hoe ziet zij de samenwerking van de voorgestelde aanklager met het OLAF?</p>
    </intervention>
    <intervention id="2-172" speaker_id="photo_generic" name="Schreyer" is_mep="True" mode="spoken" role="Commissie">
      <p sl="de">Mijnheer de afgevaardigde, ook daarvoor zijn er natuurlijk verschillende mogelijkheden. In de eerste plaats kan het OLAF zijn huidige taak voortzetten en administratiefrechtelijk onderzoek doen. Daarbij zou dan uiteraard wel moeten worden geregeld dat het OLAF de onderzoeksresultaten ter kennis kan brengen van de openbare aanklager en dat deze met de bijeengebrachte informatie ook iets kan doen. Een andere mogelijkheid is dat het OLAF zelf opsporingstaken krijgt, dus niet alleen met onderzoekstaken maar ook met opsporingstaken wordt belast. We hebben dat nu bewust in het debat niet op de voorgrond geplaatst, want dan zou achteraf worden gezegd dat we op zoek zouden zijn naar een bepaalde taak voor het OLAF. Dit is eigenlijk een vraag die op basis van het totaalplaatje beantwoord zal moeten worden. Ik kan er slechts nog een keer op wijzen dat het hier niet om concurrerende ideeën gaat maar om een Witboek dat mede door het OLAF is opgesteld. Het OLAF zit immers altijd met het probleem dat het bewijsmateriaal of informatie heeft verzameld en vervolgens maar moet afwachten of een nationaal openbaar ministerie van dat materiaal kennisneemt en tot actie overgaat. Juist voor het werk van het OLAF zou het echt een gunstige ontwikkeling zijn wanneer die Europese openbare aanklager voor financiële zaken er zou komen.</p>
    </intervention>
    <intervention id="2-173" speaker_id="1033" name="De Voorzitter" is_mep="True" mode="spoken">
      <p sl="nl">Hartelijk dank, mevrouw de commisssaris.</p>
      <p sl="nl">Het debat is gesloten. Verdere discussie is nu niet meer mogelijk. U wordt geacht het Reglement te kennen en toe te passen.</p>
    </intervention>
  </section>
  <section id="creitem10" title="Vragenuur (Commissie)">
    <intervention id="2-175" speaker_id="1033" name="De Voorzitter" is_mep="True" mode="spoken">
      <p sl="nl">Aan de orde is het vragenuur voor vragen aan de Commissie (B5-0536/2001).</p>
      <p sl="nl">Eerste deel</p>
    </intervention>
    <intervention id="2-176" speaker_id="1033" name="De Voorzitter" is_mep="True" mode="spoken">
      <p sl="nl">Vraag nr. 39 van William Francis Newton Dunn (H-0878/01):</p>
      <p sl="nl">Betreft: Beveiliging van de buitengrenzen van de Europese Unie na haar uitbreiding</p>
      <p sl="nl">Slovenië heeft ongeveer 370 grensovergangen met zijn buurland Kroatië, maar de regering heeft op het ogenblik geen geld om er meer dan ongeveer 90 van te bemannen. Met andere woorden: ongeveer 270 grensovergangen staan op het ogenblik wagenwijd open. Wat zijn de plannen van de Europese Commissie, gezien de terreur, georganiseerde misdaad en clandestiene migraties, om de grenzen van de Europese Unie na haar uitbreiding te beveiligen?</p>
    </intervention>
    <intervention id="2-177" speaker_id="photo_generic" name="Nielson" is_mep="True" mode="spoken" role="Commissie">
      <p sl="en">Mijnheer de Voorzitter, een van de toekomstige buitengrenzen van de Europese Unie loopt vermoedelijk langs de grens tussen Slovenië en Kroatië. Er zijn 36 grensovergangen waar je legaal de grens kunt oversteken. De getallen die het geachte parlementslid noemt slaan op plaatsen waar het fysiek gezien mogelijk is de grens tussen Kroatië en Slovenië over te steken, maar waar dit wettelijk niet is toegestaan - bijvoorbeeld, voetpaden, wegen en bruggen. Ik ben het met het geachte parlementslid eens dat dit - letterlijk - de realiteit in het veld is en dat dit aandacht behoeft.</p>
      <p sl="en">De Commissie herinnert eraan dat Slovenië bij toetreding de controle aan de buitengrenzen op een hoger peil moet zien te krijgen. De Commissie schenkt veel aandacht aan de vorderingen van Slovenië in het kader van de onderhandelingen inzake het hoofdstuk Justitie en Binnenlandse Zaken en in het kader van het pretoetredingsproces. Slovenië dient stelselmatig aan te tonen dat het in staat is alle personen die de buitengrenzen oversteken te controleren en een effectieve grensbewaking bij officiële grensovergangen te garanderen.</p>
      <p sl="en">In dit kader heeft Slovenië een uitgebreid actieplan opgezet voor de tenuitvoerlegging van het Schengen-acquis, zoals de Europese Unie had verzocht. In dit actieplan heeft Slovenië laten zien dat het de nodige stappen neemt om ervoor te zorgen dat de juiste infrastructuur en uitrusting aan de grens met Kroatië wordt toebedeeld. Daarnaast neemt Slovenië maatregelen die moeten leiden tot een betere coördinatie tussen de autoriteiten die met de grensbewaking zijn belast.</p>
      <p sl="en">De Commissie wenst ook te onderstrepen dat Slovenië reeds betrokken is bij intensieve bilaterale samenwerking inzake de controle van de gemeenschappelijke grens met Kroatië. Deze samenwerking dient verder te worden uitgebreid door middel van het akkoord over vereenvoudigde grenscontroles op weg- en treinverkeer en een akkoord over grensoverschrijdende politiesamenwerking. Het laatstgenoemde akkoord omvat ook gezamenlijke grenscontroles ter bewaking van de groene grens, dat wil zeggen de gebieden tussen de officiële grensovergangen.</p>
      <p sl="en">Naast de zeer omvangrijke financiële steun ter verbetering van de grensbewaking die aan Slovenië is toegezegd - financiële steun in het kader van het pretoetredingsproces - stimuleert en steunt de Commissie de bilaterale samenwerking tussen Slovenië en Kroatië. Deze samenwerking wordt gefinancierd uit ons steunprogramma voor Kroatië bedoeld voor geïntegreerde grensbewaking, waar ook de grensovergangen met Slovenië onder vallen.</p>
      <p sl="en">Slovenië en Kroatië hebben onlangs een akkoord gesloten over de demarcatie van de gemeenschappelijke grens. Terwijl het in het verleden zo was dat gebrek aan demarcatie in de praktijk niet ten koste ging van de kwaliteit van de grenscontroles en de bewaking van de groene en blauwe grens, is dit akkoord, als het eenmaal geratificeerd is, een extra bewijs van de goede samenwerking tussen de twee landen.</p>
    </intervention>
    <intervention id="2-178" speaker_id="1394" name="Newton Dunn" is_mep="True" mode="spoken">
      <p sl="en">Dank u, commissaris, voor uw volledige antwoord. Iedereen is zich ervan bewust dat dit zeer moeilijk is. Over de kwestie die ik naar voren wil brengen ben ik aangesproken door een minister in Ljubjana. Alle grensovergangen, of ze nu legaal zijn of illegaal, zullen worden gebruikt door terroristen, smokkelaars, immigranten, criminelen, enzovoorts. Dit is dus een ernstig probleem. De minister zei ook tegen mij: “We kunnen het niet betalen; we hebben het geld niet om al deze grensovergangen te bemannen!” Slovenië zit dus echt met een probleem.</p>
      <p sl="en">Er zijn negen andere kandidaat-lidstaten - Cyprus en Malta niet meegerekend, aangezien de grenzen daar vermoedelijk eenvoudiger kunnen worden bewaakt - dus we hebben tien kandidaat-lidstaten met dergelijke problemen, zonder het geld om de kosten te dekken. Zou de Commissie niet met een voorstel kunnen komen om de Unie een deel van de verantwoordelijkheid op zich te laten nemen om onze oostelijke grenzen te bewaken?</p>
    </intervention>
    <intervention id="2-179" speaker_id="photo_generic" name="Nielson" is_mep="True" mode="spoken">
      <p sl="en">Ik ben het niet zonder meer met u eens dat de zee eenvoudiger te bewaken is. Ik bedoel, het is net zo eenvoudig in het donker vanuit zee Malta en Cyprus te bereiken als door de bergen te trekken.</p>
      <p sl="en">We weten dat het een probleem is. We hebben capaciteitsvergrotende steun georganiseerd en gefinancierd om hierbij te helpen en dat is wat we nu moeten doen. Het is zeer belangrijk dat we, als onderdeel van het hele onderhandelingsproces en het aanvaarden van het acquis en de verantwoordelijkheden, duidelijk maken dat dit een verantwoordelijkheid van de kandidaat-lidstaat is. Er zijn talrijke problemen. De bewaking van de buitengrenzen van de Europese Unie zal voorlopig een uitdaging voor ons blijven.</p>
    </intervention>
    <intervention id="2-180" speaker_id="2278" name="Rübig" is_mep="True" mode="spoken">
      <p sl="de">Mijnheer de Voorzitter, geachte dames en heren, de Gemengde Parlementaire Commissie EU-Republiek Slowakije maakte onlangs een reis langs de grens van Slowakije. In de buurt van Kosice is er een veertig kilometer lange grensstrook waarvan werd gezegd dat die maar moeilijk te controleren is. Men vertelde ons dat er op dit moment een grote stroom Afghaanse vluchtelingen gesignaleerd wordt die wellicht niet allemaal met vreedzame bedoelingen Europa willen binnenkomen. Mijn vraag is derhalve: Ziet de Commissie mogelijkheden om hier bijvoorbeeld gebruik te maken van satellietbewaking of van geautomatiseerde systemen? Daarmee zou je zowel statistische gegevens kunnen verzamelen als op termijn meer veiligheid kunnen bieden doordat meer vluchtelingen worden opgepakt. Welke programma’s zijn daadwerkelijk beschikbaar voor deze landen?</p>
    </intervention>
    <intervention id="2-181" speaker_id="photo_generic" name="Nielson" is_mep="True" mode="spoken">
      <p sl="en">Mijnheer de Voorzitter, het is moeilijk nog iets nieuws toe te voegen aan wat ik reeds heb gezegd. Maar wat satellietbewaking betreft wil ik zeggen dat het in het Parlement zeer duidelijk is dat de Commissie GALILEO serieus neemt en als een belangrijk programma ziet. Dit is ook weer een toepassing. Het zou voor de toekomst van Europa en voor onze ambities een probleem zijn als GALILEO er niet kwam. Ik ben het roerend met uw opmerkingen eens, maar praat u allen alstublieft met uw eigen nationale regering over deze kwestie.</p>
    </intervention>
    <intervention id="2-182" speaker_id="1033" name="De Voorzitter" is_mep="True" mode="spoken">
      <p sl="nl">Vraag nr. 40 van Raimon Obiols i Germà , vervangen door Carlos Carnero González (H-0881/01):</p>
      <p sl="nl">Betreft: Nieuwe stimulansen voor het euromediterraan beleid</p>
      <p sl="nl">Op 24 oktober ll. heeft voorzitter Romano Prodi in Straatsburg tijdens het debat over de Europese Raad van 19 oktober in Gent voor het Europees Parlement verklaard dat het ogenblik aangebroken is om over te gaan tot een nieuwe fase in het mediterraan beleid, dat we nu beter gebruik moeten maken van alle mogelijkheden waar we over beschikken om een belangrijke kwaliteitsverbetering te bereiken. De euromediterrane ruimte moet zich voorzien van concrete vooruitzichten op economische integratie en institutionele werkwijzen tot stand brengen om gezamenlijke besluiten te kunnen treffen.</p>
      <p sl="nl">Welke van de bestaande werkwijzen denkt de Europese Commissie te versterken om het euromediterraan partnerschap nog doeltreffender te maken?</p>
      <p sl="nl">Welke nieuwe werkwijzen of instrumenten denkt ze voor te stellen om concrete vooruitzichten op economische en sociale integratie met de Middellandse-Zeelanden op korte en middellange termijn te bieden?</p>
      <p sl="nl">Welke institutionele werkwijzen moeten er in gang gezet worden om gezamenlijke besluiten te kunnen treffen?</p>
    </intervention>
    <intervention id="2-183" speaker_id="photo_generic" name="Nielson" is_mep="True" mode="spoken" role="Commissie">
      <p sl="en">Door het Barcelona-proces te stimuleren versterken we de bestaande instellingen van het Euro-mediterraan partnerschap en kunnen we voortgang boeken op een aantal belangrijke terreinen.</p>
      <p sl="en">Wat betreft de associatieakkoorden: 2001 begon met het goede nieuws dat Egypte had besloten het associatieakkoord te ondertekenen en er zijn onderhandelingen gaande met Algerije, Libanon en Syrië. Mijn tweede punt betreft het ontwikkelen van vrije handel tussen de ondertekenaars van het associatieakkoord. We moedigen elke ondertekenaar van het associatieakkoord aan vrijhandelsafspraken met de andere ondertekenaars te maken om economische samenwerking en interne investeringen mogelijk te maken. De Commissie is met de landen die reeds met dit proces zijn begonnen, aan het kijken waar technisch advies gewenst is om de partners te helpen tot overeenstemming te komen. Tegelijk werken we aan de regels van oorsprong om te zien hoe de partners in het pan-Europese stelsel kunnen worden opgenomen.</p>
      <p sl="en">Om de basis te leggen voor een Euro-mediterrane interne markt en zo het toekomstige vrijhandelsgebied ten volle te kunnen benutten, helpen wij onze partners hun wetgevingskaders dichter bij de onze te brengen. Gedurende 2001 heeft de Commissie verder gewerkt aan de verdere ontwikkeling van een concept voor de interne Euro-mediterrane markt, informatie verschaft over de gevolgen en de kansen die dat biedt en hebben we met name aandacht geschonken aan kwesties op het gebied van de interne markt in het kader van de MEDA-programmering. De samenwerking wordt in diverse sectoren versterkt. De regionale economische dialoog wordt binnenkort versterkt door middel van discussies gericht op groei en werkgelegenheid. MEDA wordt gebruikt om bepaalde infrastructurele behoeften vanuit een regionaal of subregionaal oogpunt te onderzoeken en om, waar nodig, strategieën op te stellen voor een onderlinge verbinding en voor een koppeling met de trans-Europese netwerken om er zo voor te zorgen dat prioriteitsprojecten worden gefinancierd en ten uitvoer worden gelegd.</p>
      <p sl="en">Samen met onze partners ontwikkelen we een nieuw regionaal MEDA-programma op het gebied van justitie en binnenlandse zaken en voeren we bilaterale besprekingen over deze kwesties met betrekking tot de bepalingen van de associatieakkoorden en de MEDA-programmering.</p>
      <p sl="en">Wat betreft nieuwe instrumenten en mechanismen: omdat de Commissie onderkent dat samenwerking tussen Europa en de landen aan de Middellandse Zee niet uitsluitend politiek of economisch kan zijn, zoekt zij naar manieren om een nieuwe, brede, culturele dialoog in het Middellandse-Zeegebied te initiëren. In dit verband onderzoekt de Commissie naast de programma’s die momenteel ten uitvoer worden gelegd om samenwerking op het gebied van cultureel erfgoed, audiovisuele activiteiten en jeugduitwisselingen te stimuleren, in hoeverre het haalbaar is het TEMPUS-programma voor hoger onderwijs naar het Middellandse-Zeegebied uit te breiden.</p>
      <p sl="en">Met betrekking tot nieuwe structuren voor dialoog zal de Commissie met voorstellen komen om de werkmethoden van het Euro-mediterrane partnerschap aan te passen, met name om tot een intensievere politieke dialoog over regionale en internationale kwesties te komen. De Commissie zal een beleidsdialoog met de mediterrane partners lanceren over werkgelegenheidsbeleid, het delen van EU-ervaringen op het gebied van werkloosheidsbestrijding en het scheppen van nieuwe banen. In het kader van de voortdurende inspanningen om de legale migratie in goede banen te leiden en de illegale migratie te bestrijden zal ze zich inspannen verbetering te brengen in de beschikbare informatie en cijfers.</p>
      <p sl="en">Tenslotte zal de Commissie zich buigen over manieren om investeringen en gezamenlijke ontwikkelingsprojecten in het Middellandse-Zeegebied te stimuleren, bijvoorbeeld door onderzoek te doen naar de behoefte aan en haalbaarheid van een nieuwe bank of ander financieringsmechanisme uitgaande van de Europese Investeringsbank.</p>
      <p sl="en">Ik zal u nog enige informatie geven over de resultaten van de activiteiten binnen het MEDA-programma. Voor dit jaar zijn er op grond van MEDA betalingsverplichtingen voor zo’n 740 miljoen euro in de begroting opgenomen die naar verwacht volledig ten uitvoer zullen worden gelegd. Dit geldt ook voor andere begrotingslijnen ten gunste van de mediterrane partners. Wat betreft de betalingen: deze zullen dit jaar naar verwachting meer dan 56% van de betalingsverplichtingen uitmaken en bijna een half miljard euro bedragen, wat het beste resultaat is dat we in dat gebied ooit hebben bereikt.</p>
      <p sl="en">Dit jaar is ook het eerste jaar dat de herziene MEDA-verordening van kracht is waarmee mechanismen in werking worden gesteld die moeten leiden tot een meer coherente programmering van de hulp, betere coördinatie met de partners en de belangrijke andere donoren en meer gestroomlijnde goedkeuringsprocedures binnen de EU. Er heeft reeds overleg plaatsgevonden met de partners en de andere donoren over de nationale en regionale strategie voor de periode 2002-2006 en over de uitgebreidere nationale en regionale indicatieve programma’s voor 2002-2004. Al deze documenten dienen vóór het eind van het jaar te worden goedgekeurd. Ik noem deze details omdat ik de kans niet wil laten schieten het Parlement te informeren over het MEDA-programma, dat in het verleden de nodige problemen heeft opgeleverd. We zien een beetje licht aan het eind van de tunnel.</p>
    </intervention>
    <intervention id="2-184" speaker_id="1973" name="Carnero González" is_mep="True" mode="spoken">
      <p sl="es">Mijnheer de Voorzitter, in de eerste plaats dank ik de commissaris voor zijn welwillendheid en zijn uitvoerige antwoord. Voorts deel ik u mee dat de heer Obiols zich laat verontschuldigen. Ofschoon hij de plenaire vergadering graag had bijgewoond, kon hij helaas niet tijdig hier geraken.</p>
      <p sl="es">Ik meen uit de woorden van de commissaris te kunnen opmaken dat de Europese Commissie op dezelfde golflengte zit als het Parlement. Wij moeten hoe dan ook vermijden dat een van de belangrijkste successen van het buitenlands beleid van de Europese Unie, de opening van het Euro-mediterraan proces, in een impasse terechtkomt. Dit proces mag zich niet beperken tot Euro-mediterrane conferenties en ministeriële vergaderingen, zoals die welke in april van volgend jaar onder het Spaanse voorzitterschap in Valencia zal plaatsvinden. Er bestaat derhalve behoefte aan mechanismen die het niveau vanuit verticaal oogpunt omlaaghalen en ook het horizontale spectrum verruimen.</p>
      <p sl="es">Ik stel voor dat in aanvulling op de voorstellen van de commissaris ook aandacht wordt besteed aan de betrekkingen met het maatschappelijk middenveld, vakbonden, vrouwenorganisaties - de commissaris heeft een toespeling op de jongeren gemaakt -, met name op cultureel gebied. Ik zou graag het standpunt van de Commissie terzake vernemen.</p>
    </intervention>
    <intervention id="2-185" speaker_id="photo_generic" name="Nielson" is_mep="True" mode="spoken">
      <p sl="en">Ik heb hier verder niets over op te merken.</p>
    </intervention>
    <intervention id="2-186" speaker_id="1033" name="De Voorzitter" is_mep="True" mode="spoken">
      <p sl="nl">Vraag nr. 41 van Malcolm Harbour (H-0917/01):</p>
      <p sl="nl">Betreft: Afrikaanse kinderen als slaaf verkocht in Europa</p>
      <p sl="nl">Onlangs heeft de BBC een programma uitgezonden over de sterk toegenomen handel in kinderen van Afrika naar Europa. Er zouden ongeveer 10.000 West-Afrikaanse kinderen alleen al in het Verenigd Koninkrijk bij vreemden thuis wonen. De handel lijkt in de gehele Europese Unie een vlucht te hebben genomen. De ouders denken dat hun kroost in Europa een nieuw en beter leven te wachten staat en sturen ze naar verre familie en vrienden om een goede opvoeding te krijgen. In de praktijk moeten deze kinderen als huisslaafjes werken, soms worden zij geslagen en misbruikt; in een schoollokaal komen zij zelden.</p>
      <p sl="nl">De BBC liet zien hoe makkelijk het is ambtenaren in West-Afrika om te kopen zodat zij voor echte documenten zorgen waarmee de kinderen naar Europa kunnen reizen.</p>
      <p sl="nl">Kan de Commissie meedelen of zij van het bestaan van deze handel op de hoogte is en of zij beschikt over statistische gegevens uit de lidstaten zodat het probleem kan worden gekwantificeerd? Is de Commissie van mening dat coördinerende actie kan worden ondernomen op communautair niveau om een eind te maken aan deze verschrikkelijke praktijken? Kan zij bevestigen dat de OESO-Conventie over omkoping en corruptie om het omkopen van ambtenaren in Derdewereldlanden te ontmoedigen door de Commissie en alle lidstaten is geratificeerd?</p>
    </intervention>
    <intervention id="2-187" speaker_id="photo_generic" name="Nielson" is_mep="True" mode="spoken" role="Commissie">
      <p sl="en">De Commissie bevestigt dat zij op de hoogte is van het verschijnsel kinderhandel. Wat betreft de situatie in de Europese Unie: onlangs is de laatste hand gelegd aan een studie met steun van het STOP-programma. De titel van het verslag is “De handel in onbegeleide minderjarigen voor seksuele uitbuiting in de Europese Unie”. Deze studie is uitgevoerd door de Internationale Organisatie voor Migratie en is beschikbaar op de website van de IOM.</p>
      <p sl="en">Het verslag bevat cijfers uit België, Duitsland, Italië en Nederland. De Commissie verwacht binnenkort ook een verslag van Defence for Children International in Nederland. Deze organisatie heeft onderzocht in hoeverre kinderen voor seksuele doeleinden worden verhandeld in de Europese Unie, hoe ze daar terechtkomen, wat er vervolgens met hen gebeurt en hoe ze kunnen worden geholpen. Verder zal het programma STOP-II voor 2002 een vervolg en uitbreiding van het IOM-verslag ondersteunen met een seminar over de handel in onbegeleide minderjarigen in EU-lidstaten. Ter voorbereiding op dit seminar zal extra onderzoek naar de situatie in Frankrijk, Griekenland en Spanje plaatsvinden.</p>
      <p sl="en">Wat betreft de te ondernemen actie tegen mensenhandel: de Commissie heeft de afgelopen jaren een uitgebreid beleid ontwikkeld om deze mensenhandel te bestrijden en te voorkomen. Het meest recente voorbeeld is het akkoord dat op 28 september 2001 is bereikt over het voorstel van de Commissie inzake een kaderbesluit over de mensenhandel. Het kaderbesluit betreft met name de onderlinge afstemming van strafrecht en straffen om de ordehandhaving en de gerechtelijke samenwerking mogelijk te maken en te verbeteren.</p>
      <p sl="en">De Commissie bevestigt dat de politieke dialoog op grond van de Cotonou-Overeenkomst en de EU-steun voor goed bestuur in de ACP-landen goede kansen hebben geboden de menselijke en sociale aspecten van deze praktijk en de mogelijk daaraan gekoppelde corruptie aan te pakken. Aangezien armoede en gebrek aan plaatselijke kansen twee van de voornaamste oorzaken voor kinderhandel zijn, is de armoedebestrijding die onderdeel uitmaakt van onze ontwikkelingssamenwerking bovendien een zinvolle basis om het probleem aan te pakken. Hierbij krijgen billijke groei en betere toegang tot onderwijs prioriteit.</p>
      <p sl="en">De Commissie legt ook actie en coördinatie ten uitvoer met UNICEF en een groot aantal NGO’s in diverse Afrikaanse landen waar dit probleem het meest acuut is. In juni 2000, in Cotonou, in Benin, had ik de vreemde ervaring twee projecten te mogen bezoeken die we vanuit de Commissie financierden. Het ene project hielp in de steek gelaten kinderen, het andere ontvoerde kinderen. In dezelfde stad hadden we nog twee groepen begunstigden: het ene project was bedoeld voor straatkinderen, wezen of simpelweg in de steek gelaten kinderen, en het andere was voor kinderen die door het project van de slavernij waren gered. Het was een zeer merkwaardige ervaring. We gingen van het ene project naar het andere en er werd ons verteld over twee verschillende manieren waarop kinderen in ernstige problemen geraken. We zijn blij dat we door onze samenwerking met NGO’s in vele landen iets kunnen betekenen.</p>
      <p sl="en">Tot slot, het ligt niet in de verwachting dat de Gemeenschap als zodanig de OESO-Conventie over omkoping en corruptie die in de vraag wordt genoemd, zal ratificeren, aangezien de afzonderlijke lidstaten deze conventie hebben geratificeerd. Alle lidstaten behalve Ierland hebben de conventie geratificeerd en de verwachting is dat Ierland dit zeer binnenkort ook doet.</p>
    </intervention>
    <intervention id="2-188" speaker_id="4538" name="Harbour" is_mep="True" mode="spoken">
      <p sl="en">Mijnheer de Voorzitter, ik wil de commissaris hartelijk bedanken voor zijn zeer uitgebreide antwoord en voor het beschrijven van zijn persoonlijke ervaringen met het probleem. Ik ben blij met de maatregelen die hij heeft geschetst.</p>
      <p sl="en">Ik zou graag een paar aanvullende vragen willen stellen: in zijn lijst met landen die bij de diverse studies binnen het STOP-programma zijn betrokken, noemde hij het Verenigd Koninkrijk niet. Kan hij mij zeggen of mijn eigen lidstaat hierbij betrokken is of dat dit in de toekomst het geval zal zijn? Zo niet, dan is dit wellicht iets waar ik samen met anderen iets aan kan doen.</p>
      <p sl="en">Ten tweede een vraag over het geschetste werk en de persoonlijke ervaringen, met name in verband met de voorlichting aan de ouders van de kinderen - in zekere mate los van de kwesties die ik in mijn vraag naar voren bracht, daar uit de BBC-reportage duidelijk blijkt dat de ouders van de kinderen volledig worden misleid door mensen die erop uit zijn hun kroost uit te buiten. Zijn er wellicht gronden om de EU te betrekken bij een campagne om het probleem van de verkeerd voorgelichte ouders te ondervangen en het bij de bron aan te pakken?</p>
    </intervention>
    <intervention id="2-189" speaker_id="photo_generic" name="Nielson" is_mep="True" mode="spoken">
      <p sl="en">Mijnheer de Voorzitter, ik heb geen informatie over de betrokkenheid van het Verenigd Koninkrijk bij deze studies. Het is duidelijk dat de echte waarde van deze studies ligt in het feit dat ze licht op de zaak werpen en tot bewustwording leiden. Kennis is als zodanig een machtig wapen.</p>
      <p sl="en">Wat betreft de specifieke kwestie van de kindsoldaten, hebben we uitvoering gegeven aan een persoonlijk initiatief van mijn kant. Er is een programma met UNICEF in voorbereiding om te komen tot een echt informatiesysteem dat verslagen oplevert, waarbij gebruik wordt gemaakt van een uitgebreide gegevensbank om zo zinvolle en geloofwaardige statistische gegevens te verkrijgen. Momenteel hebben we alleen de cijfers die de afgelopen vijf, zes jaar circuleren. Dit plan is er dus op gericht druk uit te oefenen en iedereen beter te informeren.</p>
      <p sl="en">De kern van dit probleem is echter niet alleen armoede, maar ook hebzucht. Het is een morele kwestie. Door het probleem van de hebzucht te benadrukken kunnen we tot betere resultaten komen op dit terrein.</p>
    </intervention>
    <intervention id="2-190" speaker_id="1033" name="De Voorzitter" is_mep="True" mode="spoken">
      <p sl="nl">Dank u, mijnheer de commissaris.</p>
      <p sl="nl">Ik deel u mede dat de heer Lamy er nog niet is, zodat mevrouw Diamantopoulou eerst de vragen zal beantwoorden..</p>
      <p sl="nl">Tweede deel</p>
      <p sl="nl">Vragen aan mevrouw Diamantopoulou</p>
    </intervention>
    <intervention id="2-191" speaker_id="1033" name="De Voorzitter" is_mep="True" mode="spoken">
      <p sl="nl">Vraag nr. 44 van Alexandros Alavanos , vervangen door Mihail Papayannakis (H-0866/01):</p>
      <p sl="nl">Betreft: Dodelijk ongeval in Perama - Toepassing van de richtlijnen inzake de gezondheid en de veiligheid van werknemers</p>
      <p sl="nl">Op 20 oktober 2001 kwamen vijf mensen om het leven bij een brand tijdens werkzaamheden in een olietanker; de vermoedelijke oorzaak is het niet op juiste wijze reinigen van de tank waarin de mannen aan het werk waren. Vergelijkbare dodelijke ongevallen doen zich herhaaldelijk voor op scheepsreparatiewerven in Griekenland tijdens reparatiewerkzaamheden aan olietankers. In het voornoemde geval hebben de Griekse gerechtelijke autoriteiten een strafrechtelijk onderzoek ingesteld naar onder andere een mogelijke ovetreding van presidentieel besluit 70/90 betreffende de gezondheid en de veiligheid van werknemers bij scheepsbouw- en scheepsreparatiewerkzaamheden.</p>
      <p sl="nl">Kan de Commissie, gezien het feit dat er sinds het hierboven vermelde presidentieel besluit tien jaar zijn verstreken en er ondertussen een aantal communautaire richtlijnen inzake de bescherming van werknemers in dergelijke arbeidsomstandigheden zijn goedgekeurd, aangeven of er richtlijnen en flankerende maatregelen voor de gezondheid en de veiligheid van werknemers bestaan voor werkzaamheden op olietankers, of deze in de Griekse wetgeving zijn omgezet en of Griekenland met presidentieel besluit 70/90 nog voldoet aan de uit hoofde van de communautaire wetgeving op haar rustende verplichtingen?</p>
    </intervention>
    <intervention id="2-192" speaker_id="photo_generic" name="Diamantopoulou" is_mep="True" mode="spoken" role="Commissie">
      <p sl="el">Mijnheer de Voorzitter, de vraag van de heer Alavanos gaat over het dodelijk ongeval in Perama. Dit was inderdaad een tragische gebeurtenis en ik wil bij deze dan ook namens de Commissie mijn medeleven betuigen aan de gezinnen van de omgekomen werknemers.</p>
      <p sl="el">De heer Alavanos vraagt of er richtlijnen en begeleidingsmaatregelen zijn voor de veiligheid van werknemers op tankers, die in de Griekse wetgeving hadden moeten zijn omgezet. Het antwoord luidt dat er geen nieuwe maatregelen zijn, noch een nieuw wetgevingskader die hadden moeten zijn omgezet. Kaderrichtlijn 89/391, die ook van toepassing is op scheepswerven en scheepsreparatiewerven, is al overgenomen in de Griekse wetgeving en daarin zijn ook de arbeidsomstandigheden geregeld waarvan in de onderhavige gevallen sprake is.</p>
      <p sl="el">Ik wil hierbij aantekenen dat de Griekse autoriteiten momenteel onderzoek verrichten naar de oorzaak van dit ongeval. De Europese Unie wacht op het resultaat van dit onderzoek en zal dan in samenwerking met de Griekse regering nagaan welke maatregelen kunnen worden getroffen om herhaling van dergelijke ongelukken te voorkomen.</p>
      <p sl="el">Tot slot wil ik nog opmerken dat de strategie voor de gezondheid en de veiligheid een van de prioriteiten is van de Europese Commissie. Elk jaar komt een groot aantal mensen in Europa bij ongevallen om. In 2002 zal de nieuwe strategie voor de gezondheid en de veiligheid worden aangekondigd. Momenteel wordt gewerkt aan een verslag over de toepassing op nationaal niveau van de Europese wetgeving betreffende de gezondheid en de veiligheid. Wij stellen met andere woorden een Europees verslag op in het kader waarvan per sector zal worden vastgesteld in welke mate de verschillende landen de voorschriften inzake gezondheid en veiligheid in het afgelopen jaar hebben toegepast.</p>
    </intervention>
    <intervention id="2-193" speaker_id="1051" name="Papayannakis" is_mep="True" mode="spoken">
      <p sl="el">Mevrouw de commissaris, inhakend op uw laatste zin wil ik de volgende vraag stellen: zullen in het verslag dat u noemde ook gegevens voorkomen over de toepassing van richtlijn 89/391? Ik vraag dit omdat dit niet de eerste keer is dat zich dergelijke ongelukken voordoen. Vooral in Perama zijn die schering en inslag.</p>
      <p sl="el">Ik wil aanvullend ook nog het volgende vragen. Ik heb de verschillende teksten bestudeerd en ben weliswaar geen op dit gebied gespecialiseerde jurist, maar ik heb wel nog andere richtlijnen gevonden die, naar de titel te oordelen, op het hier besproken thema van toepassing zouden kunnen zijn. In de richtlijnen 89/656 en 99/92 is sprake van explosieve atmosfeer en het werk in een dergelijke atmosfeer, waaraan ook het ongeval in Perama te wijten was. Zijn deze richtlijnen hier echt niet van toepassing? U zei ook dat u nog op nieuws wacht uit Griekenland, en terecht, maar zou de Commissie niet op eigen houtje de situatie die daar heerst, of tenminste de situatie in de gevoelige en door hun verleden beruchte gebieden zoals Perama, kunnen onderzoeken?</p>
    </intervention>
    <intervention id="2-194" speaker_id="photo_generic" name="Diamantopoulou" is_mep="True" mode="spoken">
      <p sl="el">Het Europees Parlement weet dat de Commissie klachten heeft ontvangen over concrete vraagstukken inzake de toepassing van de nationale bepalingen waarmee de door u genoemde richtlijnen zijn omgezet in Griekenland. Ik zou willen zeggen dat het voor de Commissie zo goed als onmogelijk is om op eigen houtje iets te ondernemen, of om zelf controle en toezicht uit te oefenen op de toepassing van de richtlijnen in alle lidstaten. Het lijdt echter geen twijfel dat als er concrete klachten zijn, de Commissie die moet onderzoeken en daarna dienovereenkomstig moet handelen. Dat kan gaan van een aanmaning aan het adres van de regeringen tot een proces bij de rechtbank van de betrokken lidstaat, als men vaststelt dat de wetgeving niet is nageleefd.</p>
      <p sl="el">Er zijn klachten ingediend over de toepassing van de nationale wetgeving. Daarover werd in de zomer - in augustus om precies te zijn - een correspondentie op gang gebracht tussen de Griekse regering en de Europese Commissie. Een delegatie van mijn Directoraat heeft toen Griekenland bezocht en daar het wetgevingskader en de toepassing ervan gecontroleerd. Wij hebben aanvullende gegevens gevraagd over een brief die wij op 9 november van de Griekse regering hadden ontvangen. Wij hebben die gegevens ook ontvangen en onderwerpen deze momenteel aan een onderzoek. Wij hebben trouwens nog meer gegevens gevraagd omdat wij uiteindelijk in staat willen zijn om een volledig oordeel te vellen over het niveau van de toepassing van de wetgevingen waarmee de door u genoemde richtlijnen zijn omgezet.</p>
    </intervention>
    <intervention id="2-195" speaker_id="4258" name="Kauppi" is_mep="True" mode="spoken">
      <p sl="fi">Mijnheer de Voorzitter, ik heb een aanvullende vraag. Het is zeer belangrijk dat in de zeevaart de richtlijnen inzake de veiligheid en de gezondheid van werknemers worden toegepast, vooral als het om olietankers gaat. Ook het respecteren van de milieuwetgeving neemt een zeer belangrijke plaats in. Wij hebben na het ongeluk met de Erika in Europa verscheidene projecten gehad, waarin is gestreefd naar het verbeteren van de milieuwetgeving inzake olietankers.</p>
      <p sl="fi">Gisteren werd in Finland, in de Turku-archipel vlakbij een beschermd natuurgebied, een olievlek geconstateerd die waarschijnlijk te wijten is aan een overtreding van de milieuwetgeving, hoewel de precieze oorzaak op dit moment nog niet duidelijk is. Graag verneem ik van de commissaris welke maatregelen in het licht van de milieuwetgeving genomen kunnen worden om de schuldigen op te sporen en of de Commissie ook maatregelen gaat nemen bij ongelukken met tankers zoals die vorig jaar hebben plaatsgevonden op Gotland, aan de Franse kust met de Erika en nu weer in Turku, Finland.</p>
    </intervention>
    <intervention id="2-196" speaker_id="photo_generic" name="Diamantopoulou" is_mep="True" mode="spoken">
      <p sl="el">Ik dank u voor uw vraag, die natuurlijk verband houdt met andere beleidvormen. Vooral na het ongeluk met de Erika heeft de Europese Commissie actie ondernomen op het gebied van het milieubeleid. Zoals u weet, hebben wij bij de Raad een kader ingediend met maatregelen en voorstellen. Daaronder vallen niet alleen maatregelen voor schepen en voorschriften voor de bouw van schepen, maar ook maatregelen die de landen moeten nemen om hun kusten te beschermen. Wat met name het vraagstuk van de gezondheid en de veiligheid van werknemers betreft moet ik zeggen dat er ten eerste een Europese wetgeving is met betrekking tot de werkplek, ten tweede een speciale richtlijn voor een speciale categorie van schepen, namelijk vissersvaartuigen, en ten derde een richtlijn voor medische zorg op schepen. Dat is de bestaande wetgeving met betrekking tot de gezondheid en de veiligheid van werknemers op schepen.</p>
    </intervention>
    <intervention id="2-197" speaker_id="1033" name="De Voorzitter" is_mep="True" mode="spoken">
      <p sl="nl">Vraag nr. 45 van Mihail Papayannakis (H-0873/01):</p>
      <p sl="nl">Betreft: Het verzamelen van statistische gegevens in Griekenland</p>
      <p sl="nl">Uit het antwoord van de Commissie (H-0704/01) op mijn vraag betreffende het verzamelen van statistische gegevens in verband met de werkloosheid in Griekenland maak ik op dat de meeste hervormingen van de diensten voor de arbeidsvoorziening naar verwachting vóór het eind van 2003 zullen zijn afgerond, terwijl de uitvoering van aanvullende maatregelen nog tot het eind van 2005 zal duren. De met dit onderwerp belaste commissaris heeft in september 2000 naar aanleiding van een desbetreffende vraag van mij (H-0675/00) geantwoord dat de Griekse autoriteiten hadden toegezegd de herstructurering van de overheidsdiensten, de diensten voor de arbeidsvoorziening en de statistische diensten te versnellen, en dat deze herstructurering vóór het eind van 2001 voltooid zou zijn. Kan de Commissie mij mededelen welke de oorzaken en wie de verantwoordelijken voor de opgelopen vertraging zijn?</p>
    </intervention>
    <intervention id="2-198" speaker_id="photo_generic" name="Diamantopoulou" is_mep="True" mode="spoken" role="Commissie">
      <p sl="el">Mijnheer de Voorzitter, de Griekse autoriteiten hebben zich ertoe verbonden de nationale werkgelegenheidsdienst, de OAED, te hervormen en een modern en geïntegreerd statistische systeem toe te passen waarmee het hoofd kan worden geboden aan de in- en outputproblemen op het gebied van de werkloosheid. Deze verbintenis maakt deel uit van het akkoord over het communautair bestek 2000-2006 en meer specifiek van het operationeel programma voor werkgelegenheid en beroepsopleiding. Desalniettemin heeft de Commissie in haar aanbevelingen van de afgelopen drie jaar telkens weer op dit vraagstuk aangedrongen.</p>
      <p sl="el">Het Griekse ministerie van Arbeid heeft een operationeel plan voorgelegd voor de herstructurering van de OAED. Dit plan beantwoordt aan de vereisten inzake preventieve en geïndividualiseerde beleidsvormen op het gebied van de werkgelegenheid. Het Grieks ministerie heeft eveneens op 19 oktober 2001 een hervormingswet uitgevaardigd. De Griekse autoriteiten hebben ons medegedeeld dat tegen eind 2003 het grootste deel van de hervorming rond zal zijn en tegen eind 2005 ook de aanvullende maatregelen zullen zijn voltooid. Een belangrijk onderdeel van de hervorming van deze diensten betreft de verbetering van de manier waarop statistische gegevens worden verzameld en de wijze van samenwerking van de OAED, die in zekere zin de tegenhanger is van de statistische dienst.</p>
    </intervention>
    <intervention id="2-199" speaker_id="1051" name="Papayannakis" is_mep="True" mode="spoken">
      <p sl="el">Mevrouw de commissaris, kennelijk wil het noodlot dat wij met zijn tweeën om de drie of zes maanden hetzelfde thema bespreken. Het lijken de kastanjebomen van Parijs wel, zoals men in journalistenkringen pleegt te zeggen.</p>
      <p sl="el">Mijn vraag luidt als volgt: u hebt mij ooit eens gezegd - en ik heb hier een hoop gegevens die u geloof ik niet zult betwisten - dat alles in 2001 rond zou zijn. Dat was in september 2000, een jaar geleden dus. Ik zeg niet dat u liegt, want kennelijk stond dat in uw inlichtingen en was u ervan overtuigd dat die ook klopten. Nu zegt u mij dat volgens uw inlichtingen - en hopelijk kloppen die dit keer niet - dat alles voor eind 2003 rond zal zijn, afgezien van enkele “onbenulligheden” die in 2005 voltooid zullen zijn. Ik wilde u nu vragen, mevrouw de commissaris, wie hier de schuldige is? Kunt u zeggen wie verantwoordelijk is voor deze situatie? Op die manier kun je toch geen werkloosheidsbeleid voeren! Bovendien maakt mijn land zich volkomen belachelijk omdat Eurostat bij tijd en wijlen werkloosheidscijfers publiceert waarin de kolom voor Griekenland blanco is. Dat kan toch niet!</p>
    </intervention>
    <intervention id="2-200" speaker_id="photo_generic" name="Diamantopoulou" is_mep="True" mode="spoken">
      <p sl="el">Geachte afgevaardigde, ik geloof niet dat het mijn taak is te zeggen wie de schuldige is. Ik wil nogmaals de klemtoon leggen op de aanbevelingen die de Commissie heeft gedaan aan het adres van de Griekse autoriteiten in verband met een zo snel mogelijke tenuitvoerlegging van het werkgelegenheidsbeleid. Dit beleid moet beantwoorden aan het kader dat is afgesproken voor de werkgelegenheidsstrategie, en dat is preventie en geïndividualiseerde benadering.</p>
      <p sl="el">De hervorming van de OAED was een moeilijk en politiek ingewikkeld besluit. De Griekse regering moest bepaalde procedures respecteren in verband met de sociale dialoog en de parlementaire kalender. Ik kan alleen maar de hoop uitspreken dat deze hervorming zo spoedig mogelijk van stapel zal lopen.</p>
    </intervention>
    <intervention id="2-201" speaker_id="4413" name="Fatuzzo" is_mep="True" mode="spoken">
      <p sl="it">Mevrouw Diamantopoulou is zoals altijd zeer attent; zij is zelfs een van de attentste, capabelste en bereidwilligste leden van de Commissie. De statistische gegevens over de werkgelegenheid zijn inderdaad zeer belangrijk voor de bestrijding van de werkloosheid. Weet mevrouw Diamantopoulou bijvoorbeeld dat in Italië veel vrouwen om een pensioen op te bouwen gedwongen zijn zich bij het arbeidsbureau in te schrijven, alsof zij op zoek zijn naar werk, zodat de werkloosheidscijfers vertekend worden? Het lijkt dan namelijk alsof er in Italië veel meer werklozen zijn dan in werkelijkheid, omdat vrouwen bij de wet verplicht zijn zich in te schrijven als werkzoekende, ook al willen ze geen werk. Denkt de commissaris niet dat zij, in het licht van deze opgeblazen en onjuiste cijfers, moet proberen duidelijke en transparante statistische gegevens te verzamelen?</p>
    </intervention>
    <intervention id="2-202" speaker_id="photo_generic" name="Diamantopoulou" is_mep="True" mode="spoken">
      <p sl="el">Een objectieve en juiste manier van werken van de statistische diensten, juiste statistische methodes en betrouwbare resultaten van statistisch onderzoek zijn ongetwijfeld voorwaarden voor een juiste toepassing van de werkgelegenheidsstrategie. De Europese Commissie heeft herhaaldelijk aanbevelingen gedaan aan het adres van de landen wier statistische diensten niet beantwoorden aan de gemeenschappelijke Europese normen en waar de overgemaakte gegevens problematisch zijn. Vanaf 2003 zal in samenwerking met het Europees Bureau voor de Statistiek een nieuw systeem worden toegepast waarmee een optimale harmonisatie kan worden bewerkstelligd van de statistische methodes die op nationaal vlak worden gevolgd voor met name de werkgelegenheid, respectievelijk de werkloosheid.</p>
      <p sl="el">Ik hoop dat wij dankzij de reeds begonnen voorbereiding van de lidstaten vanaf 2003 in staat zullen zijn dit nieuwe systeem toe te passen. Daar zal niet alleen de Europese Unie maar ook elke lidstaat individueel baat bij hebben.</p>
    </intervention>
    <intervention id="2-203" speaker_id="1033" name="De Voorzitter" is_mep="True" mode="spoken">
      <p sl="nl">Vraag nr. 46 van Rodi Kratsa-Tsagaropoulou (H-0912/01):</p>
      <p sl="nl">Betreft: Veiligheid en gezondheid op het werk</p>
      <p sl="nl">In het kader van de agenda voor het sociaal beleid heeft de Europese Commissie toegezegd in 2002 een mededeling te presenteren over een communautaire strategie voor gezondheid en veiligheid op het werk.</p>
      <p sl="nl">Hoe denkt de Commissie gezien de noodzaak van vergelijkbare gegevens voor de verwezenlijking van een dergelijk plan om te gaan met ontbrekende gegevens en met problemen rond de vergelijkbaarheid van de nationale gegevens?</p>
      <p sl="nl">Volgens een onderzoek van EUROSTAT wordt in de EU gemiddeld 89% van de ongevallen gemeld, terwijl voor Ierland en Griekenland respectievelijk slechts 38 en 39% van de ongevallen wordt gemeld, hetgeen verontrustend is. Welke maatregelen denkt de Commissie voor te stellen om te verzekeren dat arbeidsongevallen worden gemeld?</p>
    </intervention>
    <intervention id="2-204" speaker_id="photo_generic" name="Diamantopoulou" is_mep="True" mode="spoken" role="Commissie">
      <p sl="el">Ik ben het roerend met de bezorgdheid van mevrouw Kratsa eens over de beschikbaarheid van vergelijkbare statistische gegevens over ongevallen op de werkplek, arbeidsongevallen en beroepsziekten op Europees vlak. Zoals ik reeds eerder zei is de strategie voor de gezondheid en de veiligheid een van de prioriteiten van de Europese Commissie. De grondslag voor een juiste opzet van deze strategie is natuurlijk de beschikbaarheid van geharmoniseerde gegevens van het Bureau voor de statistiek.</p>
      <p sl="el">Sedert 1990 past de Commissie twee methodes voor geharmoniseerde statistieken toe: de ESAW voor de inzameling van gegevens over arbeidsongevallen met als referentiejaar 1993, en de EODS voor de inzameling van statistische gegevens over beroepsziekten met als referentiejaar 2001. In het onderzoek dat de Commissie in 1999 heeft verricht naar het arbeidspotentieel kwam een speciale eenheid voor met betrekking tot arbeidsgerelateerde gezondheidsproblemen. Wat de arbeidsongevallen betreft levert de Commissie sedert 1993 jaarlijkse gegevens over negen bedrijfstakken. Deze gegevens komen uit verschillende nationale bronnen en behelzen ook gegevens uit Griekenland. Na ontvangst uit de lidstaten past het Bureau voor de Statistiek deze gegevens aan en maakt ze vergelijkbaar op Europees vlak zodat het totaal aantal ongelukken kan worden berekend.</p>
      <p sl="el">Wat uw opmerking betreft over de gegevens van Griekenland en de vergelijking met andere landen kan ik u zeggen dat de door Griekenland verschafte gegevens van de IKA (Bureau voor Sociale Verzekeringen) komen en slechts een gedeelte van de ongevallen dekken, daar alleen de ongevallen worden geregistreerd waarmee meer dan drie dagen ziekteverlof gepaard gaat. Volgens de IKA wordt 39% van de ongevallen gemeld. Dit percentage is vergelijkbaar met dat van Denemarken, Ierland en het Verenigd Koninkrijk. Daarbij moet voor ogen worden gehouden dat 45% van de Griekse werknemers in de particuliere sector via de IKA is verzekerd. Wij weten echter dat in 1999 43,3% van de actieve bevolking in Griekenland bestond uit werkgevers, zelfstandigen en werknemers in gezinsbedrijven, terwijl volgens Eurostat het Europese gemiddelde 16,2% is. In het kader van de nieuwe communautaire strategie voor de veiligheid zal de Commissie maatregelen voorstellen voor de verbetering van de aangifte van arbeidsongevallen en beroepsziekten. Dat zal volgens ons bijdragen aan de bevordering van deze strategie in alle lidstaten.</p>
      <p sl="el">Ik moet er echter op wijzen dat het nu aan de regeringen is om te zorgen voor een doelmatige toepassing van de nationale voorschriften waarmee de communautaire richtlijnen zijn omgezet. Ik doel hierbij vooral op de richtlijnen die de werkgevers verplichten tot het melden van de arbeidsongevallen in hun bedrijven. Het is voor de Europese Commissie zo goed als onmogelijk om de situatie op nationaal en regionaal vlak te controleren, laat staan in de afzonderlijke bedrijven. Daarom is het zeer belangrijk dat nationale mechanismen in het leven worden geroepen waarmee controle kan worden uitgeoefend op de gezondheids- en veiligheidsvraagstukken.</p>
    </intervention>
    <intervention id="2-205" speaker_id="4482" name="Kratsa-Tsagaropoulou" is_mep="True" mode="spoken">
      <p sl="el">Ik dank u, mevrouw de commissaris, voor al uw inlichtingen. Ik begrijp heel goed dat u voor de verwezenlijking van de in de Sociale Agenda opgenomen doelstellingen het bondgenootschap van de nationale regeringen en de sociale partners nodig hebt. Hoe denkt u het huidig klimaat echter te kunnen veranderen? De communautaire strategie die u zult voorstellen, brengt immers vooral verplichtingen met zich mee voor de lidstaten, die moeten zorgen voor gedetailleerde registratie. Zult u dan toezicht uitoefenen op de gemaakte vorderingen en zult u andere instrumenten gaan gebruiken dan de tot nu toe gebruikelijke? Er zijn namelijk landen, zoals Griekenland, die zich moeten aanpassen aan de nieuwe situatie, aan een nieuw beleid en aan nieuwe verplichtingen opdat zij de omvang van het probleem kunnen weergeven en onder meer ook de sociale partners kunnen voorlichten over de kwalitatieve en economische voordelen die het toezicht op en de toepassing van het communautaire beleid op het gebied van de veiligheid en de gezondheid op de werkplek kunnen opleveren.</p>
    </intervention>
    <intervention id="2-206" speaker_id="photo_generic" name="Diamantopoulou" is_mep="True" mode="spoken">
      <p sl="el">Mijnheer de Voorzitter, de nieuwe strategie voor de gezondheid en de veiligheid zal begin 2002 worden aangekondigd. Daarover zal overleg worden gepleegd met het Parlement, het Economisch en Sociaal Comité en de sociale partners. De Commissie zal echter binnenkort al overeenkomstig kaderrichtlijn 89/391 een verslag presenteren met een evaluatie van de toepassing van de gezondheids- en veiligheidsmaatregelen in de lidstaten. De grondslag daarvoor wordt gevormd door niet alleen de verslagen van de nationale regeringen maar ook het verslag van een onafhankelijke deskundige.</p>
      <p sl="el">Momenteel leggen wij de eerste hand aan dit verslag. Ik moet u echter zeggen dat er nieuwe ideeën zijn met betrekking tot de toepassing van de nieuwe strategie voor de gezondheid en de veiligheid. In antwoord op uw vraag naar extra maatregelen kan ik dan ook zeggen dat wij overwegen de open coördinatiemethode toe te passen op het gebied van de gezondheid en de veiligheid, hetgeen gemeenschappelijke doelstellingen, gemeenschappelijk nationale actieplannen, aanbevelingen en samenwerking tussen de lidstaten betekent. Dat is een van de voorstellen van de Commissie met betrekking tot de nieuwe benadering.</p>
    </intervention>
    <intervention id="2-207" speaker_id="1033" name="De Voorzitter" is_mep="True" mode="spoken">
      <p sl="nl">Hartelijk dank, mevrouw de commissaris.</p>
      <p sl="nl">Vragen aan de heer Lamy</p>
      <p sl="nl">Vraag nr. 42 van Jonas Sjöstedt (H-0895/01):</p>
      <p sl="nl">Betreft: Contacten van de Commissie met TABD</p>
      <p sl="nl">In 1995 werd de Transatlantic Business Dialogue (TABD) gevormd na een gemeenschappelijk initiatief van de Commissie (onder leiding van de toenmalige commissieleden Sir Brittan en de heer Bangemann) en het ministerie van handel van de VS.</p>
      <p sl="nl">Klopt het dat de Commissie en TABD voortdurend in contact staan en informatie en voorstellen met elkaar uitwisselen ? Heeft de Commissie deelgenomen aan sommige jaarlijkse conferenties van TABD of heeft zij deze gefinancierd ?</p>
    </intervention>
    <intervention id="2-208" speaker_id="photo_generic" name="Lamy" is_mep="True" mode="spoken" role="Commissie">
      <p sl="fr">Deze vraag heeft betrekking op de transatlantische handelsdialoog. Deze maakt deel uit van een reeks dialoogstructuren die in 1995 in het leven is geroepen op de Top van Madrid.</p>
      <p sl="fr">Het doel van deze dialoog - en van soortgelijke trouwens, ik kom daar dadelijk op terug - is bruggen te bouwen over de Atlantische Oceaan. Het is een gespreksforum tussen enerzijds een aantal niet-gouvernementele, particuliere spelers, en anderzijds politieke beleidsmakers uit de Unie en de Amerikaanse regering.</p>
      <p sl="fr">Deze structuur is destijds niet alleen opgevat als een transatlantische handelsdialoog, maar evenzeer als een transatlantische consumentendialoog, een transatlantische arbeidsdialoog en een transatlantische milieudialoog. Handel is dus slechts een van de vier pijlers.</p>
      <p sl="fr">Dit scala aan dialogen is bedoeld om in het openbaar aanbevelingen aan te reiken aan de Commissie en de Amerikaanse regering. Bij toerbeurt worden deze aanbevelingen trouwens op topontmoetingen tussen de Unie en de Verenigde Staten gepresenteerd aan de politieke leiders.</p>
      <p sl="fr">Van de kant van de Commissie hechten wij aan elk van deze dialogen hetzelfde belang. Ik benadruk het woord "belang", want in een aantal gevallen zijn zij van grote waarde gebleken. In ieder geval staan zij open voor partijen die helpen bouwen aan evenwichtige en hechte transatlantische betrekkingen, voor belanghebbende partijen in de verschillende domeinen. Het resultaat is uiteraard in grote mate afhankelijk van de inspanning die de deelnemers ervoor doen.</p>
      <p sl="fr">Wij zijn - wij, de Commissie - op diverse niveaus betrokken bij de bijeenkomsten die in het kader van de transatlantische handelsdialoog worden georganiseerd. Een daarvan is een jaarlijkse conferentie waarop topmensen van diverse ondernemingen bijeenkomen. Deze conferentie vormt in zekere zin het jaarlijkse hoogtepunt van de dialoog. De aanbevelingen worden verspreid en zijn voor iedereen toegankelijk, enerzijds via de website van de transatlantische handelsdialoog, anderzijds via de websites van de Commissie, aangezien wat wij met deze aanbevelingen doen eveneens tot het publieke domein behoort. Een aantal leden van dit Parlement volgt de bilaterale handelsbetrekkingen tussen de Verenigde Staten en Europa van nabij en wordt regelmatig gevraagd deel te nemen aan de jaarlijkse conferentie van de transatlantische handelsdialoog.</p>
      <p sl="fr">De eerste dialoog heeft plaatsgevonden in Sevilla. De kosten van deze bijeenkomst zijn toen door beide partijen gedragen. In 1998, op een andere topontmoeting tussen de Unie en de Verenigde Staten, hebben beide partijen ervoor gekozen alle dialogen te ondersteunen. In hetzelfde jaar heeft uw volksvertegenwoordiging, het Europees Parlement, trouwens een specifieke begrotingspost voor deze dialogen ingericht.</p>
      <p sl="fr">Om exact op uw vraag over de financiering te antwoorden: de Commissie heeft sinds 1998 jaarlijks bijgedragen in de financiering van de handelsdialoog, net zoals zij dat trouwens heeft gedaan voor de overige dialogen. In het geval van de handelsdialoog was een deel van de bijdrage van de Commissie bedoeld om de organisatiekosten van de jaarlijkse conferenties te dekken. Tegenwoordig wordt het grootste deel van de kosten voor dit soort bijeenkomsten echter gedekt door sponsoring, wat trouwens verklaart waarom de financiële bijdrage van de Commissie aan de handelsdialoog aanzienlijk lager uitvalt dan die voor de consumentendialoog, de arbeidsdialoog en de milieudialoog.</p>
    </intervention>
    <intervention id="2-209" speaker_id="2268" name="Sjöstedt" is_mep="True" mode="spoken">
      <p sl="sv">Ik wil de commissaris bedanken voor zijn zeer uitvoerige antwoord. Ik heb twee aanvullende vragen.</p>
      <p sl="sv">Mijn eerste vraag betreft het volgende. De grote ondernemingen die deelnemen aan de TABD,</p>
      <p sl="sv">stellen een aantal concrete eisen inzake wetgeving die zij ingevoerd willen zien in de EU, of zij geven op zijn minst aan dat deze wenselijk is. Ik vraag mij af of de Commissie hierover verslag uitbrengt aan de TABD, met andere woorden: ik vraag me af in hoeverre deze eisen worden vervuld en of het desbetreffende verslag openbaar is.</p>
      <p sl="sv">Mijn tweede vraag is of vertegenwoordigers van de TABD deelgenomen hebben aan politieke topconferenties tussen de EU en de Verenigde Staten, dat wil zeggen aan conferenties op het hoogste politieke niveau. Hebben deze grote ondernemingen en hun vertegenwoordigers toegang tot dergelijke bijeenkomsten?</p>
    </intervention>
    <intervention id="2-210" speaker_id="photo_generic" name="Lamy" is_mep="True" mode="spoken">
      <p sl="fr">Wat betreft uw eerste opmerking graag het volgende. Net als de consumentendialoog, de milieudialoog en de arbeidsdialoog is de transatlantische handelsdialoog bedoeld om wensen, aanbevelingen en meningen te verzamelen die ons eigen werk van nieuwe impulsen kunnen voorzien. Dit is dus lang niet de enige bijdrage. Buiten een aantal zakelijke kringen, vakorganisaties en NGO's helpt nog een hele reeks andere organen ons handelsbeleid te bepalen. De transatlantische handelsdialoog is er daar een van. Deze dialoog is belangrijk, omdat het Europese en Amerikaanse zakenleven daarin een aanzienlijke inspanning levert, zoals het de omvang van onze handelsbetrekkingen met de Verenigde Staten trouwens betaamt.</p>
      <p sl="fr">In dat kader woorden wensen, aanbevelingen en opmerkingen geformuleerd waarover wij dan discussiëren, net als wij dat doen met een reeks gesprekspartners uit het zakenleven.</p>
      <p sl="fr">Wat betreft deelname aan topontmoetingen, zoals ik zojuist al heb gezegd, presenteren de deelnemers aan deze handels-, consumenten-, milieu- en arbeidsdialogen bij toerbeurt hun aanbevelingen aan de politieke leiders van beide partijen, en dat zijn meestal de Amerikaanse president, het voorzitterschap van de Raad en de Commissie.</p>
      <p sl="fr">Een en ander gebeurt in de marge van de officiële vergaderingen die de topontmoeting rijk is. Op de officiële vergaderingen van zo'n topontmoeting worden zoals dat gebruikelijk is uitsluitend bevoegde politieke beleidsmakers toegelaten, dus de presentaties gebeuren in de marge.</p>
    </intervention>
    <intervention id="2-211" speaker_id="1033" name="De Voorzitter" is_mep="True" mode="spoken">
      <p sl="nl">Vraag nr. 43 van Hans-Peter Martin (H-0935/01):</p>
      <p sl="nl">Betreft: WTO-conferentie in Doha</p>
      <p sl="nl">Op de WTO-ministersconferentie in Doha waren de mogelijkheden voor NGO's om voor hun belangen op te komen, uiterst beperkt.</p>
      <p sl="nl">Acht de Commissie de mogelijkheden die de NGO's ter behartiging van hun belangen in Doha kregen, desondanks voldoende? Zo niet, hoe kan er dan in de toekomst voor gezorgd worden dat NGO's en vertegenwoordigers van maatschappelijke belangen voortaan op gepaste wijze de punten aan de orde kunnen stellen die hun na aan het hart liggen?</p>
      <p sl="nl">Leidt de Commissie daaruit af dat in steden als Doha geen WTO-conferenties meer moeten worden gehouden?</p>
    </intervention>
    <intervention id="2-212" speaker_id="photo_generic" name="Lamy" is_mep="True" mode="spoken" role="Commissie">
      <p sl="fr">De vraag van de heer Martin betreft in grote lijnen de moeilijkheden die niet-gouvernementele organisaties hebben gehad bij het verkrijgen van toegang tot de conferentie van Doha in Qatar. Even een kleine historische kanttekening: elk lid van de Wereldhandelsorganisatie heeft het recht zich kandidaat te stellen voor een ministersconferentie. Het geval wil dat Qatar heeft aangeboden gastheer te zijn voor de vierde ministersconferentie. Het geval wil dat Qatar de enige kandidaat was om deze conferentie te organiseren. Voor een goed begrip is het nuttig in herinnering te brengen dat deze keuze enkele maanden na de conferentie van Seattle gemaakt moest worden, wat mogelijk verklaart waarom er niet zoveel kandidaten waren als sommigen misschien hadden gewenst.</p>
      <p sl="fr">Doha was dus de enige kandidaat. Doha is niet zo'n grote stad. Niettemin geloof ik dat de autoriteiten een aanzienlijke inspanning hebben geleverd om de afgevaardigden fatsoenlijk te ontvangen en de nodige logistieke ondersteuning te bieden, zoals algemeen door de deelnemers aan de ministersconferentie wordt beaamd. Het is juist dat meerdere delegaties hun aantal deelnemers hebben moeten beperken, gezien het beperkte aantal beschikbare hotelkamers. Dat klopt. Volgens mij is het trouwens helemaal niet zo'n drama om het aantal deelnemers aan dit soort conferenties een beetje te beperken. In ieder geval weet ik zeker dat de belastingbetaler waar voor zijn geld heeft gekregen, en de delegatie van de Europese Unie was tevreden over de organisatie. Twintig leden van dit Parlement hebben trouwens deel uitgemaakt van die Europese delegatie, en ik meen dat ook zij tevreden waren.</p>
      <p sl="fr">De gebeurtenissen van 11 september hebben het de organisatie er overigens niet gemakkelijker op gemaakt. Ze hebben bovendien een hele reeks extra veiligheidsmaatregelen tot gevolg gehad, bovenop diegene die je toch al hebt bij dit soort bijeenkomsten. Dat is zo, en dat heeft het voor niemand eenvoudiger gemaakt. Ik breng nog even in herinnering - ik heb dit trouwens enige tijd geleden al gezegd voor dit Parlement - dat wij de Qatarese autoriteiten hebben gevraagd niet-gouvernementele organisaties een even ruime toegang te bieden als in Seattle het geval was. Dat is ook gebeurd, zelfs al hebben de veiligheidsmaatregelen voor iedereen problemen met zich meegebracht.</p>
      <p sl="fr">Tot slot wil ik er in het voorbijgaan even op wijzen dat een aanzienlijk aantal potentiële deelnemers - zowel uit regerings- en parlementaire delegaties als uit NGO's - er op eigen initiatief van afgezien hebben naar Doha af te reizen vanwege diezelfde veiligheidstoestand.</p>
      <p sl="fr">De NGO's die er wel waren, hebben volgens mij een reële mogelijkheid gehad hun boodschap te laten horen. De aanwezige organisaties hebben in contact kunnen treden met hun nationale delegaties, hebben invloed kunnen uitoefenen op de uitkomst van de conferentie, en van de kant van de Commissie hebben wij zelf ruimschoots aangespoord tot transparantie ten opzichte van deze NGO's. Documenten zijn snel gepubliceerd, er zijn open vergaderingen gehouden, kortom, de secretariaten van de Wereldhandelsorganisatie hebben in mijn ogen in twee jaar veel verbeterd aan de transparantie en alles wat daarbij hoort. Dit alles is gesteund, in de hand gewerkt en soms zelfs geïnitieerd door de Europese Unie. De Directeur-generaal van de Wereldhandelsorganisatie heeft ter plaatse, zoals hij had beloofd op de conferentie in Genève van juli, trouwens zelf een aantal bijeenkomsten gehouden. Ik wil overigens met plezier werken aan een gedragscode voor de relaties tussen de Wereldhandelsorganisatie en niet-gouvernementele organisaties.</p>
      <p sl="fr">Om terug te komen op onze eigen delegatie, ik heb u gezegd dat deze was samengesteld uit parlementsleden, medewerkers van Franz Fischler en mijzelf, plus vijftien vertegenwoordigers van het maatschappelijk middenveld die onversaagd naar Doha zijn afgereisd en die allen hebben volbracht wat zij zich tot doel hadden gesteld. Wij hebben ter plaatse, in Doha, met hen samengewerkt. Als iemand van hen iets wil zeggen, heb ik daar geen enkel probleem mee. Ik heb ter plaatse zelf een groot aantal diepgaande discussies met deze vertegenwoordigers gevoerd, en trouwens ook met vertegenwoordigers van andere organisaties uit het Europees maatschappelijk middenveld, organisaties die geen deel uitmaakten van onze delegatie in de strikte zin van het woord.</p>
      <p sl="fr">Als ik Doha dus met Seattle vergelijk, geloof ik dat er sprake was van een ruimere deelname en meer transparantie, dat het debat levendiger was en dat de aanwezige organisaties een reële kans hebben gehad om hun boodschap te uiten. Dit heeft waarschijnlijk zijn weerslag gehad op de uitkomst van de conferentie van Doha. Ik heb het er vanmorgen al tegen u over gehad. In het algemeen geloof ik dat het maatschappelijk middenveld steeds meer zijn invloed kan laten gelden op het multilaterale handelsbeleid. Dat was zo in de periode tussen Seattle en Doha in, dat was zo in Doha zelf, en ik twijfel er niet aan dat het na Doha nog meer zo zal zijn.</p>
    </intervention>
    <intervention id="2-213" speaker_id="4238" name="Martin, Hans-Peter" is_mep="True" mode="spoken">
      <p sl="de">Voorzitter, het is niet mijn bedoeling mijn vraag opnieuw te formuleren, maar ik zou graag een aanvullende vraag willen stellen. Commissaris, als het allemaal zo is zoals u geschetst hebt, namelijk dat Doha eigenlijk beter was dan Seattle, hoe verklaart u dan het grote aantal klachten van NGO’s: dat ze geen kans kregen rond de conferentie iets te doen, dat de benodigde visa niet werden afgegeven, dat het hen onmogelijk werd gemaakt actief deel te nemen doordat er bureaucratische hindernissen werden opgeworpen of doordat ze te horen kregen dat er te weinig hotelbedden waren?</p>
      <p sl="de">Ten tweede: u hebt de zaak nu vanuit een beperkte zienswijze geschetst: hoe het voor de Europese delegatie was en hoe onze delegatie daar vertegenwoordigd was. Dat was echter niet mijn vraag. Mijn vraag was in hoeverre het voor het maatschappelijk middenveld als geheel mogelijk was zich daar te laten vertegenwoordigen. Dan moet ik zeggen dat er toch een aanmerkelijk verschil is in vergelijking met een land waar vrijheid van demonstratie bestaat of waar de nodige mogelijkheden voor vrije meningsuiting bestaan. Als u dat niet zo ziet, dan zou ik dat graag nog eens door u bevestigd willen zien.</p>
    </intervention>
    <intervention id="2-214" speaker_id="photo_generic" name="Lamy" is_mep="True" mode="spoken">
      <p sl="fr">Wat betreft de opvangcapaciteit, die was nu eenmaal niet groter dan het aantal hotelkamers in Qatar, mijnheer Martin. Als ik het mij goed herinner, waren dat er zo'n 4500. En als mijn herinnering klopt, waren er daarvan ongeveer 700 gereserveerd voor NGO's, met dien verstande dat het daarbij ging om NGO's die zich als zodanig hadden ingeschreven. Daarbij moet u dus nog de NGO's rekenen die deel uitmaakten van de delegaties.</p>
      <p sl="fr">Wat betreft de Europese Unie, en ik veronderstel dat u daar voornamelijk in geïnteresseerd bent - ikzelf ben daar in ieder geval in de eerste plaats in geïnteresseerd -, hebben wij het grote geluk deel te nemen aan dit soort conferenties in het gezelschap van de vijftien lidstaten, die elk op hun beurt een aantal NGO's opnemen in hun delegaties.</p>
      <p sl="fr">Van Europees standpunt uit gezien waren de NGO's dus ruimschoots vertegenwoordigd, en ik heb hierover ook geen klachten gehoord tijdens mijn vele contacten die ik met deze organisaties, noch tijdens de conferentie, noch ervoor. Wat de periode erna betreft, volgende week ga ik naar een evaluatiebijeenkomst om me een beeld te kunnen vormen.</p>
      <p sl="fr">Nogmaals, als u het van de betrokkenen zelf wilt horen, kunt u zich richten tot degenen die erbij waren.</p>
      <p sl="fr">Wat betreft de ruimte die zij hebben gekregen om zich te uiten, die is er zeker geweest. Mijn medewerkers en ikzelf hebben dagelijks geruime tijd vrijgemaakt om hen uit te leggen waar we vandaan kwamen, waar we stonden en waar we naartoe gingen (net zoals ik dat voor de delegatie van het Parlement en natuurlijk voor de Raad van ministers heb gedaan). Hierdoor konden ze de werkzaamheden volgen en beïnvloeden. U weet het zelf, als je een dergelijke delegatie tegenkomt die je in dat soort omstandigheden een paar cruciale dingen duidelijk kan maken, is dat van groot nut.</p>
      <p sl="fr">Ik vind dus dat het in dit opzicht stukken beter ging in Doha dan in Seattle. Ik heb het daarnet ook al gezegd: Doha was de enige kandidaat, en aangezien er geen andere aantrekkelijke oorden in de aanbieding waren, hebben de concurrentie en de markt niet echt gespeeld. Daar valt nu eenmaal niet veel aan te doen. Doha was de enige kandidaat, dus ik zie niet in waar we anders naartoe hadden gekund. Ik herhaal dat we zelf als voorwaarde hadden gesteld dat alle delegaties dezelfde toegangsmogelijkheden moesten genieten.</p>
    </intervention>
    <intervention id="2-215" speaker_id="729" name="Purvis" is_mep="True" mode="spoken">
      <p sl="en">Commissaris, vergis ik me als ik zeg dat de bewonderenswaardige afspraken van Doha iets te maken hadden met het betrekkelijke succes van die bijeenkomst vergeleken met eerdere WTO-conferenties? Vinden we wellicht een manier om te komen tot beschaafdere betrekkingen met de NGO’s dan in Seattle en Genua het geval was? Bent u blij dat er nu rationelere en beschaafdere afspraken liggen om met de vertegenwoordigers van de NGO’s te kunnen omgaan?</p>
    </intervention>
    <intervention id="2-216" speaker_id="photo_generic" name="Lamy" is_mep="True" mode="spoken">
      <p sl="fr">Mijnheer Purvis, ik begrijp heel goed waar u naartoe wilt, en ik geloof niet dat ik daarin zover wil gaan als u graag zou willen. Een van de redenen - volgens mij de voornaamste - waarom Doha beter is verlopen dan Seattle, is dat iedereen (regeringen, de Wereldhandelsorganisatie en de NGO's) goed heeft nagedacht over de vraag waarom Seattle is mislukt. Iedereen heeft post mortem , als ik het zo mag uitdrukken, veel geleerd van deze mislukking, heeft er zijn conclusies uit getrokken en ernaar gehandeld bij het voorbereiden van Doha.</p>
      <p sl="fr">Dat Doha een succes is geworden, is grotendeels te danken aan de voorbereiding. Dat Seattle een mislukking is geworden, was grotendeels te wijten aan het gebrek daaraan. Seattle was slecht voorbereid, Doha was goed voorbereid. Dat maakt grofweg 80% van het succes uit. Met de resterende 20% zijn we op het terrein beter omgesprongen. Het aantal deelnemende partijen, ik bedoel het aantal mensen dat het gevoel had deel uit te maken van deze onderhandelingsronde, dat het gevoel had invloed uit te oefenen, is aanzienlijk geweest. Ik heb altijd gevonden dat wat er in de straten van Seattle is gebeurd maar een heel kleine bijdrage heeft geleverd aan wat een overduidelijke mislukking is geweest. In dezelfde lijn geloof ik dat wat er in de straten van Doha niet is gebeurd maar een bijzonder kleine bijdrage heeft geleverd aan het succes van Doha.</p>
    </intervention>
    <intervention id="2-217" speaker_id="2278" name="Rübig" is_mep="True" mode="spoken">
      <p sl="de">Mijnheer de Voorzitter, geachte commissaris, allereerst wil ik u met het onderhandelingsresultaat van Doha feliciteren. Ik denk dat de Europese delegatie - ik maakte daar zelf deel van uit - de onderhandelingen in de goede richting heeft gestuurd. We maken een goede kans ook deze ronde goed voor het voetlicht te brengen. Ook de gastheren in Doha hebben ons uitstekend verzorgd. Ik denk dat dat een goede basisvoorwaarde was. Waar de heer Hans-Peter Martin het over heeft, dat is de dialoog met de NGO’s. Op dit punt zou ik geloof ik ook nog een vraag willen stellen met betrekking tot de parlementaire vergadering. Ik denk dat het niet goed is dat deze discussie slechts om de paar jaar bij één bepaalde gelegenheid plaatsvindt. Denkt u ook niet dat het zinvoller zou zijn wanneer de afgevaardigden uit de verschillende landen permanent bij elkaar zouden kunnen komen om dit voor de toekomst zo belangrijke onderwerp goed en in detail met elkaar te bespreken?</p>
    </intervention>
    <intervention id="2-218" speaker_id="photo_generic" name="Lamy" is_mep="True" mode="spoken">
      <p sl="fr">Mijnheer Rübig, ik sta volledig achter deze suggestie. Dit houdt eigenlijk in dat er een meer permanente overlegstructuur moet komen tussen de regeringen, de Wereldhandelsorganisatie als instelling en een parlementaire structuur die zou kunnen worden afgeleid van de Interparlementaire Unie. U weet net zo goed als ik dat wij - en uw Parlement voorop - hieraan hebben gewerkt. Voorlopig hebben we nog niets gestructureerds op poten kunnen zetten, en dat komt voornamelijk doordat enerzijds een aantal ontwikkelingslanden nogal huiverig tegenover dit idee staat, en anderzijds doordat de leden van het Amerikaanse Congres er op dit moment niet echt warm voor lopen. Dit zijn twee hordes die nog genomen moeten worden, maar ik geloof niet dat we het moeten opgeven. Als uw Parlement in dezelfde richting blijft doorgaan en blijft timmeren aan deze interparlementaire structuur, kunt u rekenen op de steun van de Commissie om de hordes die ik net heb genoemd te nemen. Ze staan er, maar ze mogen ons niet ontmoedigen.</p>
    </intervention>
    <intervention id="2-219" speaker_id="1033" name="De Voorzitter" is_mep="True" mode="spoken">
      <p sl="nl">Hartelijk dank, mijnheer Lamy.</p>
      <p sl="nl">Vragen aan de heer Byrne</p>
    </intervention>
    <intervention id="2-220" speaker_id="1033" name="De Voorzitter" is_mep="True" mode="spoken">
      <p sl="nl">Vraag nr.47 van Theresa Villiers (H-0880/01):</p>
      <p sl="nl">Betreft: Vervoer van dieren</p>
      <p sl="nl">Onlangs heeft de EP-Commissie landbouw en plattelandsontwikkeling het verslag-Maat (A5-0347/2001) aangenomen, waarin de Commissie verzocht wordt met voorstellen te komen die voorzien in een beperking van het vervoer van voor de slacht of voor mestdoeleinden bestemde dieren tot 8 uur of 500 km en in beëindiging van de uitkering van exportrestituties bij de uitvoer van levend slachtvee van de EU naar derde landen.</p>
      <p sl="nl">Is de Commissie van plan voorstellen in te dienen waarmee gevolg wordt gegeven aan de bovengenoemde twee wensen van de EP-Commissie landbouw en plattelandsontwikkeling?</p>
    </intervention>
    <intervention id="2-221" speaker_id="photo_generic" name="Byrne" is_mep="True" mode="spoken" role="Commissie">
      <p sl="en">Mijnheer de Voorzitter, zoals er in het verslag van het Parlement terecht op werd gewezen, heeft een van de kernpunten met betrekking tot het vervoer van dieren te maken met reistijdlimieten, en ik ben het Parlement dankbaar voor zijn bijdrage.</p>
      <p sl="en">Reistijden zijn, net als andere parameters zoals temperatuur of beladingsdichtheid, belangrijk voor het realiseren van een goede mate van bescherming voor de dieren tijdens het vervoer. Als onderdeel van het beleid vindt de Commissie het uiterst belangrijk om wetgevingsvoorstellen op te stellen op basis van degelijke wetenschappelijk advies. De Commissie heeft dan ook het Wetenschappelijk Comité voor de gezondheid en het welzijn van dieren gevraagd om een opinie over een aantal welzijnsaspecten van het vervoer van dieren, en met name over de reistijdlimieten. Deze opinie wordt begin 2002 verwacht. De Commissie zal naar aanleiding van deze opinie nadere voorstellen met betrekking tot het vervoer van dieren indienen.</p>
      <p sl="en">Wat de exportrestituties voor geslacht vee betreft, is de Commissie het eens met de visie van de Raad, zoals die in de verordening van de Raad van 19 juni 2001 met betrekking tot het welzijn werd verwoord. Het eerste doel is het corrigeren van de gebreken die zijn waargenomen in de implementatie van bestaande wetgeving. Er dienen meer controles uitgevoerd te worden en strenge sancties te worden opgelegd, als de bestaande wetgeving inzake het welzijn tijdens het vervoer niet juist wordt geïmplementeerd, en dat geldt voor vervoer binnen de Gemeenschap en voor vervoer naar landen buiten de EU. Commissaris Fischler is eveneens voornemens de bestaande regelgeving wat dit onderwerp betreft aan te scherpen.</p>
      <p sl="en">Communautaire wetgeving op het gebied van exportrestituties verbindt de betaling van steun op ondubbelzinnige wijze met het eerbiedigen van alle voorwaarden die betrekking hebben op het welzijn van dieren. De Gemeenschap moet een evenwichtige oplossing zien te vinden voor de verschillende aspecten van deze kwestie. Het is bijvoorbeeld verkeerd om ervan uit te gaan dat, als wij de restitutie voor levende dieren afschaffen, landen van buiten de EU dode in plaats van levende dieren zullen importeren.</p>
      <p sl="en">Ik wil afsluiten met de verzekering dat het welzijn van dieren zeer hoog op de Commissieagenda staat. Met name het vervoer van dieren verdient in de nabije toekomst veel aandacht en daadkracht.</p>
    </intervention>
    <intervention id="2-222" speaker_id="4520" name="Villiers" is_mep="True" mode="spoken">
      <p sl="en">In 1993 gaf de Commissie toe dat de wetgeving betreffende het vervoer van dieren stelselmatig met voeten werd getreden. In 1999 kwamen er nog meer bewijzen van specifieke problemen in Spanje, Italië en Griekenland. Er is geen reden om aan te nemen dat het toezicht op de naleving sinds 1993 of 1999 ook maar enigszins verbeterd is. Dieren worden nog altijd in overvolle vrachtwagens gepropt, zonder eten of water; vaak lapt men daarbij de huidige reistijdlimieten aan de laars en duurt het vervoer wel dertig tot veertig uur. De combinatie van hoge temperaturen, slechte ventilatie, te veel dieren in één ruimte en gebrek aan water kan dodelijk zijn. Veel dieren moeten tijdens het vervoer zware ontberingen doorstaan en komen dood of halfdood op de plaats van hun bestemming aan.</p>
      <p sl="en">Het Europees Parlement heeft zich via stemming herhaaldelijk uitgesproken voor een achtuurslimiet voor het vervoer. Het kreeg de overweldigende steun van een meerderheid in de plenaire vergadering, de steun van de Commissie milieubeheer, volksgezondheid en consumentenbeleid en de steun van de Commissie landbouw en plattelandsontwikkeling. Het doet mij genoegen te vernemen dat men in een voorstel de opinie van het Wetenschappelijk Comité zal volgen, maar wat is de Commissie van plan te doen om ervoor te zorgen dat het voorstel op de juiste manier in praktijk wordt gebracht en dat de huidige wetgeving op de juiste manier wordt nageleefd? Welke specifieke actie is commissaris Byrne van plan te ondernemen om te komen tot een betere naleving van zowel de huidige wetgeving als de wetgeving die in voorbereiding is en die moet leiden tot een achtuurslimiet en tot stopzetting van de exportsubsidies?</p>
    </intervention>
    <intervention id="2-223" speaker_id="photo_generic" name="Byrne" is_mep="True" mode="spoken">
      <p sl="en">Mijnheer de Voorzitter, zoals ik al heb aangegeven, zal het bewuste verslag begin volgend jaar aan de Commissie worden voorgelegd en als het verslag er eenmaal is, zal het zorgvuldig worden bestudeerd door mijn diensten en door mijzelf, teneinde een passende reactie met betrekking tot tijdslimieten en afstanden te kunnen bepalen. In de tussentijd berust de controle op dit soort zaken bij de lidstaten en die controle dient daar ook te blijven onder het wakend oog van het Voedsel- en Veterinair Bureau. Het is een van de taken die het VVB middels zijn inspectierapporten uitvoert.</p>
      <p sl="en">De Commissie neemt deze zaak eveneens serieus, niet alleen door met de lidstaten in gesprek te blijven in situaties waarin de wetgeving aantoonbaar niet wordt nageleefd om ervoor te zorgen dat de normen worden opgeschroefd, maar ook, wanneer de wetgeving voortdurend niet wordt nageleefd, door gerechtelijke stappen tegen individuele lidstaten te ondernemen. Er wordt momenteel een aantal van dit soort gerechtelijke stappen overwogen.</p>
      <p sl="en">U bent ongetwijfeld ook op de hoogte van verordening (EG) nr. 615/98, op grond waarvan de Commissie genoodzaakt en gemachtigd is om de exportrestituties in te trekken in omstandigheden waarin de wetgeving betreffende het welzijn van dieren niet is nageleefd. Ik verwijs u naar het gedetailleerde antwoord van 19 februari 2001 op de vraag van mevrouw Maes over het opheffen van de exportrestituties, en met name naar de bijlage bij het antwoord waarin duidelijk het aantal opheffingen van de exportrestituties voor de betrokken lidstaten alsmede de daarmee gemoeid zijnde bedragen worden vermeld. Ik verzeker u dat de Commissie dit onderwerp serieus neemt en dat alle maatregelen die ik heb genoemd zijn genomen. We houden dit onderwerp scherp in de gaten om ervoor te zorgen dat de normen met betrekking tot het welzijn van dieren worden hooggehouden.</p>
    </intervention>
    <intervention id="2-224" speaker_id="4270" name="Paulsen" is_mep="True" mode="spoken">
      <p sl="sv">Ik vraag mij af wanneer de omgang met dieren en het vervoer van dieren worden geïntegreerd in de voedselveiligheidsketen. Wij hebben al leren inzien dat het voer dat wij de dieren geven van betekenis is voor de gezondheid van de mens, maar onze omgang met dieren, onze fok- en vervoersmethoden hebben een even direct effect op de volksgezondheid als slecht voer. Daardoor neemt het gevaar van ziektes sterk toe, - ziektes die vooral worden bestreden met antibiotica, maar ook met grote hoeveelheden kalmerende middelen.</p>
      <p sl="sv">Door het misbruik van antibiotica om de gevolgen van de slechte omgang met dieren te bestrijden, worden ziekten die de afgelopen zestig jaar niet meer dan eenvoudige infecties waren, vandaag de dag - en zeker in de toekomst - aanzienlijk ernstiger, als wij niet meer over doeltreffende antibiotica beschikken.</p>
    </intervention>
    <intervention id="2-225" speaker_id="photo_generic" name="Byrne" is_mep="True" mode="spoken">
      <p sl="en">Het verband tussen het welzijn en de behandeling van dieren en de gezondheid van de mens is goed gedocumenteerd. Er is een nauw verband tussen die twee en er is zeker sprake van een verband op het terrein waarnaar u verwijst - de antibiotica. De Commissie heeft op dit vlak wetgeving ingediend en ik verwijs u naar de conferentie die slechts een paar weken geleden over dit specifieke onderwerp onder auspiciën van het Belgische voorzitterschap heeft plaatsgevonden. Ik verwijs u naar wat ik bij die gelegenheid gezegd heb en ook naar wat minister Magda Aelvoet met betrekking tot dit zeer belangrijke onderwerp te berde heeft gebracht.</p>
      <p sl="en">Ik verwijs ook naar de zoönose-richtlijn die de Commissie reeds gepasseerd is en momenteel bij het Parlement ligt. Mevrouw Paulsen is uw rapporteur voor deze specifieke wetgeving en ik acht deze wetgeving eveneens belangrijk voor de aanpak van het fenomeen dat de gezondheid van het dier invloed heeft op de gezondheid van de mens.</p>
      <p sl="en">Nog een laatste opmerking over deze kwestie, en dan met name over het vervoer van dieren over lange afstanden. Een van de onderwerpen die moet worden afgewogen en waarmee rekening moet worden gehouden is de plaats en de kwaliteit van de abattoirs en de vleesverwerkende fabrieken: zij moeten voldoen aan de hoge normen die nodig zijn om de wetgeving die hier in het Parlement en in de Raad van ministers wordt aangenomen te kunnen naleven. De investering die nodig is om deze normen te realiseren impliceert dat er nu minder abattoirs zijn dan in het verleden en dat dit nodig is om de wetgeving voor de bescherming van de gezondheid van de mens na te leven. Maar uiteindelijk heeft het ook invloed op de kwestie van het vervoer van dieren en het vervoer van levende dieren over een langere afstand. Dat is echter een ander onderwerp waarmee rekening moet worden gehouden in het kader van de bescherming van de gezondheid van de mens en de rol die dieren en hun gezondheid en welzijn daarbij spelen.</p>
    </intervention>
    <intervention id="2-226" speaker_id="1033" name="De Voorzitter" is_mep="True" mode="spoken">
      <p sl="nl">Ik dring erop aan dat u allen korte en duidelijke vragen stelt en verzoek de commissaris om beknopte antwoorden te geven. Wij lopen immers achter op het tijdschema en zouden graag alle geprogrammeerde vragen afhandelen.</p>
      <p sl="nl">Mevrouw McKenna heeft het woord voor een aanvullende vraag.</p>
    </intervention>
    <intervention id="2-227" speaker_id="2231" name="McKenna" is_mep="True" mode="spoken">
      <p sl="en">Ik maak mij zorgen dat dit wetenschappelijk rapport wellicht een poging is om de duur van het vervoer en de afstand waarover het vervoer plaatsvindt niet te hoeven verlagen tot het niveau dat het Parlement voor ogen stond. Er was consensus tussen de Milieucommissie en de Landbouwcommissie over de verlaging van de algehele reistijd en -afstand. Het is zeer belangrijk dat de Commissie hiervan doordrongen is. Het spijt mij te moeten zeggen dat ik uw antwoord met betrekking tot de exportrestituties niet afdoende vind.</p>
      <p sl="en">U hebt het over het eerbiedigen van alle voorwaarden voor het welzijn van dieren en beweert dat u een evenwichtige oplossing zoekt. De Europese belastingbetalers willen niet dat hun geld besteed wordt aan de financiering van iets wat dieren ongemak en lijden bezorgt. Wij moeten een einde maken aan de exportrestituties die landen buiten de EU ontvangen voor het slachten, ongeacht het feit of er nu wel of niet aan de voorwaarden wordt voldaan. Het is verkeerd dat ons geld op deze manier wordt gebruikt. Dat is de boodschap die het Parlement heel duidelijk heeft afgegeven. Ik zou graag de belofte van de Commissie willen dat zij de exportrestitutie aan landen buiten de EU voor slachtvee afschaft.</p>
    </intervention>
    <intervention id="2-228" speaker_id="photo_generic" name="Byrne" is_mep="True" mode="spoken">
      <p sl="en">Het wetenschappelijk rapport waarnaar u verwijst zal beschikbaar komen, zodat u het kunt bestuderen, en zal door de Commissie worden bestudeerd, voordat zij voorstellen doet voor nader beleid.</p>
      <p sl="en">Wat de kwestie van het stopzetten van de exportrestituties betreft, heb ik al aangegeven dat dit niet in het beleid van de Commissie past. Het past ook niet in het beleid van de Raad, die hier anders over denkt. Ik kan dan ook de belofte waar u om vraagt niet geven.</p>
    </intervention>
    <intervention id="2-229" speaker_id="1033" name="De Voorzitter" is_mep="True" mode="spoken">
      <p sl="nl">Wij zullen de volgorde van de vragen wijzigen, want de heer Lund moet met spoed de zaal verlaten.</p>
      <p sl="nl">Vraag nr. 49 van Torben Lund (H-0908/01):</p>
      <p sl="nl">Betreft: Onbegrijpelijke toelating van meer zware metalen in vis</p>
      <p sl="nl">De Deense krant Politiken schrijft op 15 november 2001 dat de Europese Unie de grenswaarden wil optrekken en daarmee meer zware metalen toelaten in vis, in weerwil van het feit dat een deskundigencomité nog maar juist de aanbeveling gedaan heeft dat de Europese Unie een strengere regelgeving invoert.</p>
      <p sl="nl">Kwikzilver, lood en cadmium, die o.a. voorkomen in schaaldieren, die zeer in trek zijn, kunnen bijvoorbeeld het zenuwstelsel ondermijnen en bij de mens andere bijzonder ernstige ziekten veroorzaken. Ik zie absoluut geen reden om de grenswaarden voor die stoffen op te trekken. Kan de Europese Commissie dan ook uitleggen waarom die grenswaarden verhoogd moeten worden, welke onderzoeken er voor een eventuele verhoging pleiten, en welke tegen?</p>
      <p sl="nl">Bij deze zelfde gelegenheid wil ik er de Europese Commissie graag opmerkzaam op maken dat Denemarken lange tijd geijverd heeft om zijn bevolking meer vis te laten eten – omdat het bevorderlijk is voor het algemeen niveau van de volksgezondheid. Spijtig genoeg blijken de inspanningen nu teniet gedaan te worden als de Europese Unie de grenswaarden voor zware metalen in vis, die schadelijk zijn voor de gezondheid, wil verhogen.</p>
    </intervention>
    <intervention id="2-230" speaker_id="photo_generic" name="Byrne" is_mep="True" mode="spoken" role="Commissie">
      <p sl="en">Het Wetenschappelijk Comité voor de menselijke voeding heeft een beoordeling gegeven van de hoeveelheid lood en cadmium in de menselijke voeding en geadviseerd om veilige innameniveaus aan te houden. Het comité kwam tot de conclusie dat de innameniveaus in de menselijke voeding ruim onder de veiligheidsdrempels lagen. Wanneer er EU-wetgeving met betrekking tot verontreinigende stoffen wordt ingevoerd en als de innameniveaus daarbij onder de veiligheidsdrempels liggen, moet het zogeheten ALARA-beginsel in werking treden. Dit beginsel houdt in dat de maximale gehaltes zo laag als redelijkerwijs haalbaar is moeten worden gehouden. Dit is een aanpak die internationaal wordt toegepast.</p>
      <p sl="en">In dit specifieke geval heeft de Commissie grenswaarden voor lood en cadmium goedgekeurd, die in april 2002 van kracht moeten worden. Destijds gaven de lidstaten in het Permanent Comité voor levensmiddelen uiting aan hun bezorgdheid over het feit dat de nieuwe bepalingen voor bepaalde visserijproducten niet haalbaar waren. Er is toen dan ook besloten om de betreffende bepalingen zo snel mogelijk te herzien. Uit recente gegevens is duidelijk geworden dat deze grenswaarden zouden leiden tot eisen die verdergaan dan wat redelijkerwijs haalbaar is, zonder dat de volksgezondheid ervan profiteert. De maximale gehaltes in bepaalde visserijproducten werden dan ook herzien en om rekening te kunnen houden met deze realiteit worden momenteel lichte stijgingen voor een beperkt aantal soorten voorgesteld. Het opleggen van niet-haalbare grenswaarden is niet verdedigbaar. Wanneer we uitgaan van de algehele innameniveaus, betekenen de herziene maximale gehaltes geen verhoging van het gevaar voor de volksgezondheid.</p>
    </intervention>
    <intervention id="2-231" speaker_id="4434" name="Lund" is_mep="True" mode="spoken">
      <p sl="da">Ik dank u heel hartelijk voor uw antwoord. Het gaat om gewone, voor consumptie bestemde vis, gewone schaaldieren, waarvan we de Europese burgers normaliter de consumptie in grote hoeveelheden aanbevelen. Derhalve vind ik het zorgelijk dat men nu de grenswaarden wil optrekken. Ik stel u een paar aanvullende vragen. Is het juist dat het comité van deskundigen in feite een verlaging van de grenswaarden heeft aanbevolen? Is het juist dat men op deze terreinen in de VS strengere grenswaarden hanteert dan wij in Europa? Tot slot wil ik vragen wie een verhoging van deze grenswaarden heeft verlangd. Is het de visserijindustrie, en zo ja, in welke landen wil de visserijindustrie toestemming voor hogere grenswaarden voor de zware metalen waarom het hier gaat, namelijk lood, cadmium en kwik?</p>
    </intervention>
    <intervention id="2-232" speaker_id="photo_generic" name="Byrne" is_mep="True" mode="spoken">
      <p sl="en">Wat kwik betreft, hier ligt het totale maximale gehalte voor visserijproducten op 0,5 mg/kg. Daarin komt geen verandering, zoals eerder werd vastgelegd in de veterinaire wetgeving, met name in beschikking 93/351 van de Commissie. De enige verandering die is voorgesteld is de toevoeging van twee extra soorten aan de lijst van vissoorten waarvoor het maximale gehalte van 1 mg/kg geldt. Die twee soorten zijn de grenadiersvis en de keizervis die maar een kleine bijdrage leveren aan de menselijke voeding, maar uit gegevens is gebleken dat het lagere gehalte niet haalbaar was.</p>
      <p sl="en">U hebt mij vervolgens gevraagd hoe het zit met de schaaldieren. De voorstellen zullen het eten van schaaldieren voor kinderen noch volwassenen er niet veiliger op maken. De enige verandering die met betrekking tot de grenswaarden in schaaldieren, zoals tweekleppige weekdieren, wordt voorgesteld heeft betrekking op het lood. Er wordt een lichte verhoging van 1 mg/kg naar 1,5 mg/kg voorgesteld, omdat uit gegevens blijkt dat het lagere gehalte voor lood niet redelijkerwijs haalbaar is. De blootstelling aan lood in de menselijke voeding blijft daarmee ruim binnen de veilige grenzen. Voor de rest zijn er geen veranderingen in de bepalingen die gelden voor cadmium of kwik.</p>
    </intervention>
    <intervention id="2-233" speaker_id="1033" name="De Voorzitter" is_mep="True" mode="spoken">
      <p sl="nl">Vraag nr. 48 van Marit Paulsen (H-0889/01):</p>
      <p sl="nl">Betreft: Levensmiddeleninformatie in de vorm van "smileys"</p>
      <p sl="nl">Op 1 oktober 2001 is de Deense keuringsdienst van waren begonnen met het opstellen van keuringsrapporten bij de ca. 40.000 etablissementen in het land die voedsel en drank voor algemene consumptie produceren of verkopen. Het is de bedoeling dat in alle etablissementen binnen een jaar tenminste één rapport op een duidelijk zichtbare plaats is aangebracht. Uit de rapporten moet via vier verschillende varianten van de smiley o.a. duidelijk blijken welk resultaat de officiële inspectie heeft opgeleverd.</p>
      <p sl="nl">Een brede glimlach betekent bijvoorbeeld dat hetgeen tijdens de meest recente inspectie werd gecontroleerd geen aanleiding was tot opmerkingen, terwijl een boze smiley aangeeft dat aan het restaurant een boete is opgelegd, dat aangifte is gedaan bij de politie of dat de vergunning is ingetrokken. Een beter voorbeeld van duidelijke consumentenvoorlichting is vermoedelijk moeilijk te vinden.</p>
      <p sl="nl">Is dit nieuwe Deense systeem de Commissie bekend? Zo ja, is zij bereid aan de andere lidstaten voor te stellen dit goede voorbeeld te volgen? Zo niet, is zij dan toch niet van mening dat het systeem althans nadere bestudering verdient en ten grondslag kan liggen aan toekomstige regelingen in deze sector?</p>
    </intervention>
    <intervention id="2-234" speaker_id="photo_generic" name="Byrne" is_mep="True" mode="spoken" role="Commissie">
      <p sl="en">Ik ben het met de geachte afgevaardigde eens dat het belangrijk is om de consument bewuster te maken. De Commissie staat welwillend tegenover elk initiatief dat tot doel heeft de consument te beschermen. De Commissie is echter van mening dat de taak om te zorgen voor een goede kwaliteit van het voedsel en voor informatie aan de consument over de resultaten van officiële controles, inspectie en andere volgactiviteiten in de voedingssector aan de lidstaten overgelaten dient te worden.</p>
      <p sl="en">De lidstaten zijn verantwoordelijk voor het uitvoeren van de officiële controle op voedsel, in alle stadia van de productie en de distributie. Het is aan hen om te beslissen hoe ze de consument het beste over deze activiteiten kunnen informeren. Dat is in overeenstemming met het subsidiariteitsbeginsel.</p>
      <p sl="en">De Commissie is niet op de hoogte van dit specifieke initiatief van de Deense autoriteiten, maar kan dergelijke stappen of de vrijwillige implementatie van dergelijke initiatieven door andere lidstaten wel stimuleren. Het is echter niet waarschijnlijk dat zij een soortgelijk voorstel op communautair niveau zal indienen. Ik benadruk dat wat ik hier zeg betrekking heeft op de etablissementen die u specifiek in uw vraag noemt.</p>
    </intervention>
    <intervention id="2-235" speaker_id="1033" name="De Voorzitter" is_mep="True" mode="spoken">
      <p sl="nl">Vraag nr. 50 van Konstantinos Hatzidakis (H-0942/01):</p>
      <p sl="nl">Betreft: Toestand van de slachthuizen in Griekenland</p>
      <p sl="nl">Naar verluidt wordt de infrastructuur van de slachthuizen in Griekenland in grote mate ontoereikend geacht. Van de ongeveer 350 slachthuizen voldoen er ongeveer 50 à 60 aan de vereisten van richtlijn 91/497/EEG ; deze beschikken over een normale vergunning, terwijl de overige, die toebehoren aan gemeentelijke overheden, van oudere datum zijn en een ontoereikende en verouderde apparatuur hebben, geen installaties hebben voor een hygiënische verwerking van vochtig en droog afval en materiaal met een hoge risicofactor. Ook worden hier de reinigings- en ontsmettingsprogramma's niet toegepast en houden de vilders zich niet aan de regels voor persoonlijke hygiëne.</p>
      <p sl="nl">Is de Commissie tevreden met de toestand die thans in de Griekse slachthuizen heerst, en welke maatregelen denkt zij te nemen om ervoor te zorgen dat Griekenland de communautaire wetgeving volledig naleeft?</p>
    </intervention>
    <intervention id="2-236" speaker_id="photo_generic" name="Byrne" is_mep="True" mode="spoken" role="Commissie">
      <p sl="en">De slachthuizen in Griekenland worden door de bevoegde autoriteiten goedgekeurd in het kader van richtlijn 64/433 van de Raad betreffende de gezondheidsvoorschriften voor de productie en het in de handel brengen van vers vlees, laatstelijk gewijzigd bij richtlijn 95/23. Zevenenveertig slachthuizen staan geregistreerd als inrichtingen die goedkeuring hebben om vlees op de communautaire markt af te zetten. Het vlees van de overige in bedrijf zijnde slachthuizen dat geschikt bevonden wordt voor menselijke consumptie, kan op de nationale markt afgezet worden.</p>
      <p sl="en">De laatste inspectiemissie met betrekking tot vers vlees die door het Voedsel- en Veterinair Bureau van de Commissie in Griekenland werd uitgevoerd, dateert van september 2000 en had betrekking op varkensvlees. Tijdens deze missie werden ernstige en grootschalige gebreken geconstateerd in het functioneren van de officiële controles en de productienormen in deze sector. Zoals de geachte afgevaardigde bekend is op grond van het antwoord op zijn eerdere vraag die hij tijdens de zitting van november stelde, zijn er in 2001 vervolgcontacten geweest met de Griekse autoriteiten in een poging om de geconstateerde problemen op te lossen. Tot nu toe blijft de actie die ondernomen is beneden de maat en de Commissie blijft zeer bezorgd over de situatie. Nadere ontmoetingen op hoog niveau met de Griekse autoriteiten staan gepland voor begin 2002 en zijn bedoeld om de resterende gebreken in de normen voor de voedselveiligheid en de veterinaire controles op te heffen.</p>
      <p sl="en">Wat de behandeling van het afvalwater betreft, kan ik u zeggen dat richtlijn 91/271 inzake de behandeling van stedelijk afvalwater regelgeving voor slachthuizen bevat. Afvalwater boven een bepaalde hoeveelheid moet sinds 31 december 2000 voldoen aan voorwaarden die vastgelegd zijn in eerdere verordeningen en/of specifieke autorisaties van de bevoegde autoriteit. Daar waar slachthuizen rechtstreeks op het openbare riool lozen, gelden de algemene regels van de richtlijn. Gedetailleerde informatie over de situatie met betrekking tot industriële lozingen in Griekenland wordt momenteel geëvalueerd.</p>
    </intervention>
    <intervention id="2-237" speaker_id="2186" name="Hatzidakis" is_mep="True" mode="spoken">
      <p sl="el">Mijnheer de commissaris, u zei dat 47 abattoirs aan bepaalde communautaire normen voldoen, terwijl een aantal andere abattoirs probleemloos in Griekenland kan werken. Het probleem is echter dat wij 350 abattoirs hebben en er dus een groot aantal abattoirs is dat niet aan de communautaire vereisten voldoet. Klopt dat? Ik zou dat graag duidelijk willen horen.</p>
      <p sl="el">Mijn tweede vraag is of u nieuws hebt met betrekking tot de gekkekoeienziekte. De Commissie heeft onderzoek verricht in Griekenland. Wat is daar gaande? Ik heb het natuurlijk over BSE. Kennelijk is er een groot probleem in verband met de vleesmarkt in Athene hetgeen voor de Commissie reden was om een onderzoek in te stellen. U hebt daarover gesproken met de Griekse autoriteiten en ik zou graag van u willen horen of u nieuws te melden heeft.</p>
    </intervention>
    <intervention id="2-238" speaker_id="photo_generic" name="Byrne" is_mep="True" mode="spoken">
      <p sl="en">Zoals ik in mijn eerdere antwoord al heb aangegeven, blijft de Commissie uitermate bezorgd over de situatie met betrekking tot de slachthuizen. Voor BSE en andere controles verwijs ik u naar de betreffende VVB-rapporten.</p>
      <p sl="en">Op 22 mei heb ik bevestigd dat ik de Griekse minister heb ontmoet in de wandelgangen van de Landbouwraad, waar ik met hem heb gesproken over de zwakke punten die het VVB in een aantal opeenvolgende rapporten had geconstateerd. Op 8 juni heb ik nogmaals, schriftelijk, contact gezocht met de Griekse minister en gevraagd om een vervolg op zijn eerste reactie van 27 april. Dit heeft geresulteerd in verdere interactie tussen de minister, de betreffende autoriteiten in Griekenland en mijn eigen diensten. De boodschap aan de Griekse autoriteiten is nog altijd dezelfde: er moet veel harder worden gewerkt aan en er moeten veel meel middelen worden geïnvesteerd in het wegwerken van de gebreken die het VVB consequent tijdens zijn missies constateert. De conclusie van de VVB-rapporten kunnen op de website worden ingezien.</p>
    </intervention>
    <intervention id="2-239" speaker_id="1033" name="De Voorzitter" is_mep="True" mode="spoken">
      <p sl="nl">Daar de tijd voor het vragenuur voor vragen aan de Commissie is verstreken, zullen de vragen 51 tot en met 83 schriftelijk worden beantwoord.</p>
      <p sl="nl">Het vragenuur voor vragen aan de Commissie is gesloten.</p>
      <a text="(De vergadering wordt om 19.25 uur onderbroken en om 21.00 uur hervat)"/>
    </intervention>
  </section>
  <section id="creitem11" title="Bijeenkomst van de Wereldhandelsorganisatie te Qatar (vervolg)">
    <intervention id="2-249" speaker_id="1966" name="De Voorzitter" is_mep="True" mode="spoken">
      <p sl="nl">Aan de orde is de voortzetting van het debat over de verklaringen van de Raad en Commissie over de bijeenkomst van de Wereldhandelsorganisatie te Qatar.</p>
    </intervention>
    <intervention id="2-250" speaker_id="2227" name="Schwaiger" is_mep="True" mode="spoken">
      <p sl="de">Mevrouw de Voorzitter, namens de EVP-Fractie zou ik de Raad en de Commissie ten zeerste willen bedanken voor de uitstekende voorbereiding en de geslaagde onderhandelingsstrategie tijdens de ministeriële conferentie van de WTO in Qatar.</p>
      <p sl="de">Wat u, mijnheer Lamy, met uw medewerkers heeft gepresteerd was buitengewoon. Uw startpositie direct voor Doha was buitengewoon netelig, en u heeft ervoor gezorgd dat alle onderwerpen die de Europese Unie op het programma wilde hebben van de ronde die in 2002 begint uiteindelijk op de agenda terecht zijn gekomen. Dat is gelukt ondanks de gebruikelijke en vrijwel volledig ongegronde aanvallen op de Europese Unie door India en de landen van de Cairns-groep. Met een aantal hoofdelementen van onze voorbereidende resolutie heeft u rekening kunnen houden. Ik heb zelf twee weken later in Accra meegemaakt hoe trots de vertegenwoordigers van de regering van Ghana erop hebben gewezen dat Afrika deze keer een zelfstandige rol heeft gespeeld, en dat is onder andere te danken aan de goede voorbereiding door de Europese Unie, en met name door commissaris Lamy.</p>
      <p sl="de">De ontwikkelingslanden, vooral in Afrika, zullen van nu af aan volledig bij de onderhandelingen worden betrokken, en dat was één van onze belangrijkste eisen. De Afrikaanse onderhandelaars hebben een fraai resultaat bereikt bij de politieke verklaring over de TRIPS, u heeft dat vanochtend ook al gezegd, mijnheer de commissaris. De eisen van de ontwikkelingslanden en de Afrikanen - en die hadden betrekking op van alles, van de vraag naar meer technische bijstand tot de uitzonderingsregels tot 2008 voor de Cotonou-Overeenkomst - zijn in hoge mate ingewilligd.</p>
      <p sl="de">In de nieuwe onderhandelingsronde zal echter ook rekening worden gehouden met de belangrijkste Europese eisen, en die hoef ik niet nader toe te lichten. We moeten er vooral voor zorgen dat de visie van de Europese Unie op de sociale en ecologische markteconomie langzaam aan ook aan bod komt in het systeem van vrije en faire wereldhandel.</p>
      <p sl="de">Ik geloof echter ook dat we nog heel wat moeten doen voor de verdere democratisering van de WTO, mijnheer Lamy, en u heeft daar zelf ook al op gewezen. Er moet een parlementaire vergadering komen. Wij als Europees Parlement moeten daarbij een leidende rol spelen en ook de Commissie verzoeken om ons financieel te blijven steunen. Dan kunnen we met name de vertegenwoordigers van de Afrikaanse parlementen hierbij betrekken.</p>
      <p sl="de">Ik zou nog even terug willen komen op een punt dat vanochtend tijdens het debat al is genoemd. Een van onze collega's, mevrouw Lucas, heeft gezegd dat de resultaten slecht en onaanvaardbaar zijn. Ik dacht dat er een Europees betoog zou volgen over de Europese belangen. Zij heeft echter slechts herhaald dat India en een aantal NGO's deze …</p>
      <a text="(Spreker wordt door de Voorzitter onderbroken)"/>
    </intervention>
    <intervention id="2-251" speaker_id="2064" name="McNally" is_mep="True" mode="spoken">
      <p sl="en">Mevrouw de Voorzitter, commissaris, ik wil graag spreken over een onderwerp dat door het Parlement al vóór Qatar als belangrijk werd aangemerkt. Voor ons, en trouwens ook voor de commissaris, was het “erop of eronder”, en ik doel hier op het verband tussen milieu en handel.</p>
      <p sl="en">In Qatar waren wij getuige van een doorbraak. Voor het eerst, en in weerwil van een krachtig en wijdverbreid verzet, zullen er onderhandelingen plaatsvinden over een aantal belangrijke milieukwesties. Natuurlijk moet er nog veel meer worden gedaan, maar er is een proces opgestart en een taboe doorbroken. Voor de verdere ontwikkelingen is het van belang dat wij vooral aan de ontwikkelingslanden laten zien dat hun angst voor een groen protectionisme onzerzijds ongegrond is.</p>
      <p sl="en">Qatar heeft, eerlijk gezegd, niet de vooruitgang opgeleverd die wij in de PSE-Fractie voor ogen hadden en waar wij vooraf om vroegen, op het gebied van de rechten van werknemers, de democratie en de transparantie in het WTO-besluitvormingsproces. Maar het liet wel de weg open om vooruitgang te boeken op beide terreinen. Wij weten dat er door vele landen, waaronder ontwikkelingslanden, intensieve druk werd uitgeoefend om te komen tot een verklaring waarin werd vastgelegd dat de rechten van werknemers uitsluitend een zaak zijn voor de IAO. Aan die druk werd terecht niet toegegeven en het beginsel van de samenwerking tussen WTO en IAO werd herbevestigd. De EU moet er nu alles aan doen om dit beginsel naar de praktijk te vertalen, en daarbij gebruik maken van de kans die de IAO haar biedt via de instelling van een commissie die zich zal gaan bezighouden met de sociale aspecten van de mondialisering, een commissie waarin de WTO en andere internationale organisaties zitting zullen hebben.</p>
      <p sl="en">De ministersconferentie besloot ook tot onderhandelingen over de hervorming van de procedure voor het regelen van geschillen. Deze onderhandelingen moeten plaatsvinden met een open agenda, waarin ruimte is voor alle mogelijke voorstellen die de WTO-leden willen indienen. De EU moet deze kans voor openheid en transparantie te baat nemen.</p>
      <p sl="en">Commissaris, wij willen graag weten hoe u de hervorming ziet en we zullen niet nalaten om u te laten weten wat onze ideeën zijn.</p>
      <p sl="en">Wij zouden graag vandaag onze erkenning vermeld zien van de belangrijke bijdrage die u, commissaris Lamy, hebt geleverd aan het succes van de conferentie. U had een zeer moeilijke rol en u hebt zich met vaardigheid en vasthoudendheid van uw taak gekweten. Ik wil met name de nadruk leggen op uw eis dat u de politieke steun van dit Parlement nodig hebt om de ronde te kunnen laten plaatsvinden zoals deze bedoeld is. We zullen onze steun kenbaar maken in een resolutie waarover morgen zal worden gestemd.</p>
      <p sl="en">Velen gingen naar Qatar, hopend op een fiasco, hopend op een herhaling van Seattle, hopend op iets waartegen ze zich konden afzetten, in een populistische stemming. Zij werden teleurgesteld in die hoop en moeten nu eerlijk tegenover zichzelf zijn en respect hebben voor het standpunt van de ontwikkelingslanden om zich af te keren van paternalisme, iets waaraan een aantal van onze collega's zich helaas schuldig gemaakt hebben.</p>
      <p sl="en">De Verklaring van Qatar omvat vrijwel alles wat de ontwikkelingslanden op de agenda wilden hebben. De agenda is niet het eindstation, en we zullen alert moeten zijn op een goed resultaat, maar als ontwikkelings …</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="2-252" speaker_id="1296" name="De Clercq" is_mep="True" mode="spoken">
      <p sl="nl">Geachte voorzitter, Commissie en waarde collega's, er is een toekomst voor de Wereldhandelsorganisatie. De 144 lidstaten gaan inderdaad de komende jaren opnieuw onderhandelen over de verdere vrijmaking van de wereldhandel, maar meer dan ooit heeft de rich man's club ondervonden dat de sterkste niet meer automatisch aan het langste eind trekt. De ontwikkelingslanden hebben inderdaad forse winst geboekt en hun stempel op de onderhandelingen gedrukt. Maar ook de Europese Unie mag tevreden zijn. Dankzij de inzet en het doorzettingsvermogen van de Europese onderhandelaars, onze beide commissarissen die hier aanwezig zijn, is er uiteindelijk toch een akkoord bereikt over een brede onderhandelingsronde. Zo zal er in de nieuwe ronde onder meer onderhandeld kunnen worden over overheidsbestedingen, mededinging, investeringen, de relatie tussen internationale milieu-akkoorden en de WTO-regels.</p>
      <p sl="nl">Deze handelsbesprekingen komen op een belangrijk moment, omdat ze een signaal geven dat lidstaten na de terreurdaden in de Verenigde Staten bereid zijn om internationaal samen te werken en dat terroristen de internationale handel niet kunnen ondermijnen. Bovendien is de voortzetting van de liberale handelspolitiek van belang omdat deze een belangrijke impuls kan geven aan onze sputterende wereldeconomie.</p>
      <p sl="nl">Tot slot wil ik nog opmerken dat de uitdaging van de Wereldhandelsorganisatie erin bestaat het multilaterale handelssysteem op zodanige wijze te blijven ontwikkelen dat de mondialisering zoveel mogelijk voordeel oplevert voor zoveel mogelijk mensen en landen. Wij moeten het streven dat meer dan vijftig jaar geleden begon, voortzetten.</p>
    </intervention>
    <intervention id="2-253" speaker_id="2114" name="Gahrton" is_mep="True" mode="spoken">
      <p sl="sv">Mevrouw de Voorzitter, in een verslag van Comité 133 over de bijeenkomst van de WTO in Qatar beweert de Commissie dat “active participation by European civil society strengthened the hand of the EU negotiator”. Dit wekt de indruk dat de volksbewegingen even hard staan te jubelen over het resultaat van Qatar als commissaris Lamy. Dat is een ongelooflijk brutale leugen. In werkelijkheid bekritiseren de milieu- en solidariteitsorganisaties het optreden van de EU in Doha en karakteriseren ze het eindresultaat als een nederlaag voor de arme volkeren in de wereld. Het International Forum on Globalisation constateert bijvoorbeeld dat het resultaat van Qatar neerkomt op “the ultimate triumph for the world trade body whose very mission is to exclude civil society from shaping economic systems”.</p>
      <p sl="sv">ATTAC-België schrijft met het oog op de EU-top van Laken dat de EU onder andere vanwege haar steun aan de WTO “zich wezenlijk liet beïnvloeden door de belangen van de financiële instellingen en de grote ondernemingen”. De waarheid is dat zowel de Europese volksbewegingen als vertegenwoordigers van ontwikkelingslanden zeer verbitterd zijn over de manier waarop de onderhandelaars van de EU met hun machtswoord de vertegenwoordigers van de arme landen in de houdgreep nemen. Het is een slechte zaak dat de Commissie een eurocentrisch, egoïstisch en neoliberaal handelsbeleid vertegenwoordigt en tegelijkertijd aan de Europese volksbewegingen de medeverantwoordelijkheid geeft voor het schandalige machtsmisbruik waaraan de EU zich in Doha schuldig heeft gemaakt. Is dat niet een beetje grof, mijnheer Lamy?</p>
    </intervention>
    <intervention id="2-254" speaker_id="4466" name="Figueiredo" is_mep="True" mode="spoken">
      <p sl="pt">Mevrouw de Voorzitter, wij maken ons zorgen over de besluiten van de Wereldhandelsorganisatie. Die kunnen op korte en middellange termijn desastreuze gevolgen hebben voor de inwoners van veel landen. Ik denk daarbij in de eerste plaats aan de zich ontwikkelende landen, maar ook aan landen binnen de Europese Unie, en dan met name Portugal. Voor mijn land is vooral de opening van de markten voor textiel en landbouwproducten een bedreiging. Ook de bilaterale akkoorden waarover nu door de Europese Unie wordt onderhandeld, onder andere met Pakistan, vormen een bedreiging. Deze akkoorden houden namelijk geen rekening met de bijzondere omstandigheden in Portugal.</p>
      <p sl="pt">Voor de multinationale economische groeperingen is de belangrijkste doelstelling bereikt. Er zal nu onderhandeld worden over een verder reikende liberalisering van de wereldhandel. Na Seattle zijn die onderhandelingen stopgezet, en veel internationale organisaties – en dan vooral organisaties die vertegenwoordigd waren op het Mondiale Sociale Forum van Porto Alegre en Genua - hebben er het afgelopen jaar kritiek op geuit. Uit de verklaring van de Europese werkgeversorganisatie UNICE blijkt heel duidelijk dat de werkgevers geloven dat de belangrijkste doelstellingen zijn bereikt, ook al is niet aan al hun eisen voldaan. In de slotresolutie van de Wereldhandelsorganisatie wordt gesproken over de liberalisering van gevoelige sectoren: textiel, belangrijke aspecten van de landbouw, diensten en zo verder. De liberalisering moet ook gelden voor intellectuele eigendom. De opzet van de Wereldhandelsorganisatie is duidelijk, al kan de praktische invulling van deze wensen natuurlijk worden beïnvloed door de strijd die nu gaat losbarsten. Landen als Brazilië en Zuid-Afrika hebben druk uitgeoefend om generieke medicijnen te verkrijgen voor aids en malaria. Daarmee is een kleine stap in de goede richting gedaan, en het toont aan dat de strijd tegen de kapitalistische globalisering moet worden opgevoerd, of het nu gaat om de politieke, de economische, de sociale of de milieu-aspecten van die globalisering. De vakbonden van de Europese Unie hebben al aangegeven dat ze de heropening van de onderhandelingen binnen de Wereldhandelsorganisatie veroordelen, zolang er geen voortgang wordt geboekt bij het naleven van de akkoorden van de Internationale Arbeidsorganisatie en er niets wordt gedaan om werknemers althans een minimumbescherming te bieden. Zonder aandacht voor het milieu en de sociale aspecten kan er immers geen sprake zijn van duurzame ontwikkeling. De liberalisering van de internationale handel speelt de multinationale ondernemingen en de rijke landen in de kaart, en leidt zo tot een verwijding van de kloof tussen ontwikkelde en minder ontwikkelde landen. Onderzoek van de Verenigde Naties heeft dat duidelijk aangetoond. Het zal er dus toe leiden dat werknemers en volkeren nog erger worden uitgebuit door de multinationale ondernemingen die de internationale handel beheersen, en die uitsluitend geïnteresseerd zijn in zo hoog mogelijke winsten – zelf als dat ten koste gaat van kinderen, voedselveiligheid, het milieu, en de multifunctionele landbouw in familieverband. Daarom moeten wij ons inzetten voor een alternatieve, duurzame ontwikkeling, die voorrang geeft aan sociale expansie en het terugdringen van de armoede. Binnen die visie moet ook het gemeenschappelijk landbouwbeleid worden herzien, op basis van solidariteit met de landen in het Zuiden, die nu geïsoleerd worden.</p>
    </intervention>
    <intervention id="2-255" speaker_id="4507" name="Belder" is_mep="True" mode="spoken">
      <p sl="nl">Dank u wel mevrouw de Voorzitter. De handelsronde van Qatar moest een ronde voor de ontwikkelingslanden worden. Dat is ten dele gelukt. Ten dele omdat Europa evenals andere rijke landen weigert toe te zeggen de marktverstorende steun af te bouwen. De euforie van Europa over Qatar is dan ook meer te verklaren uit de verwachte handelsliberalisering in het voordeel van Europa.</p>
      <p sl="nl">Qatar is wel het zoveelste signaal voor de hervorming van ons landbouwbeleid. De uitdaging is om boeren een redelijk inkomen te garanderen zonder de wereldmarktprijs te verstoren. Directe inkomenssteun en verbreding van het agrarische taken- en beloningspakket geven de juiste richting aan. Ook na Qatar blijft de indruk bestaan dat niet alle lidstaten zich in die richting begeven.</p>
      <p sl="nl">Een andere belangrijke kwestie voor ontwikkelingslanden was de verduidelijking van de overeenkomst voor intellectueel eigendom. Er is weliswaar een politieke verklaring dat patentenrecht de productie van levensreddende medicijnen in noodsituatie niet mag hinderen, maar dat bevredigt niet geheel. Landen zonder industrie voor die goedkopere medicijnen moeten deze immers ook vrij kunnen invoeren. De juridische problemen die daarbij opduiken, verdienen een voortvarende aanpak. Om misbruik te voorkomen, is controle cruciaal om vast te kunnen stellen of er sprake is van een noodsituatie .</p>
      <p sl="nl">Tot slot onderstreep ik dat in het gevecht voor het milieu en sociale normen niet concurrentieverstoring, maar de markttoegang van arme landen en hun welzijn de belangrijkste drijfveren voor de EU dienen te zijn.</p>
    </intervention>
    <intervention id="2-256" speaker_id="966" name="Martinez" is_mep="True" mode="spoken">
      <p sl="fr">Mevrouw de Voorzitter, mijnheer de commissaris, de vierde ministersconferentie van de Wereldhandelsorganisatie in Doha moest een agenda en een programma bepalen. Dat is gebeurd, en vanuit die optiek bekeken was het een succes. Maar een succes voor wie? Waarschijnlijk een succes voor u, mijnheer de commissaris, u die heeft laten zien dat u dag en nacht kunt doorwerken en over een ijzersterke gezondheid beschikt. Over gezondheid gesproken, Doha is een waar succes geweest op het vlak van geneesmiddelen, maar de armen van deze aarde hebben dat recht op geneesmiddelen vooral aan Osama bin Laden te danken. Immers, als de Verenigde Staten niet bang waren geweest voor miltvuur en als ze niet te maken hadden gekregen met de intellectuele eigendom van Bayer, hadden zij voet bij stuk gehouden.</p>
      <p sl="fr">Wat heeft Doha ons afgezien daarvan nog opgeleverd? Twee dingen: clichés en uitstel. Stapels clichés. Om te beginnen de clichés over de wereldhandel die groei, welvaart, stabiliteit en natuurlijk vrede zal brengen. Een handelsverdrag hadden we al gesloten in Marrakesh, en zoals iedereen weet, heeft dat vrede gebracht in Gaza, Palestina en zelfs in Afghanistan.</p>
      <p sl="fr">Tweede levensgroot cliché: Europa zou hebben standgehouden, maar Japan heeft Europa in de steek gelaten. De minst ontwikkelde landen hebben Europa in de steek gelaten, ondanks het feit dat ze alles cadeau hebben gekregen, met uitzondering van wapens. Korea is misschien overgebleven. Er zijn barsten gekomen in de Unie van de Vijftien. Landbouwnatie Frankrijk staat er alleen voor, op de steun van Ierland na. Toch heeft Europa een overwinning geboekt op het vlak van milieu. De Verenigde Staten hebben op dat punt geen verplichtingen, omdat ze geen deel uitmaken van Kyoto. En wat het sociale aspect betreft, alle Europese vakbonden hebben laten horen hoe slecht ze over Doha denken.</p>
      <p sl="fr">Voor de rest heeft Europa uitstel verkregen. Om te beginnen uitstel voor de landbouw. Tot het einde van de onderhandelingen, dus tot in 2005, kunnen onze boeren rekenen op interne steun en terugbetalingen. Daarna mogen die van ons worden afgeschaft. Maar Jacques Chirac en Lionel Jospin, beiden Fransman, hebben uitstel geëist, zodat ze met een gerust hart de Franse verkiezingen in kunnen gaan. Dat uitstel hebben ze gekregen, uitstel van executie voor het Gemeenschappelijk Landbouwbeleid, waarmee de Poolse boeren trouwens een rad voor ogen is gedraaid, omdat zij zich aansluiten bij een Europa mét Gemeenschappelijk Landbouwbeleid, terwijl er vanaf 2005 helemaal geen Gemeenschappelijk Landbouwbeleid meer zal zijn.</p>
      <p sl="fr">Ook voor buitenlandse investeringen hebben we uitstel verkregen. Het Multilateraal Akkoord inzake Investeringen was er door de voordeur van de OESO uitgegooid, en is via de achterdeur van de Wereldhandelsorganisatie weer binnengekomen. Voor gepensioneerden hebben we ook uitstel gekregen. De verzekeringsmaatschappijen zullen zich deze grote markt niet meteen kunnen toe-eigenen.</p>
      <p sl="fr">Balans van Doha: het Europees landbouwmodel is ontmanteld, de Europese uitzondering voor cultuur vergeten, en het Europees sociaal model verkeert op lange termijn in gevaar. Wat blijft er nog over van Europa? Een grote vrijhandelszone, en sinds Adam Smith weet iedereen dat vrijhandel de armoede der naties betekent.</p>
    </intervention>
    <intervention id="2-257" speaker_id="1922" name="Mann, Thomas" is_mep="True" mode="spoken">
      <p sl="de">Mevrouw de Voorzitter, de zogenaamde tegenstanders van de globalisering hebben de krantenkoppen niet lang gehaald. Ze dachten dat ze de WTO naar de woestijn hadden gestuurd. In het afgelegen Doha is er echter een compromis gesloten dat door alle 142 leden is getekend. Dat is toch een heel ander beeld dan in Seattle in 1999, toen de inhoudelijke debatten werden overschaduwd door de conflicten op straat. Ik was erbij toen militante betogers onze conferentie lam legden en op professionele wijze meteen ook even voor de passende beelden zorgden. In Doha zijn er weer heftige debatten gevoerd tussen de 700 geaccrediteerde NGO's en de nationale delegaties, maar er zijn ook belangrijke resultaten bereikt. Nu moet er drie jaar worden gewerkt aan een nieuwe ronde om een verdere liberalisering van de wereldhandel mogelijk te maken. De EU heeft voor de landbouwkwesties haar zin gekregen. Het afbouwen van subsidies is een streefdoel, maar geen voorwaarde voor de komende onderhandelingsronde. We hebben echter niet bereikt dat er nu al wordt onderhandeld over investeringen en milieubescherming, dat gebeurt op zijn vroegst over twee jaar. Iedereen moet water bij de wijn doen, de VS bij hormonenvlees, bij de etikettering van genetisch gemodificeerde producten en bij het openen van de markt voor textiel. Ook de EU moet handelsbelemmeringen wegwerken, vooral bij de bescherming van de landbouw, mijnheer de commissaris!</p>
      <p sl="de">We moeten een evenwicht vinden tussen het openen en het reguleren van de markten. We moeten natuurlijk de invoerbeperkingen reduceren, maar we moeten ook verhinderen dat er goedkope producten van lagere kwaliteit worden ingevoerd. Die zijn namelijk gevaarlijk voor de consument, en bovendien lopen de bedrijven miljarden mis door de verkoop van roofkopieën en de schending van octrooien. We zijn tegen een totale liberalisering. De sociale zekerheid en de ambtenarij moeten eens worden getoetst, maar we kunnen toch niet aanvaarden dat overheidsmonopolies worden afgeschaft en er particuliere monopolies voor in de plaats komen? We moeten er ook voor strijden dat onderwerpen zoals duurzame milieubescherming, sociale normen en schendingen van de mensenrechten op de agenda komen.</p>
      <a text="(Applaus)"/>
    </intervention>
    <intervention id="2-258" speaker_id="1898" name="Mann, Erika" is_mep="True" mode="spoken">
      <p sl="de">Mevrouw de Voorzitter, ik wil u van harte feliciteren met uw nieuwe functie! Ik wil ook de twee commissarissen in de zaal bedanken, het hele team van de Commissie en natuurlijk ook de Raad. Dankzij onze samenwerking zijn we erin geslaagd om een echt succes te boeken. Ik wil ook onze collega Carlos Westendorp noemen, die de voorzitter van onze delegatie was, maar die vanavond helaas niet aanwezig is. Ik vind dat wij ook hem veel dank verschuldigd zijn.</p>
      <p sl="de">Ik zou slechts een klein aantal punten willen noemen. Ten eerste geloof ik dat veel collega's telkens weer een aantal dingen vergeten, vooral de collega's die permanent met een gebedsmolentje rondlopen en telkens weer hetzelfde zeggen. Wat zij volgens mij allemaal vergeten is dat de onderhandelingen pas geopend zijn, en dat slechts de strategie voor de onderhandelingen is vastgelegd. We moeten er wat meer over nadenken hoe we in de toekomst met de Commissie en de Raad kunnen samenwerken, want de eigenlijke onderhandelingen moeten nog komen. We moeten beter bepalen over welke onderwerpen we het willen hebben. We hebben in een aantal gevallen wel een zogenaamd succesje geboekt, maar het is heel goed mogelijk dat het er over een paar jaar heel anders uitziet. Daarom zou ik vooral de commissarissen willen vragen wat eigenlijk hun ideeën zijn over de samenwerking met het Europees Parlement. Ik zou graag willen dat die samenwerking aanzienlijk gerichter en gedetailleerder wordt, zodat we een duidelijk inzicht krijgen in de onderhandelingen over de verschillende onderwerpen. Dan horen we ook waar problemen ontstaan, zodat we niet alleen veel concrete informatie krijgen, maar ook de mogelijkheid om politieke invloed uit te oefenen.</p>
      <p sl="de">Ten tweede geloof ik dat het in de toekomst al belangrijker wordt om het handelsbeleid te koppelen aan het buitenlands beleid. In dat verband zou ik twee regio's met name willen noemen: de Europese Unie en de Verenigde Staten, die samen een ongelofelijke verantwoording voor de toekomstige definitie van het handelsbeleid dragen. Het handelsbeleid omvat tegenwoordig veel meer dan de klassieke handelsonderwerpen van vroeger. Deze ontwikkeling en de koppeling tussen het klassieke handelsbeleid en de nieuwe thema's zijn de grote uitdagingen van morgen.</p>
      <p sl="de">Vooral de commissarissen Lamy en Fischler hebben het tijdens de WTO-onderhandelingen in Doha heel elegant gespeeld. Ik heb echter net al gezegd dat het eigenlijke werk nu pas begint. Ik geloof dat we met meer nadruk moeten proberen om met landen als India, Singapore en China, maar ook met landen in Latijns-Amerika een basis te vinden voor het buitenlands beleid. Dan krijgen zij ook meer inzicht in wat we met ons handelsbeleid eigenlijk willen bereiken. Sommige landen hebben nog steeds het gevoel dat wij met ons handelsbeleid indirect eigenlijk aan protectionisme doen. We moeten ervoor zorgen dat dit gevoel kan worden weggenomen of zelfs niet kan ontstaan.</p>
      <p sl="de">De ambassadeur van Singapore heeft me er weer eens op gewezen dat zijn land al lang een vrijhandelsakkoord met de EU wil sluiten. Bilaterale vrijhandelsakkoorden bieden volgens mij de mogelijkheid om zulke deuren te openen en later misschien ook beter samen te werken bij multilaterale onderhandelingen. Heren commissarissen, ik hoop dat u bereid bent om hier nog even op te reageren!</p>
    </intervention>
    <intervention id="2-259" speaker_id="2335" name="Maes" is_mep="True" mode="spoken">
      <p sl="nl">Dank u wel mevrouw de Voorzitter, mijnheer de commissaris, geachte collega's, de conferentie van Doha heeft in dit Parlement een enthousiasme opgewekt dat ik eigenlijk alleen maar kan toeschrijven aan het feit dat men zo weinig verwacht had, want zelf moet ik u zeggen, dat wij er zeer kritisch tegenover blijven staan. De machtsongelijkheid in de wereld is nu eenmaal te groot en dat weegt door op zulke conferenties.</p>
      <p sl="nl">Enerzijds waren er ontwikkelingslanden die de vroegere akkoorden wilden afwerken en anderzijds wilde Europa op multilateraal vlak verder bouwen, dus bestond er een dubbelzinnigheid die een zekere vooruitgang mogelijk heeft gemaakt. We verheugen ons natuurlijk over het feit dat op het vlak van geneesmiddelen een duidelijke vooruitgang is geboekt omdat men tenminste een akkoord heeft over de intellectuele-eigendomsrechten. Maar wat ons ten zeerste stoort, is de Europese houding van altijd blijven volhouden dat er hoge importheffingen moeten zijn op landbouw- en textielproducten terwijl er toch echt een overeenkomst was dat ze geleidelijk zouden worden afgebouwd. In 2005 zouden we daar al resultaten van moeten zien en bij nader onderzoek blijkt nu dat er op dit vlak toch nog te weinig is gebeurd. De totale landbouwsteun is op dit ogenblik amper kleiner dan op het einde van de jaren tachtig.</p>
      <p sl="nl">Evenals bij voorgaande WTO-conferenties werd ook in Doha gesproken over de liberalisering van de economie. Een positieve verwezenlijking was dan weliswaar de kwestie van de intellectuele-eigendomsrechten, maar dat was toch echt een gering lichtpunt. Het liefst zouden wij willen dat wij aan de kant gaan staan van de zwakken, want wie deze wereld in oorlog aanschouwt, moet vaststellen dat dit te maken heeft met machtsongelijkheid.</p>
    </intervention>
    <intervention id="2-260" speaker_id="4509" name="Alyssandrakis" is_mep="True" mode="spoken">
      <p sl="el">Mijnheer de Voorzitter, achter de triomfantelijke verklaringen gaat een beleid schuil dat tot doel heeft de wereldhandel in dienst te stellen van de belangen van de multinationals. Liberalisering is en blijft het hoofddoel, hetgeen openstelling betekent van de markten van de arme landen voor de industrieproducten van de ontwikkelde landen. Deze ontwikkelde landen voeren echter tegelijkertijd tegen vernederend lage prijzen landbouwproducten - die in concurrentie staan tot onze eigen producten - en grondstoffen in.</p>
      <p sl="el">Het hoofddoel op landbouwgebied is steunafschaffing. Dat zou echter enorm zware gevolgen hebben voor de productie in landen zoals Griekenland, waar de boeren tussen twee haakjes weer eens de straat zijn opgetrokken om een billijke vergoeding voor hun werk op te eisen.</p>
      <p sl="el">Wat de buitenlandse investeringen, de mededinging, de overheidsopdrachten en de handelsfaciliteiten betreft, moet men vaststellen dat de imperialistische keuzes in alle willekeur van bovenaf worden opgelegd, en het bijna unanieme verzet van niet-gouvernementele organisaties en de minst ontwikkelde landen gewoon aan de laars wordt gelapt.</p>
      <p sl="el">De bijeenkomst van Doha heeft bevestigd dat de WTO de belangrijkste hefboom is voor de kapitalistische mondialisering. De belangstelling voor de problemen van de minst ontwikkelde landen en het milieu is niet meer dan lippendienst, en dus hypocriet. Daaruit blijkt weliswaar dat de volksdemonstraties een zekere invloed hebben uitgeoefend maar ook dat de WTO de beweging tegen de globalisering in slaap probeert te sussen met de zogenaamde gevoeligheid voor haar eisen. Zij heeft er echter wel voor gezorgd dat de bijeenkomst goed was afgeschermd tegen lastige protesten, en het zou ons dan ook allerminst verbazen indien de volgende bijeenkomst ergens op de Zuidpool zou plaatsvinden.</p>
      <p sl="el">Voor de volksbeweging is er geen andere weg dan verzet tegen niet alleen de WTO maar ook de Europese Unie en de regeringen die een volksvijandig beleid toepassen. De enige oplossing is de tegenaanval.</p>
    </intervention>
    <intervention id="2-261" speaker_id="1304" name="Ferrer" is_mep="True" mode="spoken">
      <p sl="es">Mevrouw de Voorzitter, ook ik ben van oordeel dat de ministeriële conferentie van Doha gunstige resultaten heeft opgeleverd. Daarom feliciteer ik commissaris Lamy en ook commissaris Fischler en de Raad met hun onmiskenbare bijdrage aan het welslagen van deze onderneming.</p>
      <p sl="es">De slotverklaring zegt inderdaad niet alles wat zij zou moeten zeggen, sterker nog, mijns inziens zegt zij op sommige punten zelfs meer dan zij zou moeten zeggen. Laten wij evenwel niet vergeten dat onderhandelingen steeds tot compromisvorming leiden en dat elk compromis concessies inhoudt. Wij moeten evenwel appreciëren dat men er in Doha in is geslaagd de uiteenlopende - en vaak tegenstrijdige - belangen van de lidstaten van de WTO met elkaar te verzoenen en overeenstemming te bereiken over de opening van een nieuwe ronde, de vaststelling van de agenda, het tijdschema en een werkprogramma. Bovendien was de ontwikkelingsdimensie in alle onderhandelingen aanwezig en hebben de minder ontwikkelde landen en de ontwikkelingslanden hun stem laten horen. Er is naar hen geluisterd en er is rekening gehouden met hun problemen.</p>
      <p sl="es">Zoals u terecht hebt onderstreept, commissaris Lamy, zit de WTO-trein weer op het goede spoor en is hij het station uitgereden. Ik zou hier zelfs aan durven toevoegen dat de nodige maatregelen zijn genomen om te waarborgen dat zijn bestemming een duurzame groei is die ook de armere landen ten goede komt. Om te waarborgen dat deze trein het eindstation haalt, moeten wij evenwel de nodige instrumenten ter beschikking stellen, een correcte interpretatie van de met redactionele dubbelzinnigheden doorspekte teksten bepleiten en in het kader van de opening van de markten het wederkerigheidsbeginsel hanteren en respect opbrengen voor de normen die de multilaterale handel reguleren.</p>
      <p sl="es">Om de barrière van de armoede eens en voor altijd uit de wereld te helpen moeten de nodige maatregelen worden genomen om met name de toegang van de minst ontwikkelde landen te bevorderen aangezien deze landen ten gevolge van het multilaterale handelsstelsel nadeel kunnen ondervinden van de aan de ontwikkelingslanden toegekende voordelen.</p>
    </intervention>
    <intervention id="2-262" speaker_id="2123" name="Kinnock" is_mep="True" mode="spoken">
      <p sl="en">Mijnheer de Voorzitter, voor de aanvang van Doha waren velen van ons zich er terdege van bewust dat het onderwerp van de toegankelijkheid van medicijnen het criterium zou zijn dat de ontwikkelingslanden zouden gebruiken om te toetsen of we echt een ontwikkelingsronde wilden houden. Wat we hebben gezien is een verklaring over de toegankelijkheid van medicijnen en de volksgezondheid. Zelfs het eigendomsrecht is belangrijk, omdat het niet alleen maar gaat om toegankelijkheid van medicijnen, maar om steun voor de volksgezondheid. Het is baanbrekend en, zoals iemand vanmorgen zei, het getuigt van de bereidheid zich te willen inzetten voor flexibiliteit van de overeenkomst inzake de TRIP's. Zoals de commissaris weet, hebben met name de Verenigde Staten en Zwitserland beweerd dat de verwijzing naar de volksgezondheid te veelomvattend was. Zij wilden deze verwijzing beperkt zien tot bepaalde infectieziekten.</p>
      <p sl="en">Ik moet echter zeggen, commissaris - en u bent het er vast mee eens - dat wat er gebeurd is een echte overwinning voor de ontwikkelingslanden was, omdat zij onderhandelingsvaardigheid tentoonspreidden, en het bewuste standpunt van met name de Verenigde Staten en Zwitserland uiteindelijk verworpen werd. Het is belangrijk dat we ons lovend uitlaten over de ontwikkelingslanden en de onderhandelingsvaardigheden die zij aan de dag hebben gelegd.</p>
      <p sl="en">De farmaceutische bedrijven gingen er traditiegetrouw altijd van uit dat octrooien heilig zijn. Na Doha is daarin verandering gekomen. Als geneesmiddelenbedrijven de prijs van medicijnen zo hoog houden dat de mensen die ze nodig hebben ze niet kunnen betalen, kunnen overheden die octrooien terzijde schuiven zonder angst voor vergelding.</p>
      <p sl="en">Ondanks de vorderingen in Doha is het verhaal, wat de octrooiregels betreft, nog lang niet uit.</p>
      <p sl="en">Commissaris, ik heb twee specifieke vragen. Is de Commissie het ermee eens dat wij nu de onmiddellijke taak hebben om ervoor te zorgen dat de WTO de beperkingen opheft op de uitvoer van goedkope equivalenten van geoctrooieerde geneesmiddelen naar landen die besloten hebben een octrooi te negeren, maar niet over de nodige fabricagecapaciteit beschikken? Dit probleem is in Doha niet opgelost en is doorverwezen naar de TRIP's-Raad.</p>
      <p sl="en">Ten tweede, hoe denkt de Commissie ervoor te zorgen dat landen zonder productiecapaciteit of met een ontoereikende productiecapaciteit volledig gebruik kunnen maken van de verplichte licentiebepalingen? Dit moet volgens mij vergezeld gaan van een verkorting van de looptijd van geneesmiddelenoctrooien in arme landen. De TRIP's schrijven momenteel een octrooitermijn van, wereldwijd, twintig jaar voor.</p>
      <p sl="en">Bij de herziening van de regels die voor 2002 gepland staat, zou de WTO het er op zijn minst mee eens moeten zijn om de uiterste termijn voor naleving van de TRIP's voor alle ontwikkelingslanden te verruimen en deze te baseren op de vooruitgang in ontwikkeling die men heeft geboekt in plaats van op willekeurige data. Ik vraag mij af of de commissaris het hierover met mij eens is.</p>
      <p sl="en">Tenslotte wil ik, wat de ontwikkelingslanden betreft, met name mijn lof uitspreken aan het adres van de ACS-landen, waarvoor wij, als Europese Unie, een bijzondere belangstelling hebben en waarmee wie wij een bijzonder partnerschap vormen. De 77 ACS-landen zijn erin geslaagd een ontheffing te verkrijgen. Zij gaven, vóór Doha, reeds een schitterende verklaring af. Ik heb sindsdien een aantal ontmoetingen met deze landen gehad en zij zijn zeer tevreden met de resultaten.</p>
    </intervention>
    <intervention id="2-263" speaker_id="4387" name="Rod" is_mep="True" mode="spoken">
      <p sl="fr">Doha had de ronde van de ontwikkeling moeten worden. Maar wat hebben de ontwikkelingslanden bij Doha gewonnen? Ik deel het optimisme van mijn collega’s op dit punt niet.</p>
      <p sl="fr">Zo is de overeenkomst over de toegang tot geneesmiddelen, die een overwinning scheen, in werkelijkheid een zoethoudertje waarmee de media en de ontwikkelingslanden om de tuin zijn geleid. De verduidelijking van de Overeenkomst inzake de handelsaspecten van de intellectuele eigendom (TRIPS) en de interpretatie die wij daar altijd aan hebben gegeven, zijn voorgesteld als een van de allerbelangrijkste punten van deze conferentie en als een grote toegeving aan de ontwikkelingslanden. Zij vormt weliswaar een politieke overwinning, maar verandert in juridisch opzicht verder niets, omdat zij van nul en generlei waarde is jegens het Orgaan voor geschillenbeslechting van de Wereldhandelsorganisatie. De kwestie blijft daarom onbeslist voor landen die niet over een eigen productiecapaciteit beschikken, zoals mevrouw Kinnock heeft opgemerkt. Voorlopig hebben zij geen toegang tot de verplichte licenties om anderen de geneesmiddelen te laten produceren die zij nodig hebben, zoals trouwens onlangs is benadrukt op de conferentie van Ouagadougou.</p>
      <p sl="fr">Net zo lijken de vrijstelling en de wederkerigheidsregel van de Wereldhandelsorganisatie, die op het laatste moment voor acht jaar zijn toegekend aan de landen die de Overeenkomst van Cotonou hebben ondertekend, een stap vooruit. In werkelijkheid lijkt deze toekenning – waar de ACS-landen al maanden op zitten te wachten - meer op een middel om hen te chanteren. Wilden de ACS-landen hun verzoek gehonoreerd zien, dan moesten ze de slotverklaring van Doha ondertekenen.</p>
      <p sl="fr">Er is dus maar een minimale winst geboekt, die de landen van het Westen bovendien eensgezind hebben gebruikt als pasmunt om een nieuwe ronde in de wacht te slepen. Wat er eigenlijk in Doha is gebeurd, lijkt grotendeels een cynische vertoning, want we gaan hoe langer hoe meer het pad op van een ongebreideld liberalisme. We kunnen er niet genoeg op hameren: het is de hoogste tijd voor een grondige hervorming van de Wereldhandelsorganisatie.</p>
    </intervention>
    <intervention id="2-264" speaker_id="4342" name="Daul" is_mep="True" mode="spoken">
      <p sl="fr">Mevrouw de Voorzitter, commissaris Lamy, commissaris Fischler, om te beginnen wil ik u graag deelgenoot maken van mijn vreugde over het succes van de ministersconferentie van Doha, zowel op het vlak van de resultaten als op materieel vlak.</p>
      <p sl="fr">De conferentie is uitstekend verlopen, ondanks alle ongerustheid die er heeft bestaan. Het feit dat deze bijeenkomst heeft plaatsgevonden in Qatar, was op zich al een zet in de strijd tegen het terrorisme die we na de tragische gebeurtenissen van 11 september jongstleden hebben aangebonden.</p>
      <p sl="fr">Net als de collega’s die aan deze conferentie hebben deelgenomen, heb ik waardering voor de voortdurende transparantie die de Raad, de Commissie en het Parlement tijdens de onderhandelingen aan de dag hebben gelegd. Deze betrof eveneens de NGO’s die in Doha aanwezig waren. Zij hadden alle reden tot tevredenheid over de inspanningen die terzake zijn gedaan sinds de voorgaande conferentie in Seattle.</p>
      <p sl="fr">Wij hadden allen gehoopt dat deze ministersconferentie zou uitmonden in een belangwekkende overeenkomst die het pad zou effenen voor een heropleving van de groei, en zo zou bijdragen tot de economische ontwikkeling, net nu de internationale gemeenschap een uiterst moeilijke periode doormaakt. Zij heeft op een aantal opmerkelijke punten beslist winst opgeleverd. Zo is er de aansluiting van China en Taiwan. Een ander positief punt, zoals hier al eerder gezegd is, betreft geneesmiddelen.</p>
      <p sl="fr">Voor het overige heeft de Commissie fel onderhandeld, en dankzij de inspanningen van de laatste nacht en de ochtend van 14 november heeft de Europese Unie haar partners ervan kunnen overtuigen dat haar standpunten goed gefundeerd waren. Niettemin blijft het werkprogramma achter bij wat wij ons op meerdere belangrijke punten tot doel gesteld hadden, zoals voor het milieu, de agenda van Singapore en de sociale normen.</p>
      <p sl="fr">Wat mij betreft wil ik graag drie opmerkingen maken. De ontwikkelingslanden hebben tijdens deze conferentie vaak een erg kritische houding aangenomen ten opzichte van de Europese Unie. Hebben wij bij de voorbereiding van de ministersconferentie wel goed genoeg geluisterd naar wat hen bezighield? Laten we de hand in eigen boezem steken, laten we opnieuw naar hen luisteren en rekening houden met wat hen echt bezighoudt, en laten we bovenal ophouden in hun plaats uit te maken welk ontwikkelingsbeleid zij nodig hebben.</p>
      <p sl="fr">De ministersverklaring van Doha is een engagement om onderhandelingen aan te vatten over de prioriteiten, zijnde de uitbreiding en het uitbouwen van Europa. En tot slot, nu de echte onderhandelingen gaan beginnen, zou ik willen dat de transparantie die tot nu toe tussen ons heeft geheerst dat blijft doen en dat zij nog groter wordt. Ik heb één vraag voor de commissaris: hoe zal de algemene structuur van de onderhandelingen eruitzien?</p>
    </intervention>
    <intervention id="2-265" speaker_id="2313" name="Garot" is_mep="True" mode="spoken">
      <p sl="fr">Mijne heren commissarissen, geachte collega’s, als lid van de in Doha aanwezige delegatie van het Parlement, prijs ook ik het uitstekende werk van onze commissarissen en de behaalde resultaten, die ongetwijfeld zeer positief waren en die getuigen van een grote efficiency van onze commissarissen in deze onderhandelingen.</p>
      <p sl="fr">Ik verheug me ook en vooral over de uitstekende samenhang en solidariteit tussen onze drie Europese instellingen die aanwezig waren in Qatar. In de kern van de zaak en mij beperkend tot het landbouwdossier, constateer ik met belangstelling dat de Europese Unie de manoeuvreerruimte behoudt die noodzakelijk is om tot hervorming van het Europese Gemeenschappelijke landbouwbeleid te komen als antwoord op de nieuwe verwachtingen van onze maatschappij, want in de ministeriële slotverklaring zijn uitdrukkelijk niet-commerciële overwegingen opgenomen. Dit is volgens mij het essentiële van het resultaat van Doha. De prioriteit voor de Europese landbouw is nu immers niet langer de nodige concurrentiekracht te ontwikkelen om tot elke prijs te exporteren, maar te voldoen aan nieuwe sociale eisen op het gebied van voedselveiligheid en duurzame plattelandsontwikkeling.</p>
      <p sl="fr">De Unie kan zich ook beroemen op een succes ten opzichte van de Verenigde Staten, want elke vorm van exportsteun zal voortaan voorgelegd worden aan de nieuwe onderhandelingsronde. Tenslotte lijkt het mij dat de Unie zich gelukkig mag prijzen met de bekrachtiging van de speciale en gedifferentieerde behandeling van de MOL. Daardoor kan in hun behoeften worden voorzien, ook op het gebied van voedselveiligheid en plattelandsontwikkeling. Dit perspectief is weer gunstig voor de ontwikkeling van de voedsellandbouw en is daarom van belang in het licht van de levensmiddelenvraag in de wereld, die in de komende vijf en twintig jaar zal verdubbelen vanwege de bevolkingsgroei in de MOL en de verbetering van de levensstandaard in de opkomende landen.</p>
      <p sl="fr">In zijn algemeenheid lijkt dit akkoord een goed evenwicht te scheppen tussen de liberalisatie en de regulering van de handel en ook tussen de handel en de ontwikkeling van alle soorten landbouw. Ik wens alleen dat de onderhandelingen van de nieuwe ronde de gewekte verwachtingen waar zullen maken.</p>
    </intervention>
    <intervention id="2-266" speaker_id="2156" name="Cunha" is_mep="True" mode="spoken">
      <p sl="pt">Mevrouw de Voorzitter, commissarissen, collega’s, als het gaat om de gemeenschappelijke marktordening voor de landbouw is het nog te vroeg om te zeggen wie er gewonnen, en wie er verloren heeft in Doha. Het ging er immers alleen maar om overeenstemming te bereiken over de agenda en het tijdsschema voor de onderhandelingen. De winnaars zijn vooralsnog de ontwikkelingslanden. De belangrijkste eisen van deze landen – waaronder ook de ACS-landen – zijn immers in de slottekst opgenomen.</p>
      <p sl="pt">De landen van de Cairns-groep en de Verenigde Staten zijn erin geslaagd in de tekst een passage op te laten nemen waarin gesproken wordt van een voortzetting van de landbouwhervorming, betere toegang tot de markten en de geleidelijke afschaffing van de exportsubsidies. De Europese Unie heeft ervoor gezorgd dat die afschaffing niet automatisch hoeft te geschieden. Ze is er voorts in geslaagd een aantal van haar belangrijkste eisen in de tekst te laten opnemen, vooral als het ging om die aspecten van het akkoord die niet met de handel te maken hebben. De communautaire onderhandelaars mogen optimistisch zijn, een aantal belangrijke eisen zijn echter niet ingewilligd. Er wordt in de tekst namelijk niet expliciet verwezen naar multifunctionele landbouw en alleen voor wijn wordt er gesproken van extra maatregelen voor de bescherming van geografische aanduidingen.</p>
      <p sl="pt">Verder is één ding volkomen duidelijk geworden: de afschaffing van de restitutie bij de uitvoer zal er op termijn toe leiden dat de interne landbouwprijzen onder druk komen te staan. Het moet dan ook duidelijk zijn dat de volgende hervorming van het gemeenschappelijk landbouwbeleid veel verder moet gaan dan aanvankelijk verwacht. Niet alleen vanwege de lagere prijzen, maar vooral omdat er andere instrumenten zullen moeten worden ontwikkeld voor steun aan de landbouwers, opdat deze ook zonder marktsteun kunnen rekenen op een gegarandeerd inkomen.</p>
      <p sl="pt">Doha was maar een begin, en veel moet nog worden ingevuld. We moeten ons echter geen illusies maken. Onze concurrenten verzetten zich nu tegen steun die volgens hen de internationale mededinging verstoort. Morgen zullen ze echter verlangen dat alle steun aan de landbouw wordt stopgezet. Het oude verhaal: eerst een vinger – dan de hand en de hele arm. Ik wil mijn betoog afsluiten met een woord van dank aan onze commissarissen voor de moed en volharding die ze bij de onderhandelingen hebben getoond.</p>
    </intervention>
    <intervention id="2-267" speaker_id="2286" name="Ettl" is_mep="True" mode="spoken">
      <p sl="de">Mevrouw de Voorzitter, heren commissarissen, ik laat de beleefdheidsformules maar vallen, want niemand kan het resultaat van Doha mooipraten. Iedereen heeft toch wel gemerkt dat de sociale component van de wereldhandel volledig ontbreekt, en zeker de leden van de Commissie werkgelegenheid en sociale zaken. Dat is betreurenswaardig, net als de minimale nadruk die wordt gelegd op milieubescherming en voedselveiligheid. Ook het voorstel om het voorzorgsprincipe nader te definiëren heeft het niet gehaald.</p>
      <p sl="de">Maar nu dan mijn eigenlijke kritiek: de EU, die toch zo graag spreekt over de sociale dimensie als element van onze Europese filosofie, heeft alleen maar weten te bereiken dat we in verband met de minimale arbeidsnormen zoals mensenrechten op het werk niet verder teruggaan dan de stand van zaken tijdens de Conferentie van Singapore in 1996, dat is dus op ijs gelegd. Waar blijven wij dan met onze sociale verantwoording? Het is misschien ook nog wel interessant dat China en andere landen toetreden. Ik hoop dat het gebeurt, en in principe steun ik het ook. Ik betwijfel echter of het daardoor makkelijker wordt om basisnormen uit te werken voor mensenrechten op het werk. Dat was dus zeker een gemiste kans.</p>
      <p sl="de">Het zou gevaarlijk zijn om de conflictpreventie niet serieus te nemen. Globalisering zonder redelijke begeleidende maatregelen leidt tot meer demonstraties en sociale conflicten. Seattle is niet achter de rug, dat heeft de heer Mann vandaag al gezegd. De geest van Seattle heerst nog steeds, en dat mogen wij in de veilige gebouwen van het Europees Parlement nooit vergeten. Mijnheer Lamy, wat wilt u in de toekomst doen om ervoor te zorgen dat de minimale arbeidsnormen niet alleen maar worden verdedigd door de tandeloze IAO? Hoe kunt u ons na de gebeurtenissen in de WTO helpen om hier de draad weer op te pakken?</p>
    </intervention>
    <intervention id="2-268" speaker_id="2278" name="Rübig" is_mep="True" mode="spoken">
      <p sl="de">Mevrouw de Voorzitter, dames en heren, allereerst zou ik het team Fischler, Lamy en Neyts van harte willen bedanken voor het feit dat ze voor een nieuwe ronde hebben kunnen zorgen. We moeten toch met elkaar praten, mijnheer Ettl, en niet het conflict zoeken? Deze impuls zal volgens mij tot groei leiden in Europa, vooral van de werkgelegenheid. Dat is enorm belangrijk, maar niet alleen voor Europa. Vooral in de ontwikkelingslanden kunnen miljoenen mensen de armoedegrens overschrijden. Dit is een doorbraak ook voor de arme mensen in de ontwikkelingslanden. Het is echter ook voor Europa, de grootse exporteur van goederen en diensten en de grootste investeerder ter wereld, van groot belang.</p>
      <p sl="de">Er zijn veel onderwerpen behandeld, ontwikkeling, milieubescherming, sociale zekerheid en dierenbescherming. Ik geloof dat er ook echt is geprobeerd om een consensus te bereiken. We mogen echter niet vergeten dat de WTO ook moet zorgen voor faire regels voor investeringen, mededinging en toegang tot de markten. We moeten de administratieve handelsbelemmeringen afschaffen, we moeten bij de opening van de markten zorgen voor wederkerigheid, we moeten bovengrenzen vastleggen voor heffingen, de regels voor het midden- en kleinbedrijf en de formaliteiten voor het vervoer van kleine partijen vereenvoudigen. Wanneer de handel functioneert hoeven we ons over de democratie geen zorgen te maken, en dan neemt de welvaart toe.</p>
      <p sl="de">Ik geloof ook dat we diegenen nauwer bij de onderhandelingen moeten betrekken voor wie er echt economische belangen op het spel staan. Het zou verstandig zijn om EuroCommerce, Eurochambres, de Europese Unie van het Ambacht en het MKB en het MKB-Verbond aan deze discussies deel te laten nemen. Voor de grote concerns is de WTO niet meer het hoofdonderwerp. McDonald's zit al in iedere stad ter wereld.</p>
      <p sl="de">Tenslotte zou ik één fractie nog willen vragen om ons te vertellen hoe zij in de toekomst om wil gaan met de geheimhouding van de discussies tussen Commissie en Parlement. Ik denk dat we daarvoor een oplossing moeten vinden, om ook in de toekomst een eerlijke en goede samenwerking te kunnen garanderen.</p>
    </intervention>
    <intervention id="2-269" speaker_id="2161" name="Lage" is_mep="True" mode="spoken">
      <p sl="pt">Mevrouw de Voorzitter, geachte commissarissen, dames en heren afgevaardigden, de Commissie heeft zich vanochtend heel optimistisch betoond met betrekking tot de toekomst van Europa. “Groot Europa begint nu gestalte te krijgen”, beweerde Romano Prodi. Nu vragen we ons af: zal dat ook een groot Europa zijn wat wil en geestesinstelling betreft? Een Europa met nieuwe doelstellingen – een Europa dat in staat is zijn rol op het wereldtoneel met meer succes te vervullen? Ik betwijfel het, en dat is mijn goed recht. De conferentie van de Wereldhandelsorganisatie in Qatar mag echter wel aanleiding zijn tot een gematigd optimisme. De vertegenwoordigers van de Europese Unie, en dan met name de commissarissen Lamy en Fischler, hadden een moeilijke opdracht, en ze hebben toch een positief resultaat weten te bereiken. Sterker nog: de Europese diplomatie heeft op een beslissende wijze bijgedragen tot het succes van de conferentie. En zo is er een einde gekomen aan de apathie waarin de Wereldhandelsorganisatie verkeerde. Na de mislukking van Seattle is de geloofwaardigheid van deze organisatie nu weer hersteld.</p>
      <p sl="pt">De verplichtingen die de Europese Unie is aangegaan komen niet tegemoet aan alle prioriteiten, zeker niet op sociaal gebied en op het gebied van milieu. De Europese vertegenwoordigers zaten hier trouwens met een heus dilemma. Overal waar zij de bescherming van sociale rechten en het milieu meenden na te streven, namen de ontwikkelingslanden een verhuld protectionisme ten gunste van Europese belangen waar. Er is dus reden om hoopvol te zijn, maar er zijn ook redenen om zich teleurgesteld te voelen. Heel belangrijk is al het positieve dat bereikt is bij de onderhandelingen over de landbouw. Dat zal eindelijk moeten leiden tot een vergaande hervorming van het gemeenschappelijk landbouwbeleid, een hervorming die de Europese Unie op eigen kracht niet heeft kunnen bewerkstelligen. We moeten ook zeer tevreden zijn met de prijzen voor medicijnen, en het feit dat er een belangrijke overwinning is behaald op het egoïsme van de farmaceutische ondernemingen. De conferentie van Doha vertegenwoordigt maar een kleine stap op de lange weg die we zullen moeten bewandelen als we liberalisme met regelgeving willen combineren, en als we willen dat de globalisering een bijdrage levert aan de vooruitgang in deze wereld, zeker als het gaat om het terugdringen van armoede, honger, ziekten en geweld.</p>
      <p sl="pt">Als het mislukken …</p>
      <a text="(Spreker wordt door de Voorzitter onderbroken)"/>
    </intervention>
    <intervention id="2-270" speaker_id="1966" name="De Voorzitter" is_mep="True" mode="spoken">
      <p sl="nl">Dank u wel mijnheer Lage, uw tijd is om. Alvorens ik het woord ga geven aan commissaris Fischler wil ik vanaf deze plaats - ik mag natuurlijk niet aan het debat deelnemen - beide commissarissen hartelijk feliciteren en ook bedanken voor de plezierige samenwerking, vooral zeer constructief in Doha. Dan heeft nu commissaris Fischler het woord.</p>
    </intervention>
    <intervention id="2-271" speaker_id="photo_generic" name="Fischler" is_mep="True" mode="spoken" role="Commissie">
      <p sl="de">Mevrouw de Voorzitter, dames en heren, voordat Pascal Lamy de hele discussie samenvat wil ik graag nog een aantal opmerkingen maken over de landbouw. Het grootste succes van Doha is volgens mij dat we met de formulering die nu in de verklaring van Doha staat een kans maken om zelf te bepalen welke koers we willen varen met ons landbouwbeleid.</p>
      <p sl="de">Dat is een kans, maar betekent ook een zekere verantwoordelijkheid. Het is een kans, omdat we nu niet met de rug tegen de muur staan, zoals bijvoorbeeld tijdens de Uruguay-ronde. Toen hebben we voortdurend nee gezegd, terwijl de andere partijen binnen de WTO de koers van het toekomstige beleid bepaalden. Het is echter ten dele ook een verantwoordelijkheid, omdat dit resultaat zeker niet betekent dat we ons landbouwbeleid niet hoeven aan te passen. Het is nu onze taak om het verder te ontwikkelen, en dat moeten we heel serieus nemen.</p>
      <p sl="de">Sommigen hebben er kritiek op dat wij als rijk deel van de wereld nog steeds met onze exportrestituties de ontwikkelingslanden exploiteren. Ik zie dat toch een beetje anders. Ik geloof dat het fout zou zijn wanneer we permanent blijven hameren op de oude problemen van het oude landbouwbeleid. Door slechts 4% van de begroting van de Gemeenschap kan toch niet de hele handel in landbouwproducten in de hele wereld uit het lood raken? En meer dan 4% van de totale begroting geven we niet uit voor de exportsubsidies. Ook bij de import hoeven we onszelf volgens mij werkelijk niets te verwijten. De Europese Unie importeert in haar eentje meer landbouwproducten uit ontwikkelingslanden dan de VS, Canada, Australië, Nieuw-Zeeland en Japan samen.</p>
      <p sl="de">Meerdere sprekers hebben terecht vastgesteld dat het werk nu pas begint. Daar moeten we ons op voorbereiden. Dat zullen we natuurlijk ook in overleg met het Parlement doen. We moeten echter vooral anderen van onze argumenten blijven overtuigen. Het is niet vanzelfsprekend dat onze ideeën over de toekomst van de landbouw ook door anderen zomaar worden overgenomen. Ik hoop van harte dat we deze taak samen kunnen vervullen.</p>
      <p sl="de">Tenslotte zou ik iedereen van harte willen bedanken voor de vele complimenten die we vanavond hebben gehoord. Voor mij zijn ze echter een beroep op ons om in de toekomst onze verantwoording te dragen!</p>
      <a text="(Applaus)"/>
    </intervention>
    <intervention id="2-272" speaker_id="photo_generic" name="Lamy" is_mep="True" mode="spoken" role="Commissie">
      <p sl="fr">Mevrouw de Voorzitter, ik moet zeggen dat het feit dat ons werk van vanavond onder voorzitterschap van een voortreffelijk specialist in handelskwesties staat, een symbool is en mijn dank gaat uit naar u en naar degenen onder u die vanavond tot de conclusie zijn gekomen dat Doha positieve resultaten heeft gebracht.</p>
      <p sl="fr">Ik dank ook, zoals Franz Fischler zojuist gedaan heeft, degenen onder u die actief hebben bijgedragen aan het werk van de onderhandelaars die vanavond op de banken van de Commissie zitten.</p>
      <p sl="fr">Ik begrijp, na goed naar iedereen geluisterd te hebben, dat de meesten onder u deze goedkeuring delen. Dat niet iedereen het ermee eens is, blijft, in elk geval voor ons tweeën, Franz Fischler en mij, te betreuren. We zullen proberen het volgende keer nog beter te doen.</p>
      <p sl="fr">Wij hebben dergelijke goede resultaten kunnen bereiken dankzij het politieke werk dat is verricht en waaraan het Parlement en de Raad voor een belangrijk deel hebben bijgedragen. Doha heeft ons herinnerd aan een fundamentele regel van de communautaire rekenkunst, namelijk dat het gewicht van de onderhandelaars een exponentiële functie is van de solidariteit van de Unie. Ook ditmaal is dit het geval gebleken. Deze solidariteit is niet zomaar uit de lucht komen vallen en mag ook niet beschouwd worden als uiting van blind vertrouwen in de beide onderhandelaars, hoe groot de door u beschreven kwaliteiten van deze onderhandelaars ook mogen zijn.</p>
      <p sl="fr">De solidariteit is voorgekomen uit de zeer wezenlijke onderhandelingspositie van de Unie en het min of meer uit ons mandaat voortvloeiende evenwicht tussen liberalisering en regelgeving; tussen de belangen van ons, noordelijke landen en ons begrip voor wat de zuidelijke landen bezighoudt; tussen de specifieke waarden die wij Europeanen willen verdedigen en de zorgen van onze partners, die deze waarden niet per definitie delen.</p>
      <p sl="fr">Natuurlijk hebben wij onze doelstelling niet voor honderd procent kunnen verwezenlijken. Dat is waar, maar, zoals bij elke onderhandeling, zijn we tot een compromis gekomen, een compromis waar iedereen voordeel bij kan hebben, hoewel het voordeel niet voor iedereen even groot is. Ik moet toegeven dat wij op sociaal gebied, en ik denk dat noch Franz Fischler noch ik daar een geheim gemaakt van hebben, meer hadden willen bereiken. Velen onder u hebben hier terecht op gewezen. Wij zullen hier, binnen andere structuren, aan door moeten werken.</p>
      <p sl="fr">Een paar woorden als antwoord op de kritiek over de component ontwikkeling. Ik moet zeggen dat ik die niet goed begrijp, de ontwikkelingslanden konden immers meespreken en invloed hebben tijdens deze ministeriële conferentie, en dit onder voorwaarden als nooit tevoren, en ik zeg voor deze Vergadering dat de Unie het hare hiertoe gedaan heeft en het deels aan de inspanningen van de Unie te danken is dat de ontwikkelingslanden, binnen deze conferentie en de voorbereiding daarvan, een gunstigere positie hebben gekregen dan voorheen.</p>
      <p sl="fr">In het vervolg zal trouwens tijdens de onderhandelingen ons vermogen worden getoetst om aan deze gedragslijn vast te houden, met name als het erom gaat onze technische hulpprogramma’s voor ontwikkelingssteun in lijn te brengen met het ambitieuze onderhandelingsprogramma waartoe besloten is. Wij zullen ruimschoots gelegenheid hebben dit te testen met onze Afrikaanse vrienden tijdens de phasing-in na Cotonou en tijdens de WTO-onderhandelingen.</p>
      <p sl="fr">Op de vraag over het vervolg van het proces, kan ik antwoorden dat de echte onderhandelingen, met name op technisch gebied, begin volgend jaar van start zullen gaan. Ik stel voor dat wij op dezelfde goede manier door blijven werken, en dat we ons dus stap voor stap en met een vrijwel volledige transparantie op de hoogte blijven stellen van de ontwikkeling van de standpunten van alle partijen en met name van de onderhandelingspositie van de Unie.</p>
      <p sl="fr">De structuur van de onderhandelingen zelf moet nog worden uitgewerkt. Wat dit betreft moeten wij er nauwgezet voor waken dat het politieke evenwicht dat wij op een aantal punten in het onderhandelingsprogramma bereikt hebben, niet indirect verstoord wordt door niet gelijklopende tijdschema’s die ertoe zouden kunnen leiden dat bepaalde onderwerpen eerder worden behandeld dan andere.</p>
      <p sl="fr">Op het specifieke gebied van de intellectuele eigendom en de medicijnen, moet het verplicht gebruik van licenties door een ontwikkelingsland dat deze niet zelf kan produceren, verduidelijkt worden en, net als anderen, denken wij daar actief over na. Wij zullen oplossingen naar voren brengen die dezelfde geest uitademen als die welke aan dit compromis ten grondslag ligt, een geest die degenen onder u die het standpunt van de Commissie van februari vorig jaar kennen, makkelijk zullen herkennen. Daarbij merken wij op dat de meeste van de betrokken landen tot 2006 vrijgesteld zijn van de disciplines van de overeenkomst over intellectuele eigendom.</p>
      <p sl="fr">Tenslotte, aan degenen onder u die een hervorming van de WTO nastreven en die terecht aangegeven hebben dat die niet in het werkprogramma staat, kan ik antwoorden dat ik hun standpunt deel. In de praktijk is er beslist vooruitgang geboekt sinds Seattle zonder formele wijzigingen van de procedureregels. Dit geldt voor de transparantie, dit geldt voor de participatie in beslissingen van een veel groter aantal deelnemers dat rond de tafel van de WTO zit, maar ik denk dat we in Doha waarschijnlijk de grens bereikt hebben van wat er informeel toegevoegd kan worden binnen de formele structuur en dat er spoedig over een oplossing nagedacht moet worden.</p>
      <p sl="fr">Zoals de meesten onder u al gezegd hebben, het serieuze werk begint nu pas en zal zich in de komende jaren afspelen, met naar alle waarschijnlijkheid een onderhandelingspiek tussen 2003 en 2004. Wij hebben dus wat tijd om die piek, die op dat moment zeker voor grote druk zal zorgen, voor te bereiden.</p>
      <p sl="fr">Ik geloof dat onze manier van samenwerking goede resultaten heeft opgeleverd en mijn wens is dat wij voor het verdere verloop van de onderhandelingen deze positieve, vastberaden en tegelijk open instelling die wij al twee jaar aan den dag leggen, weten te behouden. U kunt in ieder geval rekenen op Franz Fischler en mij om te waken over de bijdrage van de Commissie.</p>
      <a text="(Applaus)"/>
    </intervention>
    <intervention id="2-273" speaker_id="1966" name="De Voorzitter" is_mep="True" mode="spoken">
      <p sl="nl">Ik heb vier ontwerpresoluties ontvangen, ingediend op grond van artikel 37, lid 2, van het Reglement .</p>
      <p sl="nl">Het debat is gesloten.</p>
      <p sl="nl">De stemming zal donderdag plaatsvinden.</p>
    </intervention>
  </section>
  <section id="creitem12" title="Volksgezondheid (2001-2006)">
    <intervention id="2-275" speaker_id="1966" name="De Voorzitter" is_mep="True" mode="spoken">
      <p sl="nl">Aan de orde is de aanbeveling voor de tweede lezing, namens de Commissie milieubeheer, volksgezondheid en consumentenbeleid, betreffende het gemeenschappelijk standpunt van de Raad tot vaststelling van een communautair programma op het gebied van de volksgezondheid (2001-2006) (A5-420/2001)</p>
      <p sl="nl">Ik geef het woord aan de heer Trakatellis, rapporteur.</p>
    </intervention>
    <intervention id="2-276" speaker_id="2182" name="Trakatellis" is_mep="True" mode="spoken" role="rapporteur">
      <p sl="el">Mevrouw de Voorzitter, de vaststelling van een communautair actieprogramma op het gebied van de volksgezondheid is de eerste geïntegreerde poging van de Europese Unie om de volksgezondheid te beschermen. De bescherming van de volksgezondheid is tegenwoordig een van de belangrijkste zorgen van de burgers van de Unie. Gezondheid moet een absolute prioriteit zijn en mag nooit onderworpen worden aan politieke of economische overwegingen, of als handelswaar worden beschouwd. Het onderhavig voorstel moet de plaats gaan innemen van de afzonderlijke sectorale acties op het gebied van de volksgezondheid, en voorziet in een geïntegreerd, met name op preventie afgestemd programma dat zal bijdragen aan de vaststelling van kwaliteitsnormen op het gebied van de volksgezondheid.</p>
      <p sl="el">In het gemeenschappelijk standpunt van de Raad is een belangrijk deel van de amendementen uit de eerste lezing van het Parlement overgenomen, hetgeen vooral te danken is aan de uitstekende samenwerking tussen de communautaire instellingen. Er zijn echter ook belangrijke onderdelen van onze voorstellen die niet zijn verwerkt in het gemeenschappelijk standpunt en een gedeelte van het voorgestelde programma is zelfs door de Raad geschrapt. Dat was voor onze Milieucommissie aanleiding om het gemeenschappelijk standpunt te wijzigen. De onderhavige aanbeveling die wij voor de tweede lezing doen, is met grote meerderheid in onze commissie goedgekeurd.</p>
      <p sl="el">Ik wil nu enkele opmerkingen maken over het programma. Het hoofddoel hiervan is de samenwerking tussen de lidstaten te versterken en meerwaarde te creëren met de synergie van de communautaire acties en de ontwikkeling van drie actiepistes overeenkomstig de algemene doelstellingen van het programma. De eerste actiepiste is de verbetering van de voorlichting en de kennis over de ontwikkeling van de volksgezondheid. De tweede piste is de versterking van de mogelijkheden tot snel en gecoördineerd optreden tegen gevaren voor de volksgezondheid. Vandaag is het precies drie maanden geleden dat de terreuraanslagen van de 11e september hebben plaatsgevonden en daarom wil ik hierbij aantekenen dat een extra categorie opgenomen moet worden met volksgezondheidsgevaren ten gevolge van natuurlijke, biologische en chemische factoren die te wijten zijn aan onvoorziene omstandigheden zoals ongevallen, gebrekkige infrastructuur of gebrekkige machines, menselijk falen of ook terreuraanslagen. De derde piste is de integratie van de gezondheidsmaatregelen in alle beleidsvormen en activiteiten door middel van acties ter bevordering van de gezondheid en ter voorkoming van ziekten. Het onderhavig programma is een aanvulling op de nationale beleidsvormen en beoogt de bewerkstelliging van een hoog niveau van lichamelijke en psychische gezondheid, evenals een grotere gelijkheid op het gebied van de gezondheid in heel de Gemeenschap. Omdat de middelen van het programma beperkt zijn moet prioriteit worden gegeven aan de gezondheidsmaatregelen waarmee steun wordt gegeven aan preventief optreden tegen de belangrijkste ziekten en aan praktische activiteiten, evenals aan de ontwikkeling van een geïntegreerde en intersectorale strategie voor de gezondheid. In het kader van die strategie zullen alle communautaire beleidsvormen en activiteiten kunnen bijdragen aan de bescherming en de bevordering van de gezondheid.</p>
      <p sl="el">Ik wilde, mevrouw de Voorzitter, twee opmerkingen maken over de amendementen op het gemeenschappelijk standpunt. Ofschoon wij het bijna geheel met de Raad eens waren over de doelstellingen van het programma en over een aantal specifieke punten, is er nog enorme discussiebehoefte over de vorm van coördinatie en de begroting van het programma.</p>
      <p sl="el">Het Europees Parlement is van mening dat voor een goede coördinatie van en een doelmatige controle op een dergelijk veelomvattend programma, waarin wij geconfronteerd zijn met netwerken, gegevens, instellingen en niet-gouvernementele organisaties, een coördinerende instantie nodig is. Daarom heeft het Parlement in zijn eerste lezing een mechanisme opgenomen, het zogenaamde centrum voor coördinatie en toezicht op gezondheidgebied, dat onder auspiciën van de Commissie en natuurlijk binnen het kader van het programma moet werken. Wij hebben deze aanpak tijdens de stemming in de Milieucommissie over de tweede lezing bevestigd. Het klopt dat zowel de Raad in zijn gemeenschappelijk standpunt als de Commissie in haar gewijzigd voorstel steun hebben betuigd aan een groot deel van het standpunt van het Parlement met betrekking tot de opzet van wat zij een doeltreffend systeem en mechanisme voor de coördinatie en monitoring van het programma noemen. In de door hen gekozen formulering wordt op nogal verwarrende wijze gesproken over structurele regelingen en een versterkte centrale kern. Deze formulering is nogal ongelukkig en veroorzaakt op zijn minst verwarring en onduidelijkheid. Daarom dringen wij zonder meer aan op de instelling van een coördinatiecentrum dat belast zal worden met een efficiënte, allesomvattende en permanente coördinatie van het programma.</p>
      <p sl="el">Dan tot slot nog de begroting. Er moeten voldoende financiële middelen worden uitgetrokken voor het programma. Het Parlement vraagt 380 miljoen euro, daar de omschreven acties en activiteiten van het programma zeer ambitieus zijn. De begroting moet dus worden verhoogd om volledig aan de behoeften en de doelstelling van het programma te kunnen voldoen en onder meer tegemoet te kunnen komen aan de vereisten van de Raad inzake de toepassing van de voorstellen in verband met de voorbereiding, de invoering en de werking van de geschikte structurele regelingen, met inbegrip van de versterkte centrale instantie zoals wordt vastgesteld in artikel 7, lid 1, tweede alinea.</p>
      <p sl="el">Verder is het van essentieel belang dat het programma soepel is en herverdeling van de middelen mogelijk maakt.</p>
      <p sl="el">Als men tot slot de fundamenten van het Europees bouwwerk wil versterken moet men zorgen voor convergentie. Convergentie is een absolute voorwaarde niet alleen op strategisch en economisch gebied, voor de interne markt en de EMU, maar ook in de verschillende sectoren, zoals de gezondheidssector. Dit zijn nieuwe vormen van integratie die ik nieuwe vormen van convergentie zou willen noemen en die de eenwordingsinspanningen meer diepgang zullen geven en verruimen. Dit nieuwe programma zal volgens mij het begin van een dergelijke convergentieprocedure op het vitale gebied van de volksgezondheid zijn.</p>
    </intervention>
    <intervention id="2-277" speaker_id="4490" name="Malliori" is_mep="True" mode="spoken">
      <p sl="el">Mevrouw de Voorzitter, mijnheer de commissaris, wij bevinden ons in de tweede lezing van het programma voor de volksgezondheid. Daarom moet het Europees Parlement opnieuw de punten naar voren brengen die het van essentieel belang acht.</p>
      <p sl="el">In eerste instantie is het voor ons absoluut noodzakelijk dat de Europese Commissie een mechanisme invoert voor permanent toezicht op en coördinatie van het programma. Daarvoor moet de Commissie binnen een jaar na de inwerkingtreding van het programma de geschikte structurele regelingen uitvaardigen. Een dergelijk mechanisme zal ook de efficiëntie van het programma ten goede komen en de lidstaten inlichtingen kunnen verschaffen over beste praktijken en de algemene evaluatie van het programma. Dan krijgen de lidstaten de mogelijkheid hun nationale beleidsvormen aan te passen en in de juiste richting te ontwikkelen. Na de laatste gebeurtenissen en de gevolgen daarvan op de gezondheid is gebleken dat wij in staat moeten zijn het hoofd te bieden aan onvoorziene gevaren en nieuwe omstandigheden, en daarvoor moeten wij onze activiteiten uitbreiden.</p>
      <p sl="el">Wat de begroting betreft zal ik heel duidelijk zijn. Als wij echt willen voldoen aan de vereisten en de doelstellingen van het onderhavig programma moeten wij de noodzakelijke middelen daarvoor op tafel leggen. Doordat vertraging is opgetreden bij de aanneming van het onderhavig programma heeft men besloten de drie reeds bestaande programma’s te verlengen. De daarvoor noodzakelijke middelen zijn echter afgetrokken van de begroting voor dit programma. Het door de Raad voorgestelde bedrag van 280 miljoen is dus in feite al ingekort, en dat zal een goede tenuitvoerlegging van het programma allesbehalve ten goede komen. Ik weet dat de begroting beperkte mogelijkheden heeft maar als het om dermate belangrijke vraagstukken gaat, vraagstukken die de burgers rechtstreeks aangaan, moet de Unie daarvoor prioriteiten vaststellen en geschikte oplossingen vinden. Ik verzoek derhalve de Raad zijn standpunt te herzien en in te stemmen met de in onze bevoegde parlementaire commissie ingediende amendementen waarin een bedrag van 380 miljoen euro wordt gevraagd.</p>
      <p sl="el">Tot slot, mevrouw de Voorzitter, is het mijns inziens belangrijk dat de inhoud en het doel van dit programma duidelijk en concreet worden weergegeven. In amendement 23 op artikel 2 wordt opnieuw een aantal vraagstukken, zoals de algemene aanpak van de gezondheid, naar voren gebracht. Daarin wordt onder meer met klem gewezen op het belang van de psychische gezondheid en het psychisch welzijn, op het belang van preventie bij de bestrijding van ziekten of voortijdig overlijden en bij de vermindering van de ongelijkheden op het gebied van de gezondheid.</p>
      <p sl="el">Ter afsluiting wil ik de rapporteur gelukwensen met zijn poging om de uiteenlopende meningen met elkaar te verzoenen en de aannemingsprocedure van het programma snel af te ronden.</p>
    </intervention>
    <intervention id="2-278" speaker_id="4253" name="Ries" is_mep="True" mode="spoken">
      <p sl="fr">Mevrouw de Voorzitter, namens de liberale fractie, wil ook ik professor Trakatellis bedanken voor dit uitstekende verslag en voor zijn bijzonder succesvolle en efficiënte samenwerking met de schaduwrapporteurs, en ik zeg erbij dat deze dankbetuiging geen beleefdheidsfrase is.</p>
      <p sl="fr">Via de 57 amendementen is hij erin geslaagd de essentie van onze bezorgdheid die wij door onze stemming tijdens de eerste lezing tot uitdrukking hebben gebracht, over te nemen.</p>
      <p sl="fr">Het meest verheugt me, maar dit is slechts terzijde, dat de gedachte een Europees Centrum voor Gezondheidscoördinatie en –monitoring op te richten losgelaten is. Hieromtrent, breng ik u in herinnering dat de liberale fractie de amendementen 34 en 57 steunt die, en dit is verstandiger, beogen deze communautaire coördinatie en integratie te versterken op het niveau van de verschillende bestaande volksgezondheidstructuren en wel onder de hoede van de Commissie.</p>
      <p sl="fr">Natuurlijk bestaat er nog steeds over een aantal, meer fundamentele, punten verschil van mening met de Raad. In de eerste plaats zijn weigering in het dispositief een specifieke ziekte, een expliciete referentie aan de rechten van de patiënten of verder nog middelen voor actie en de preventie van ziektes, te noemen. De amendementen 16, 22 en 47 zijn essentieel. Zij onderstrepen het belang van het beleid op het stuk van epidemiologische preventie en surveillance.</p>
      <p sl="fr">Tenslotte, worden via de amendementen 3, 26 en 42, de rechten van jonge en volwassen patiënten eindelijk bevestigd in een communautair programma.</p>
      <p sl="fr">Het tweede punt waarover wij van mening verschillen, is de begroting. Het Parlement heeft al verschillende pogingen gedaan om een compromis te bereiken met de Raad. De 380 miljoen euro die wij in eerste lezing op 4 april, in de voltallige zitting, hadden vastgesteld, zijn ons inziens een absoluut minimum. De Raad neemt trouwens tegenover het onderdeel begroting een enigszins paradoxale houding aan. Hij brengt die op drastische wijze terug naar 280 miljoen euro en wil, tegelijkertijd, dat dit programma gestart wordt in de kandidaat-landen en de geassocieerde landen. Daar ligt een probleem.</p>
      <p sl="fr">Moeten we eraan herinneren, zoals onze rapporteur dat al gedaan heeft, dat gezondheid een van de belangrijkste punten van zorg is voor de Europese burgers : de voedselonveiligheid, de mentaliteitsverandering ten opzichte van bijvoorbeeld aids, en de bioterroristische dreigingen, herinneren ons eraan dat de mens niet gevrijwaard is tegen de uitbraak van nieuwe virussen of de terugkeer van oude pandemieën. Dit rechtvaardigt ruimschoots een toereikend budget voor de komende zes jaar. De burgers, en ik besluit, mevrouw de Voorzitter, de burgers, ons Parlement die hen vertegenwoordigt en de Commissie eisen dit, opdat de gezondheid niet opgeofferd wordt aan budgettair dogmatisme.</p>
    </intervention>
    <intervention id="2-279" speaker_id="4387" name="Rod" is_mep="True" mode="spoken">
      <p sl="fr">Wij willen vanaf januari 2002 een sterk gezondheidsprogramma, dat is in het belang van Europa. Daarom begrijpen wij de houding van de Raad niet die, door dit programma niet nader te willen invullen, in feite alle macht aan de Commissie overlaat, terwijl de Europese afgevaardigden de komende zes jaar geen enkel recht van controle krijgen. Het Europese Parlement moet geraadpleegd worden over de jaarlijkse prioriteiten en ik hoop dat de collega’s ons op dit punt zullen steunen.</p>
      <p sl="fr">Dit programma is verre van vernieuwend en het beperkt zich vooral tot de vorming van een epidemiologische bewakingsnetwerk. Wij vinden dat geen prioriteit: we beschikken al over vergelijkbare gegevens uit andere landen. De communautaire meerwaarde zou in een vroeger stadium moeten blijken, in de vorm van beperking van gezondheidsrisico’s die voornamelijk veroorzaakt worden door ons milieu in de ruimste zin des woords : vervoer, vervuiling, chemicaliën, voeding, enzovoorts, maar ook door ons gedrag en de ongelijkheden op sociaal, economisch en milieuterrein. Wij bevelen preventie over de gehele wereld aan: maar wij zouden daarmee bij onszelf moeten beginnen via ons gezondheidsprogramma.</p>
      <p sl="fr">Dit programma zou ook meer moeten gaan over de bedreiging die door overdraagbare ziektes veroorzaakt wordt, ook in de kandidaat-landen. Aids blijft een plaag in Europa en tuberculose is overal in opmars. Er moet ook over nagedacht worden aan welke therapeutische technieken we de voorkeur willen geven. De gedachte dat medicijnen alles zijn, heeft zijn beperkingen aangetoond door de opkomst van resistentie tegen antibiotica en vaccins. Het wordt tijd andere methodes toe te passen, vervangende therapieën, maar dat ook op basis van relevante evaluaties.</p>
      <p sl="fr">Tenslotte, kunnen we niet akkoord gaan met het budget: 380 miljoen euro in zes jaar is al te weinig. Door niet meer uit te willen geven dan 280 miljoen, geeft de Raad te kennen het optreden van de Europese Unie op het gebied van de volksgezondheid te willen beperken. En dit begrijpen wij niet. Daarom ondersteunen wij het verslag van de heer Trakatellis, dat het resultaat is van talloze gedachtewisselingen tussen ons onderling en de Raad toont dat er rekening moet worden gehouden met de standpunten van het Europees Parlement op het gebied van gezondheid. Die zijn verstandig en noodzakelijk voor de gezondheid van alle Europeanen.</p>
    </intervention>
    <intervention id="2-280" speaker_id="4406" name="Bordes" is_mep="True" mode="spoken">
      <p sl="fr">Het ontwikkelen en harmoniseren van de volksgezondheid op het hoogste niveau zou één van de taken moeten zijn van de Europese Unie als zij zich niet voornamelijk zou bezighouden met het geld- en goederenverkeer. De aanbeveling bevat enkele goede bedoelingen maar er staat niets in over hoe die in de praktijk gebracht moeten worden. Zelfs in de meest ontwikkelde landen van de Europese Unie, in ieder geval in Frankrijk, heeft de volksgezondheid gebrek aan middelen, personeel, gebouwen en materieel. De rentabiliteit wordt steeds belangijker. Lokale ziekenhuizen en kraamklinieken worden gesloten. Door onderbezetting hebben verpleegsters, ziekenverzorgsters, maar ook ziekenhuisartsen, de meest onmogelijke roosters. Zorg en gezondheid zijn goederen die een deel van de bevolking zich steeds moeilijker kan veroorloven.</p>
      <p sl="fr">Een goede volksgezondheid houdt preventie in. Maar hoe moet dat in een maatschappij die lijdt onder werkloosheid en armoede, waarin ziektes terugkeren die men dacht te hebben uitgeroeid zoals tuberculose ? Een beschaafde samenleving die beschikt over de middelen van de Europese Unie zou gratis en voor iedereen kwaliteitszorg moeten verlenen. Dat zij daartoe niet in staat is, toont haar falend beleid aan.</p>
    </intervention>
    <intervention id="2-281" speaker_id="1969" name="Blokland" is_mep="True" mode="spoken">
      <p sl="nl">Dank u mevrouw de Voorzitter, bij een debat in het Europese Parlement over de volksgezondheid wordt er voor de vorm nog wel aangegeven dat het subsidiariteitsprincipe in acht genomen dient te worden. Maar dit blijkt een loze kreet te zijn. Ik constateer dat het EU-volksgezondheidprogramma uitgebouwd en opgetuigd wordt met van alles dat met de volksgezondheid te maken heeft. Zeker op het vlak van onderwijs en voorlichting verwacht ik niet dat Europa het beter zal doen dan de individuele lidstaten. Bovendien is de afstand tot de burger veel te groot. Ik ben wel voorstander van gezondheidsbevordering in de toetredingslanden waar zelfs de basisgezondheidszorg gebrekkig is. Daar kunnen met hulp van de Europese Unie verschillende ziektes effectief bestreden worden. Met relatief weinig financiële middelen is hier veel te bereiken.</p>
      <p sl="nl">De ontwikkelingen in de sector volksgezondheid in de Europese Unie gaan mij echter te ver. Volksgezondheid is overeenkomstig het Verdrag van Amsterdam nationaal beleid en dat moet blijven. Ik ben daarom niet voor volksgezondheidprogramma's die als opstapje kunnen gebruikt worden om nationaal beleid aan te tasten terwijl de nu voorliggende programma's nauwelijks meerwaarde hebben boven de inspanningen van de lidstaten.</p>
      <p sl="nl">Tenslotte, mevrouw de Voorzitter, in plaats van meer geld uit te geven aan een volksgezondheidsprogramma kan beter de subsidie op de tabaksteelt tot nulniveau afgebouwd worden. Hiermee zal een grotere dienst bewezen worden aan de volksgezondheid in de Europese Unie.</p>
    </intervention>
    <intervention id="2-282" speaker_id="1197" name="Schleicher" is_mep="True" mode="spoken">
      <p sl="de">Mevrouw de Voorzitter, dames en heren, vandaag behandelen we het communautaire actieprogramma op het gebied van de volksgezondheid voor de periode 2001-2006. Ik vermoed persoonlijk dat er wel een bemiddelingsprocedure nodig zal zijn, dus zal het programma niet voor de lente van 2002 op gang komen. Daardoor zal de looptijd ook verschuiven.</p>
      <p sl="de">Vijf jaar geleden had de Europese Commissie 300 miljoen euro voorzien voor alle maatregelen van de Europese Unie op het gebied van de volksgezondheid. Ik beschouw het als een provocatie dat de Ministerraad dit bedrag nog eens heeft ingekort en slechts 280 miljoen ter beschikking wil stellen. Dit is een ambitieus programma, het is de voortzetting van de acht bestaande actieprogramma's. Bovendien zijn er andere belangrijke taken, vooral op het gebied van de informatie. We worden ook met de nog niet in te schatten uitdagingen van het internationale terrorisme geconfronteerd, zoals de heer Trakatellis al zei. Daarom kan ik de eis van het Parlement om 380 miljoen ter beschikking te stellen van harte steunen, dat is het minimum voor de Europese Unie. Daar moeten wij hard blijven, en dat moeten we de Raad ook heel duidelijk maken.</p>
      <p sl="de">Het gemeenschappelijk standpunt bevat op andere vlakken echter veel verbeteringen vergeleken met het voorstel van de Commissie en met de teksten van de eerste lezing in het Europees Parlement. Ik beschouw de meeste amendementen die de Commissie milieubeheer, volksgezondheid en consumentenbeleid had goedgekeurd en die nu opnieuw zijn ingediend niet echt als een verbetering, ik heb daar soms wel moeite mee. Toch wil ik de heer Trakatellis uitdrukkelijk bedanken voor zijn werk en vooral ook voor zijn pogingen om in het Parlement een brede meerderheid tot stand te brengen.</p>
      <p sl="de">Ik vind dat een grensoverschrijdend opleidingsbeleid op zich wel een goede zaak is, maar ik heb er veel moeite mee wanneer wordt voorgesteld om de medische opleidingen naar het Europese vlak te verplaatsen. Dat is volgens mij een taak voor de lidstaten. Ook andere collega's vragen zich af of het wel zinvol is om alles op het Europese niveau te doen. Ik kom uit een grote lidstaat en heb vastgesteld dat het centraal regelen van alle taken niet altijd beter is. We moeten de burgers individueel helpen, en dat kunnen de lidstaten volgens mij beter.</p>
    </intervention>
    <intervention id="2-283" speaker_id="4545" name="Stihler" is_mep="True" mode="spoken">
      <p sl="en">Mevrouw de Voorzitter, de aanneming van een communautair actieprogramma op het gebied van de volksgezondheid is zeer welkom. De nieuwe volksgezondheidsstrategie zal bepalend zijn voor de gezondheidsfocus van de EU voor de komende vijf jaar. Daarom is het zo belangrijk om duidelijke prioriteiten te hebben: allereerst, de verbetering van de informatie en kennis over gezondheidsonderwerpen; ten tweede, het intensiveren van een snelle reactie op gezondheidsbedreigingen; en tenslotte, het aanpakken van gezondheidsdeterminanten. De begroting blijft echter, zoals veel van mijn collega's al hebben vermeld, een probleem.</p>
      <p sl="en">De Commissie milieubeheer, volksgezondheid en consumentenbeleid wil graag 300 miljoen euro. Dit is een toename van 80 miljoen euro die overeenkomt met het bedrag dat reeds in de bestaande programma's is opgenomen. Zoals velen hebben gezegd, is het 100 miljoen euro meer dan het bedrag waarom de Raad in zijn gemeenschappelijk standpunt heeft gevraagd. Dit bedrag is nodig om het programma doeltreffend te kunnen laten functioneren, en het is meer dan redelijk.</p>
      <p sl="en">Ik wil graag, in het licht van 11 september, van deze gelegenheid gebruik maken om de commissaris te vragen of mogelijke nieuwe activiteiten ter bestrijding van het bioterrorisme zullen worden gefinancierd via een nieuw begrotingsvoorstel en niet vanuit het kaderprogramma.</p>
      <p sl="en">Tenslotte wil ik de noodzaak van samenwerking met de NGO's benadrukken. Ik ben zeer verontrust over het feit dat de Conservatieven in dit Parlement hebben gevraagd om een stemming in onderdelen over het onderwerp van de NGO-netwerken. Ik ben bang dat dit het partnerschap zal ondermijnen; het partnerschap dat in het kader van het vorige programma werd opgebouwd en waarbij de Gemeenschap zich verliet op de NGO-netwerken waar het ging om het afgeven van boodschappen zoals de ''Europa-tegen-Kanker-Week''. In het nieuwe gezondheidsprogramma gaat het om de bescherming van alle EU-burgers en niet om de bescherming van de bevoorrechte enkeling. Dit doel kan echter niet worden bereikt zonder samenwerking met de EU-burgers die zeer geïnteresseerd zijn in en veel weten over de volksgezondheid. Gezondheid is voor de meeste EU-burgers belangrijk. Wij zouden ervoor moeten zorgen dat dit programma belangrijk is.</p>
    </intervention>
    <intervention id="2-284" speaker_id="2267" name="Schörling" is_mep="True" mode="spoken">
      <p sl="sv">Mevrouw de Voorzitter, wij zijn bezig een uitstekend volksgezondheidsprogramma voor de periode tot 2006 in te voeren. Ik wil de heer Trakatellis daar speciaal voor bedanken.</p>
      <p sl="sv">Ik wil enige punten noemen waarvan ik vind dat ze in dit programma thuishoren. Het eerste is het allerbelangrijkste doel van een volksgezondheidsprogramma, namelijk ervoor te zorgen dat er überhaupt geen ziekten ontstaan. Er kan niet genoeg gewezen worden op het belang van preventieve maatregelen, en daar moet men dan ook in het gehele beleid en bij alle activiteiten op letten. Dit geldt vooral met betrekking tot milieuverontreinigingen waarvan bekend is dat ze schadelijk zijn voor de volksgezondheid, bijvoorbeeld het gebruik van giftige en gevaarlijke chemicaliën in consumentenproducten, en het geldt ook voor besmetting van voedsel. Ik wil iedereen dan ook van harte oproepen om te stemmen voor de amendementen 24, 40, 49 en 54.</p>
      <p sl="sv">Het tweede punt betreft de aanvullende medicijnen. Het is belangrijk dat deze worden erkend in het actieprogramma en dat men onderzoek, evaluatie en informatie op het gebied van aanvullende behandelingsmethoden aanmoedigt. De amendementen 25 en 44 hebben betrekking op deze kwestie.</p>
      <p sl="sv">Het derde punt waarop ik wil wijzen is amendement 60 van mijn eigen fractie. Daarin stellen wij dat wij strategieën moeten ontwikkelen om resistentie tegen antibiotica tegen te gaan. Dit is een ernstig volksgezondheidsprobleem, waarop ook de Wereldgezondheidsorganisatie heeft gewezen en waarvoor zij heeft gewaarschuwd.</p>
      <p sl="sv">Het vierde en laatste punt is het belang van inspanningen ter ondersteuning van het werk van ideële en niet-gouvernementele organisaties op het gebied van de volksgezondheid. Die leveren enorm goed werk op dit terrein en verdienen alle mogelijke steun.</p>
    </intervention>
    <intervention id="2-285" speaker_id="2109" name="Crowley" is_mep="True" mode="spoken">
      <p sl="en">Mevrouw de Voorzitter, ik wil allereerst de rapporteur bedanken voor zijn werk. In een tijd waarin er veel vragen zijn over wat Europa doet en waar Europa voor staat, is het enige terrein waarop we ons op het behalen van succes kunnen beroepen en waar we hebben ingespeeld op de zorgen van de Europese burger het terrein van de volksgezondheid. Wij zijn prominent aanwezig geweest met innovatieve programma's waarmee veel voorkomende ziektes zoals kanker, biologische gevaren en voedsel- en voedselveiligheidsrisico's werden aangepakt, maar ook een oplossing werd gezocht voor de aanhoudende problemen van BSE en mond- en klauwzeer.</p>
      <p sl="en">De enige zekerheid, het enige fundament waarop de Europese burgers konden bouwen was de Europese Unie. Dit was met name het geval door de rol van onze huidige commissaris, David Byrne, en zijn pro-actieve houding, die problemen meteen aanpakte en zich weigerde te verschuilen achter het gebruikelijke rookgordijn van wie het hoofd moet bieden aan een moeilijke politieke situatie. In plaats daarvan voorziet hij de mensen snel van heldere, feitelijke informatie. Waar we hier in het Parlement, in de tweede lezing van het verslag-Trakatellis, om vragen is een voorzetting van die relatie met de Europese burger, een voortzetting van het vertrouwen dat de Europese burgers in ons hebben, het vertrouwen dat wij echt iets voor hen doen.</p>
      <p sl="en">Net als mijn collega's vind ook ik niet dat de Europese Unie zich moet bezighouden met het opstellen van behandelingsprogramma's of de levering van medische diensten aan individuele burgers - dat kan duidelijk het best worden afgehandeld op nationaal of lokaal niveau.</p>
      <p sl="en">Wij kunnen echter veel van elkaar leren. Er zijn toepassingen van medische apparatuur en nieuwe technologieën die in de ene staat wel plaatsvinden en in de andere niet eens aan de orde zijn. De Commissie en Europa kunnen optreden als betrouwbare tussenpersoon, die beide uitersten nader tot elkaar kan brengen, om ervoor te zorgen dat wij de burgers in de Europese Unie de best mogelijke remedies bieden.</p>
      <p sl="en">Er is met name een terrein waarover ik mij zorgen maak - en in het verslag staat niets waarmee dit probleem kan worden opgelost - en dat is de behoefte aan een heldere overzicht van de ziekten en aandoeningen waaraan in de EU wordt geleden. Op terreinen als autisme, polio, kanker - de opsplitsing in individuele kankersoorten maakt het vergelijken waarschijnlijk makkelijker - cystische fibrose en andere algemene en genetische ziekten, hebben wij geconstateerd dat mensen die lijders aan deze ziekten diensten proberen te verlenen, aanhoudend met problemen worden geconfronteerd. Als de commissaris in de rol van informatievergelijker zou kunnen stappen, dan zouden we tenminste kunnen zeggen dat er sprake is van 10, 12 of 50%, in plaats van te moeten gissen naar de cijfers met betrekking tot de omvang van ziektes, aandoeningen of handicaps in onze Unie. Samen met mijn collega's zal ik steun geven aan de maatregelen om meer geld ter beschikking te krijgen. Wij moeten met beide benen op de grond staan. Het werk waar wij om vragen kost geld, in termen van personeel of middelen, en wij moeten daar volledig achter staan.</p>
    </intervention>
    <intervention id="2-286" speaker_id="photo_generic" name="Byrne" is_mep="True" mode="spoken" role="Commissie">
      <p sl="en">Ik wil mijn grote dank uitspreken aan de rapporteur, de heer Trakatellis, de leden van het Parlement en de Commissie milieubeheer, volksgezondheid en consumentenbeleid, voor hun werk met betrekking tot dit belangrijke, ambitieuze programma.</p>
      <p sl="en">Dit programma is belangrijk, omdat de bescherming en verbetering van de volksgezondheid precies het onderwerp is waarover onze burgers zich zorgen maken en waar hun verwachtingen liggen. De recente terroristische aanvallen hebben benadrukt hoe nodig het is om de bestaande communautaire gereedheids- en responsmechanismen te versterken en uit te breiden.</p>
      <p sl="en">Een groot aantal van de ingediende amendementen komt overeen met onze brede visie op de volksgezondheid en over de ideale aanpak daarvan op communautair niveau. Wij kunnen 38 van de zestig amendementen aanvaarden - 28 in hun geheel en nog eens tien, gedeeltelijk.</p>
      <p sl="en">Ik wil mij graag op een paar belangrijke terreinen concentreren, waar enige verheldering van het standpunt van de Commissie wellicht nuttig is.</p>
      <p sl="en">Allereerst de implementatie van het programma. Het succes van het programma zal afhankelijk zijn van de beschikbaarheid van middelen en expertise. De Commissie zal alles doen wat in haar vermogen ligt om te zorgen voor de noodzakelijke, doelmatige coördinatie door het treffen van de juiste structurele voorzieningen. De implementatie daarvan vraagt, volgens ons, om een stapsgewijze aanpak.</p>
      <p sl="en">Ten eerste zijn de diensten van de Commissie aan het reorganiseren om de verschillende kerngebieden van het programma beter te kunnen weerspiegelen. Ten tweede zijn wij van plan om bepaalde administratieve en technische hulp uit te besteden, zodat de Commissie de coördinatie van de activiteiten beter kan uitvoeren.</p>
      <p sl="en">Wat de langere termijn betreft, onderzoeken wij de mogelijkheden om een uitvoerend orgaan op te zetten. Daarvoor moeten wij echter wachten op de aanneming van het voorstel van de Commissie voor regelgeving met betrekking tot dergelijke organen, iets wat naar ik hoop in de redelijk nabije toekomst zal gebeuren. In dit licht gezien, kan ik amendement 8 aanvaarden. Dit amendement vraagt om de juiste structurele voorzieningen die de doeltreffendheid en de samenhang van de maatregelen en activiteiten in het programma moeten waarborgen en de samenwerking tussen de lidstaten moeten stimuleren.</p>
      <p sl="en">Ik kan echter de amendementen 6, 34 en 57 niet aanvaarden. In deze amendementen krijgt de Commissie een uiterste termijn voor de uitvoering van dit werk opgelegd en wordt de oprichting van een coördinatiecentrum voorgesteld. Dit beperkt de uitoefening van de uitvoerende macht waarover de Commissie in het kader van het Verdrag beschikt.</p>
      <p sl="en">Dit gezegd hebbende, hoop ik dat het Parlement van de Commissie wil aannemen dat wij vast van plan zijn om de structurele voorzieningen voor een doeltreffende coördinatie en monitoring zo snel mogelijk te realiseren.</p>
      <p sl="en">Het tweede gebied waarop ik mij wil concentreren is de begroting van het programma. In het voorstel van de Commissie was sprake van een totale begroting van 300 miljoen euro over een periode van zes jaar. Amendement 36 verhoogt dit bedrag tot 380 miljoen euro. In het gemeenschappelijk standpunt van de Raad wordt een begroting van 280 miljoen euro voorgesteld. Het besluit over deze zaak ligt bij de Raad en het Europees Parlement, als de begrotingsautoriteit. Ik wil enkel en alleen zeggen dat de Commissie blijft bij haar oorspronkelijke voorstel, dat, naar onze mening, een redelijk bedrag geeft voor de implementatie van het programma. Ik kan dan ook amendement 36 niet aanvaarden.</p>
      <p sl="en">In dit amendement en het laatste gedeelte van amendement 56 worden ook grenzen gesteld aan de manier waarop wij de programmagelden uit de begroting uitgeven. Dergelijke beperkingen ondermijnen het elementaire beginsel dat het programma flexibel moet zijn en moet kunnen inspringen op nieuwe zorgen en bedreigingen van de gezondheid, wanneer deze zich voordoen.</p>
      <p sl="en">Recente gebeurtenissen hebben duidelijk laten zien dat het nodig is om een dergelijke flexibiliteit te behouden. Daarom kunnen wij deze amendementen niet aanvaarden.</p>
      <p sl="en">Voordat ik van het onderwerp begroting afstap, is er nog één ding dat ik wil zeggen. De Raad en het Parlement hebben de noodzaak van nieuwe structurele voorzieningen voor doelmatige coördinatie benadrukt.</p>
      <p sl="en">Dit was in het oorspronkelijke voorstel niet in de begroting opgenomen. Met het oog hierop willen wij, wanneer wij onze mening over de aangenomen amendementen geven, ook een herzien financieel memorandum voor het programma overleggen. Dit memorandum zou een verhoging omvatten in de begrotingslijn voor uitgaven met betrekking tot middelen en voor de technische hulp en de steun die nodig zijn voor de structurele voorzieningen.</p>
      <p sl="en">Ik wil nu graag terugkeren naar de amendementen betreffende de reikwijdte en structuur van het programma. De amendementen 7, 13, 25, 30, 44, 46, 50, 52 en een gedeelte van amendement 58 hebben betrekking op een verscheidenheid van onderwerpen, zoals het geven van steun aan regionale en nationale zwaartepuntcentra op verschillende terreinen.</p>
      <p sl="en">Complementaire therapeutische modellen - het ontwikkelen van richtsnoeren voor medicijnen en gezondheidszorginterventies en activiteiten gericht op het verbeteren van eetgewoonten. Deze amendementen kunnen niet worden aanvaard, omdat ze terreinen beslaan die onder de verantwoordelijkheid van de lidstaten vallen. Daarnaast zijn er een aantal amendementen die enig specifiek commentaar behoeven.</p>
      <p sl="en">In de amendementen 41 en 59 wordt een poging gedaan de Commissie te verplichten jaarlijks aan het Parlement verslag uit te brengen over de implementatie van het programma. Het Parlement zal op regelmatige basis op de hoogte worden gehouden van de ontwikkeling van het programma, zowel via de comitologie-regels als het evaluatieproces waarin artikel 12 van het gemeenschappelijk standpunt voorziet. Wij kunnen deze amendementen dan ook niet aanvaarden. Amendement 42 kan niet worden aanvaard, omdat het de reikwijdte van het gezondheidsinformatiesysteem beperkt door het expliciet te verbinden aan het recht van patiënten op het verkrijgen van bepaalde informatie over hun ziekten en de behandeling daarvan. Ik wil echter benadrukken dat ik vóór het bevorderen van de patiëntenrechten ben en dat ik mij houd aan het hiervoor geldende beleid dat opgenomen is in het gezondheidsforum en waarnaar - zoals u zult merken - in de wetgeving specifiek wordt verwezen onder overweging 3.</p>
      <p sl="en">Tenslotte is er een groep van zeven amendementen die wij niet kunnen aanvaarden, omdat ze afbreuk doen aan de flexibiliteit die nodig is voor de implementatie van het programma of omdat ze een kopie zijn van bepalingen uit het gemeenschappelijk standpunt. Het betreft hier de amendementen 9, 10, 23, 27, 28, 35 en 43. Aan de andere kant is er een aantal amendementen waarin belangrijke nieuwe activiteiten worden voorgesteld die de brede doelstellingen en doelen van het programma zullen versterken. Om er slechts een paar te noemen, amendement 48 en een gedeelte van amendement 26 die betrekking hebben op activiteiten voor de aanpak van bedreigingen van de gezondheid, waaronder terroristische daden. Amendement 47 dat betrekking heeft op de ontwikkeling van een vaccinatie- en immunisatiestrategie.</p>
      <p sl="en">Aangezien deze amendementen en de amendementen 3, 11, 29, 31, 45 en 60 het programma zullen helpen versterken en de doeltreffendheid ervan zullen helpen verbeteren, zijn zij voor de Commissie alle aanvaardbaar. Ik wil eraan toevoegen dat kandidaat-landen ook mee kunnen doen en dat daarin voorzien is. Bovendien wil ik kort even ingaan op wat er, onder andere door de heer Prodi, gezegd is over de mate waarin informatie moet worden ingewonnen over ziekten en handicaps.</p>
      <p sl="en">Ik kan uiteraard bevestigen dat in dit specifieke programma in deze onderwerpen is voorzien, en dat geldt met name voor het eerste deel van het programma dat gaat over het verzamelen van informatie en gegevens.</p>
      <p sl="en">Tot slot, mevrouw de Voorzitter, wil ik nogmaals mijn waardering uitspreken voor al het opbouwende werk dat de rapporteur en de commissie hebben verricht, waar het gaat om de vormgeving van de toekomst van het volksgezondheidsbeleid in de EU.</p>
      <p sl="en">Wat die punten betreft waar nog problemen zijn, is de Commissie uiteraard bereid mee te helpen aan het vinden van oplossingen.</p>
    </intervention>
    <intervention id="2-287" speaker_id="1966" name="De Voorzitter" is_mep="True" mode="spoken">
      <p sl="nl">Dank u wel commissaris Byrne, de stemming zal plaatsvinden morgen om 11.30 uur. Het debat is gesloten.</p>
    </intervention>
  </section>
  <section id="creitem13" title="Ongewenste stoffen in diervoeding">
    <intervention id="2-289" speaker_id="1966" name="De Voorzitter" is_mep="True" mode="spoken">
      <p sl="nl">Aan de orde is de aanbeveling voor de tweede lezing, namens de Commissie milieubeheer, volksgezondheid en consumentenbeleid, betreffende het gemeenschappelijk standpunt van de Raad inzake ongewenste stoffen in diervoeding (A5-408/2001)</p>
      <p sl="nl">Ik geef het woord aan mevrouw Paulsen, rapporteur.</p>
    </intervention>
    <intervention id="2-290" speaker_id="4270" name="Paulsen" is_mep="True" mode="spoken" role="rapporteur">
      <p sl="sv">Mevrouw de Voorzitter, mijnheer de commissaris, collega’s, het werk aan dit verslag is uitstekend verlopen. De Commissie en de Raad zijn akkoord gegaan met de meeste wensen van het Parlement in eerste lezing. Nu valt onder andere de categorie van de gebruikers onder het toepassingsgebied van de richtlijn, en wij hebben een verzamelbegrip opgenomen, zodat wij weten waarover wij het hebben. Alle producten die bedoeld zijn voor het voederen van dieren worden nu met één gemeenschappelijke term gedefinieerd in de gehele voedingswetgeving.</p>
      <p sl="sv">Het is een zeer goede zaak dat de belangrijke regels inzake bijvoorbeeld het verbod op het aanlengen van diervoeders nu worden ingevoerd. Dat betekent dat men geen partij met een te hoog dioxinegehalte mag verdunnen om onder het grensgehalte te komen. Persoonlijk vind ik het bijzonder goed dat wij in de richtlijn zogenaamde actiedrempels hebben opgenomen, en dit, beste collega’s, komt in feite neer op toepassing van het voorzorgsbeginsel. Dat betekent dat als bijvoorbeeld een zuivelfabriek een toename van het gehalte aan mycotoxine - een schimmelgif - in de melk constateert, er een onderzoek kan worden gestart, ook al is de gevarengrens nog niet overschreden. Men kan dan gaan onderzoeken waarom het mycotoxinegehalte in de melk toeneemt en de keten in achterwaartse richting volgen en de toename stoppen en tegengaan voordat de grens wordt overschreden en er gevaar voor vergiftiging ontstaat.</p>
      <p sl="sv">De Raad heeft alle voorstellen overgenomen, behalve inzake een vraagstuk dat de parlementaire commissie ons gedwongen heeft te heroverwegen, namelijk de vraag in hoeverre een ongeschikte partij diervoeder mag worden teruggestuurd naar bijvoorbeeld de derde wereld. Evenals de parlementaire commissie vind ik het uiterst immoreel om producten die niet voldoen aan de eisen van de richtlijn, zomaar terug te sturen. Wij weten dan niet waar de producten terechtkomen, of ze zullen worden gebruikt in de armste gebieden of dat ze eenvoudigweg in een andere vorm op onze eigen markt terugkomen. Daarom heeft de commissie besloten om amendementen in te dienen die deze mogelijkheid tot heruitvoer onmogelijk maken. Wij hebben ook besloten om een overgangsperiode van zes maanden na de inwerkingtreding van de richtlijn te handhaven.</p>
      <p sl="sv">Hierna kwamen de Commissie en de Raad onder het Belgische voorzitterschap, en ze boden aan om te onderhandelen. Wij hebben getracht een compromis te bereiken en dat is ook gelukt. Ik wil graag zowel het Belgische voorzitterschap als de Commissie dankzeggen voor de uitstekende en constructieve samenwerking met mij en mijn mederapporteurs inzake het onderhavige thema.</p>
      <p sl="sv">Wij zijn het eens geworden over een compromis, waarbij heruitvoer op dezelfde wijze zou worden gereguleerd als in de algemene voedselwetgeving die wij vandaag met een zeer grote meerderheid in het Parlement hebben aangenomen. Het gaat om het opnemen van een technische tijdgrens, zodat de bepalingen in de algemene wetgeving bij de inwerkingtreding daarvan zullen gelden voor heruitvoer krachtens deze richtlijn. Het gaat dus niet om een nieuw voorstel, maar om het overbruggen van een tijdsperiode. Het compromis-amendement dat wij hebben ingediend, is precies zo geformuleerd als in het verslag-Whitehead.</p>
      <p sl="sv">Vanavond, toen alles klaar was, kregen wij echter bericht dat de Raad dit compromis niet wil aanvaarden. Ik besef tot mijn grote spijt dat wij ons compromisvoorstel moeten intrekken en daarmee gedwongen worden tot bemiddeling. Ik wil tegen de Raad zeggen dat dit eenvoudigweg misbruik is van het instituut bemiddeling. Het gaat hier niet om zo’n gekwalificeerd en ernstig discussiepunt dat wij tot bemiddeling moeten overgaan, maar volgens mijn mederapporteur en ik is de situatie van dien aard dat het Parlement gedwongen wordt op zijn strepen te staan. Als vijf fracties een compromis onderschrijven, is het ons ernst!</p>
    </intervention>
    <intervention id="2-291" speaker_id="1929" name="Klaß" is_mep="True" mode="spoken">
      <p sl="de">Mevrouw de Voorzitter, mijnheer de commissaris, het Parlement behandelt op dit moment om bekende redenen een hele serie verslagen over diervoeding ofwel diervoeders. Gisteren hebben we het gehad over de handel in mengvoer, vandaag gaat het weer - in tweede lezing – over ongewenste stoffen in diervoeding.</p>
      <p sl="de">De Raad heeft in zijn gemeenschappelijk standpunt van 17 september 2001 de opvatting van het Parlement bevestigd, en mevrouw Paulsen heeft daar ook op gewezen. We zijn allemaal van mening dat we een hoog niveau van bescherming moeten garanderen. Aanlenging of vermenging moet verboden zijn, en bovendien moeten we de lidstaten de ruimte geven voor het vastleggen van actiedrempels.</p>
      <p sl="de">In de praktijk zal wel blijken hoe concreet de voorstellen zijn, en als er problemen ontstaan moeten we bereid zijn om nog bij te sturen. We weten allemaal dat het niet voldoende is wanneer verordeningen kunnen worden gecontroleerd, dat moet ook daadwerkelijk gebeuren.</p>
      <p sl="de">We hopen eigenlijk dat we dit dossier vandaag kunnen sluiten. We hebben verteld wat onze bezwaren zijn tegen artikel 13, lid 2. We hopen nog steeds op een compromis, al heeft mevrouw Paulsen daar vandaag een vraagteken bij geplaatst. De fracties zijn het met elkaar eens geworden. Het gaat om de wederexport van buiten de Gemeenschap geproduceerde producten die bedoeld zijn voor het voederen van dieren, maar niet aan deze richtlijn voldoen.</p>
      <p sl="de">De simpele slogan “dat wil ik niet, dus dat stuur ik terug“ is kortzichtig. We dragen namelijk een zekere verantwoording, en de vraag luidt: wat gebeurt er dan met dat voer? Wordt het vernietigd, wordt het aangelengd of komt het langs andere wegen weer bij ons of in andere landen terecht? U kent wel het gevleugelde woord: „Wat gij niet wilt dat u geschiedt, doe dat ook een ander niet“. Daarom vinden wij eigenlijk dat wat als voer wordt gekocht en volgens onze richtlijn als zodanig niet geschikt is moet worden vernietigd, en wel ter plekke. Sommigen zeggen dat de Europese Unie dan als vuilnisbelt zal worden misbruikt. Volgens mij is dat geen echt probleem zolang duidelijk is wie de kosten moet dragen. Zomaar terugsturen is geen oplossing, en dat kunnen wij als politici ook niet voorstellen.</p>
      <p sl="de">Wij hopen nog steeds dat het compromis dat op basis van amendement 4 lijkt te ontstaan door de meerderheid zal worden gesteund, en dat we ook de Raad daarvan kunnen overtuigen. Alle misstanden worden dan schriftelijk vastgelegd. De instanties in het uitvoerende derde land moeten uitdrukkelijk instemmen met de heruitvoer. De volgende stap zou volgens mij echter moeten zijn dat het betrokken land automatisch ook moet bewijzen wat er is gebeurd met de teruggenomen partijen.</p>
    </intervention>
    <intervention id="2-292" speaker_id="photo_generic" name="Byrne" is_mep="True" mode="spoken" role="Commissie">
      <p sl="en">Mevrouw de Voorzitter, ik wil de rapporteur, mevrouw Paulsen, en de Commissie milieubeheer, volksgezondheid en consumentenbeleid bedanken voor hun aanbeveling voor de tweede lezing betreffende het gemeenschappelijk standpunt, door de Raad vastgesteld met het oog op de aanneming van de richtlijn van het Europees Parlement en de Raad inzake ongewenste stoffen in diervoeding.</p>
      <p sl="en">De maatregelen in het gemeenschappelijk standpunt van de Raad zijn een belangrijk onderdeel van de uitgebreide strategie die zich richt op de verbetering van de veiligheid van diervoeding. Het verbod op het aanlengen van voeders zal het algehele besmettingspotentieel van de diervoeding verminderen. Overal in de productieketen zal men bovendien verplicht zijn om passieve systemen en goede fabricagepraktijken te hanteren om ervoor te zorgen dat de voedingsingrediënten en de voeders die men maakt veilig zijn.</p>
      <p sl="en">Het vaststellen van actiedrempels zal fungeren als een systeem voor vroegtijdige waarschuwing. Het zet een pro-actieve benadering in gang, gericht op het opsporen van besmettingsbronnen en -trajecten en het nemen van maatregelen om deze uit de weg te ruimen.</p>
      <p sl="en">De Commissie kan de amendementen 1, 2 en 3, zoals die door de Commissie milieubeheer, volksgezondheid en consumentenbeleid zijn aangenomen, niet aanvaarden.</p>
      <p sl="en">Wat amendement 1 betreft, is de Commissie van mening dat de mogelijkheid om diervoedingsproducten die niet aan de richtlijn voldoen terug te sturen naar het land van oorsprong, gehandhaafd dient te blijven. De Commissie deelt echter de bezorgdheid van het Parlement op dit terrein en is het er dan ook mee eens dat terugsturen slechts mag plaatsvinden onder strenge voorwaarden.</p>
      <p sl="en">Wat betreft de amendementen 2 en 3, die betrekking hebben op de datum van toepassing, kan de Commissie de periode van zes maanden niet aanvaarden. Er is namelijk voldoende tijd nodig om deze verstrekkende maatregelen in nationale wetgeving om te zetten. Van de betrokkenen in de voedselketen wordt een uiterste inzet gevraagd om de maatregelen in de praktijk toe te passen. Het doet de Commissie dan ook deugd dat de compromis-amendementen 4, 5 en 6 op deze plenaire zitting zijn ingediend ter vervanging van de amendementen 1, 2 en 3.</p>
      <p sl="en">Ik wil graag bevestigen dat de compromis-amendementen - indien u besluit ze te handhaven - voor de Commissie aanvaardbaar zijn. Deze compromis-amendementen spelen in op de redenen waarom de eerste drie amendementen voor de Commissie niet aanvaardbaar waren. De Commissie kan dan ook de amendementen 4, 5 en 6 aanvaarden. De Commissie zal tevens de Raad ervan proberen te overtuigen hetzelfde te doen.</p>
      <p sl="en">Ik wil u ook laten weten dat er een herziening van de maximale gehaltes van ongewenste stoffen zoals die in Bijlage I worden vermeld, onderweg is. De Commissie heeft het Wetenschappelijk Comité voor de diervoeding reeds verzocht te komen met wetenschappelijke risico-evaluaties waarin de meest recente gegevens zijn verwerkt. Deze evaluaties vormen de belangrijkste wetenschappelijke basis voor de herziening van de Bijlage.</p>
      <p sl="en">De Commissie hoopt deze herziening zo snel mogelijk af te ronden. De herziening zal waarschijnlijk beschikbaar zijn, voordat deze richtlijn van kracht wordt.</p>
      <p sl="en">Tot slot wil ik mevrouw Paulsen nogmaals bedanken voor het uitstekende werk dat zij met betrekking tot dit dossier heeft verricht.</p>
    </intervention>
  </section>
  <section id="creitem14" title="Verontreiniging door uitlaatgassen van motorvoertuigen op twee of drie wielen">
    <intervention id="2-295" speaker_id="1966" name="De Voorzitter" is_mep="True" mode="spoken">
      <p sl="nl">Aan de orde is de aanbeveling voor de tweede lezing, namens de Commissie milieubeheer, volksgezondheid en consumentenbeleid, betreffende het gemeenschappelijk standpunt van de Raad inzake de verlaging van het niveau van verontreiniging door uitlaatgassen van motorvoertuigen op twee of drie wielen (A5-406/2001)</p>
      <p sl="nl">Ik geef het woord aan de heer Lange, rapporteur.</p>
    </intervention>
    <intervention id="2-296" speaker_id="1909" name="Lange" is_mep="True" mode="spoken" role="rapporteur">
      <p sl="de">Mevrouw de Voorzitter, mijnheer de commissaris, geachte collega’s, het is natuurlijk erg gezellig vanavond, en alle collega’s zijn leuke en aardige mensen, maar ik vraag me toch wel af wat het nut van dit evenement is. Dit verslag gaat over wetgeving, over industriebeleid en milieubescherming, en we bespreken het vanavond met zijn vijven, maar het schijnt zo te horen in dit Parlement, dat het desondanks hier en nu moet gebeuren.</p>
      <p sl="de">In deze eerste lezing willen we ervoor zorgen dat motorfietsen net zo schoon worden als auto’s door onze wetgeving zijn geworden. Ik geloof dat we er trots op kunnen zijn dat we ondanks de toename van het verkeer de uitstoot van uitlaatgassen van auto’s, vrachtwagens en bussen duidelijk hebben kunnen verlagen. Het laatste steentje ontbreekt eigenlijk nog, en dat zijn de tweewielers. Ook daarvoor hebben we een getrapte strategie, eerst in 2003 en dan in 2006 willen we de emissies van nieuwe voertuigen zodanig verlagen dat in 2006 een nieuwe motorfiets net zo schoon is als een auto van de categorie Euro III.</p>
      <p sl="de">Daarom moeten we ook de laatste stap zetten en de fase 2006 ook verplicht stellen. Slechts dan kunnen we dit doel ook zeker bereiken. Bovendien moeten we de industrie natuurlijk zekerheid bieden bij de planning, bij het ontwikkelen van nieuwe technologieën voor schonere uitlaatgassen en bij de productie van nieuwe motoren. Ik begrijp best dat de industrie voor de planning wil weten waar ze aan toe is, want 2006 is niet meer zo ver weg. Daarom moet de fase 2006 verplicht worden gesteld.</p>
      <p sl="de">Ik geloof ook niet dat het veel zin heeft om nog te wachten op een nieuwe testmethode die ook wordt erkend door Japan en de VS, de andere wereldmarkten. Dat zou natuurlijk heel zinvol zijn, maar ik verwacht niet dat het er in afzienbare tijd van komt. Daarom vind ik dat we de beproefde testprocedure moeten kiezen die we al voor personenwagens hebben gebruikt. Die leidt tot realistischere resultaten dan de procedure die we tot nu toe voor motorfietsen hebben gevolgd. Ik geloof niet dat de testmethode die we nu willen gebruiken echt andere resultaten zal opleveren dan de nieuwe mondiaal geharmoniseerde testcyclus, die nu ter discussie staat. Dat blijkt ook wel uit de betrouwbare resultaten van de testmethode voor personenwagens.</p>
      <p sl="de">Willen we nog discussiëren over nuances van de procedure? Belangrijker is dat we ervoor zorgen dat de motorfietsen niet uitsluitend voor de testcyclus worden geconstrueerd en elektronisch worden gemanipuleerd. Dan leveren ze buiten de test heel andere emissieresultaten op. Daarom is het juist en ook belangrijk – en in dat verband heeft de Raad ons ook actief ondersteund – dat dergelijke elektronische manipulaties expliciet worden verboden.</p>
      <p sl="de">We willen de fase 2006 verplicht stellen, maar we willen ook een fiscale stimulans geven voor het vervroegd in omloop brengen van uitstootarme voertuigen en voor het aanpassen van oudere voertuigen wanneer dat mogelijk is. Dat mag echter niet leiden tot discriminatie van bezitters van oudere voertuigen. Een ander belangrijk punt geldt hier net zo als voor andere categorieën van voertuigen zoals personenwagens, vrachtwagens en bussen: het is niet voldoende wanneer de voertuigen op de rollenbank schitterende emissiegrenswaarden bereiken. Die moeten ook zo blijven tijdens de hele levensduur. We moeten dus eisen stellen aan de duurzaamheid, ook van motorfietsen. Als we morgen voor dit pakket stemmen, bevinden we ons op de goede weg. Dan kunnen we het succes van de verlaging van de emissies van het verkeer in Europa ook in deze sector herhalen.</p>
    </intervention>
    <intervention id="2-297" speaker_id="4505" name="De Roo" is_mep="True" mode="spoken">
      <p sl="nl">Dank u wel mevrouw de Voorzitter. Dank ook aan collega Lange voor weer een uitstekend verslag. Klassieke luchtverontreiniging zal over een paar jaar verleden tijd zijn dankzij de meerderheid van het Europees Parlement. Nieuwe auto's: de tweede generatie katalysatoren wordt verplicht in 2005. Er ging een langdurige, moeilijke bemiddelingsprocedure aan vooraf om dat te bereiken. Nieuwe vrachtauto's: katalysator verplicht in 2008. Dit ging makkelijker, de Raad nam het standpunt van het Europees Parlement in de eerste lezing over.</p>
      <p sl="nl">Vandaag bespreken we nieuwe motorfietsen. Je kunt kort door de bocht zeggen: katalysator verplicht in 2006. Dat is een redelijk standpunt. BMW heeft allang een motorfiets op de markt met een katalysator. Het is jammer dat de milieuministers die redelijkheid niet willen inzien. Nu wordt de bemiddeling onvermijdelijk. Maar door de eensgezindheid in het Europees Parlement zal de Raad aan het kortste eind trekken. Het belang van geen ozonsmog meer en veel minder verzuring is belangrijker dan het kortetermijnbelang van een aantal fabrikanten.</p>
    </intervention>
    <intervention id="2-298" speaker_id="photo_generic" name="Liikanen" is_mep="True" mode="spoken" role="Commissie">
      <p sl="fi">Mijnheer de Voorzitter, ik wil allereerst het Europees Parlement bedanken en vooral rapporteur Lange voor de snelle voorbereiding van het verslag over de tweede lezing van deze zaak. Ik kan ook in het algemeen zeggen dat het enorme engagement van parlementslid Lange ten aanzien van de deze kwesties grote waardering in de Commissie heeft geoogst.</p>
      <p sl="fi">Ik ben blij dat de rapporteur het eens is met de grenswaarden voor emissies en de data waarop die in werking moeten treden, namelijk met ingang van 2003. De rapporteur stelt echter opnieuw het amendement van de eerste lezing voor dat betrekking heeft op de bindende grenswaarden van de tweede fase die met ingang van 2006 zouden moeten worden toegepast. Die fase zou gebaseerd zijn op de grenswaarden en de testcyclus die thans voor personenauto's worden toegepast.</p>
      <p sl="fi">Zoals u weet, heeft de Commissie van begin af aan het aanscherpen van de emissiegrenswaarden in 2006 gesteund met inachtneming van de volgende principes: gebruik van een wereldwijd geharmoniseerde, voor motorfietsen bedoelde testcyclus die overeenkomt met de werkelijke manier van rijden op de weg door motorfietsen en overeenkomstige emissiegrenswaarden; gebruik van een betrouwbare serie emissiemetingen in de nieuwe testcyclus voor motorfietsen, zodat nieuwe grenswaarden kunnen worden bepaald op wetenschappelijk verantwoorde wijze en overeenkomstig de moderne technologie voor het meten van uitstoot.</p>
      <p sl="fi">Het technische ontwikkelingswerk voor de testcyclus voor motorfietsen in de desbetreffende werkgroep van de UN-ECE is inmiddels afgerond. In de afgelopen maanden is een uitgebreid programma voor emissiemetingen uitgevoerd. Ik kan dan ook zeggen dat de testresultaten van vijftig motorfietsen beschikbaar zijn. Volgende week worden de resultaten in de werkgroep beoordeeld. Wij hoeven niet te wachten tot men op mondiaal niveau overeenstemming bereikt over een geharmoniseerde testprocedure. Op basis van het in dit programma uitgevoerde technische werk is het mogelijk voor motorfietsen een oplossing te vinden die misschien eerst in de Europese regelgeving kan worden toegepast.</p>
      <p sl="fi">De door de rapporteur voorgestelde benadering is een alternatief dat nog verder verbeterd dient te worden, zodat het vanuit het oogpunt van de milieubescherming doeltreffend wordt. De zaak is belangrijk en de Commissie kan geen enkel amendement steunen dat in de instelling van een verplichte tweede fase voorziet. De Commissie is echter bereid met de andere instellingen te werken aan het formuleren van een overeenkomst die in technisch opzicht ambitieus is en het milieu ten goede komt.</p>
      <p sl="fi">Het gemeenschappelijk standpunt omvat al een pakket maatregelen voor een betere controle op de emissies van reeds in gebruik zijnde voertuigen, maar het verslag bevat nog een aantal amendementen waarin de termijnen en de details van de voorschriften nauwkeuriger worden omschreven. De Commissie steunt amendement 6 dat de uitschakeling of omzeiling van de emissieverminderende onderdelen beoogt te verhinderen evenals de eerste delen van de amendementen 5 en 14 die betrekking hebben op de conformiteit van de in gebruik zijnde motorfietsen. De Commissie aanvaardt ook de amendementen 3 en 12, zodat montage achteraf in oude voertuigen mogelijk wordt. De Commissie gaat niet akkoord met de duurzaamheidseisen in de amendementen 5, 13 en 20. Zulke voorschriften kunnen leiden tot steeds weer veranderende bepalingen in de periode 2003-2006.</p>
      <p sl="fi">De Commissie steunt het opnemen van metingen van de CO2-uitstoot en het brandstofverbruik in het systeem van typegoedkeuring als noodzakelijke voorwaarde voor het in de toekomst verminderen van de CO2-uitstoot en het verbeteren van het brandstofverbruik. Maatregelen hiervoor kunnen echter pas na een grondige beoordeling worden toegepast. De Commissie aanvaardt daarom amendement 7, maar verwerpt de amendementen 15 en 19.</p>
      <p sl="fi">De amendementen 8 en 9 hebben betrekking op het in de tweede fase in gebruik nemen van grenswaarden voor bromfietsen. De Commissie kan amendement 8 niet goedkeuren, want daardoor zou de toepassing van de tweede fase in nieuwe typegoedkeuringen worden vertraagd tot na de datum die al in de huidige richtlijn 97/24/EG is vastgelegd. De Commissie steunt echter amendement 9, waarmee de uiterste datum van geldigheid van de goedkeuringen van de eerste fase, die in de richtlijn niet is vastgelegd, duidelijk wordt omschreven.</p>
      <p sl="fi">De Commissie verleent dus haar goedkeuring aan de amendementen 3, 6, 7, 9, 12, 17 en 22. Bovendien keurt de Commissie in principe de amendementen 1 en 18 en gedeeltelijk de amendementen 5, 14 en 23 goed. De Commissie is het niet eens met de amendementen 2, 4, 8, 10, 11, 13, 15, 16, 19-21 en 24-27.</p>
    </intervention>
    <intervention id="2-299" speaker_id="1966" name="De Voorzitter" is_mep="True" mode="spoken">
      <p sl="nl">Dank u wel commissaris Liikaanen. Het debat is gesloten.</p>
      <p sl="nl">De stemming vindt morgen om 11.30 uur plaats.</p>
      <p sl="nl">(De vergadering wordt om 23.15 uur gesloten).</p>
    </intervention>
  </section>
  <section id="creitem15" title="Bijlage - Plechtige vergadering"/>
  <section id="creitem16" title="Toespraak van de heer Kim DAE JUNG, president van de Republiek Korea">
    <intervention id="2-243" speaker_id="1966" name="De Voorzitter" is_mep="True" mode="spoken">
      <p sl="nl">Onze gast in het Europees Parlement is vandaag president Kim Dae Jung, onvermoeibaar voorvechter van de universele waarden: vrede, democratie en mensenrechten.</p>
      <a text="(Applaus)"/>
      <p sl="nl">Mijnheer de president, het is ons een groot genoegen u welkom te mogen heten. Wij hebben veel respect voor u persoonlijk en voor uw land, dat de laatste tien jaar een indrukwekkende vooruitgang te zien heeft gegeven op economisch, en meer onlangs op politiek terrein.</p>
      <p sl="nl">Uw verkiezing tot president van de Republiek Korea eind 1997, en uw ambtsaanvaarding in februari 1998, vormen de bekroning van een opmerkelijke carrière als voorvechter van democratische verandering. Sinds begin jaren zestig heeft u gestreden voor vrije verkiezingen, heeft u partijen en pressiegroepen opgericht en zich meermaals kandidaat gesteld bij de verkiezingen. Hiermee heeft u steeds gestalte gegeven aan de grondslagen die uw hele leven hebben bepaald.</p>
      <p sl="nl">Dit optreden heeft een enorm leed voor u persoonlijk tot gevolg gehad. Terwijl u begin jaren zeventig in ballingschap leefde, werd u in Tokio ontvoerd door de geheime dienst, werd u meermaals gearresteerd, en vervolgens gevangengezet omdat u kritiek had geuit op een onrechtvaardige grondwet. Begin jaren tachtig bent u beschuldigd van verraad en ter dood veroordeeld. Dit vonnis is later omgezet in levenslang. U bent opnieuw in ballingschap gegaan, maar aan het einde van de jaren tachtig hebt u terug kunnen keren naar uw land en heeft u zich daar ingezet voor het herstel van de democratie.</p>
      <p sl="nl">Na uw verkiezing tot president van de Republiek Korea bent u de waarden blijven verdedigen die uw leven hebben bepaald en die wij met u delen. Wij prijzen u allen met name om uw inspanningen voor een toenadering met Noord-Korea.</p>
      <p sl="nl">De lijst met internationale prijzen die u ten deel zijn gevallen is veel te lang om hier op te sommen. Maar graag wil ik vermelden hoe verheugd wij allen waren toen u in 2000 de Nobelprijs voor de Vrede is toegekend.</p>
      <p sl="nl">Uw levensloop is een les in vastberadenheid en volharding; u heeft verschrikkelijke moeilijkheden op uw pad gevonden en bent die te boven gekomen. Die volharding is niet alleen beslissend gebleken voor uw eigen land, zij heeft ook een onmiskenbare weerslag gehad op de gehele regio en dient als voorbeeld voor de hele wereld.</p>
      <p sl="nl">Ik ben zeer verheugd u in ons midden te mogen begroeten, mijnheer de president. Het woord is thans aan u.</p>
      <a text="(Applaus)"/>
    </intervention>
    <intervention id="2-244" speaker_id="photo_generic" name="Kim DAE JUNG" is_mep="True" mode="spoken">
      <p sl="en">President van de Republiek Korea. - Mevrouw de Voorzitter, commissaris Prodi, geachte gasten.</p>
      <p sl="en">Diepgeëmotioneerd sta ik hier vandaag op dit podium. Ik ben altijd een bewonderaar geweest van het Europees Parlement, deze geweldige zaal der democratie, hèt symbool van de Europese eenheid. Dit is de plaats waar een gigantische taak, een taak die zijn weerga in de geschiedenis niet kent, tot een goed einde werd gebracht: het verenigen van de landen van Europa. Hier werken de leden van het Europees Parlement aan de verwezenlijking van de democratie, de economische welvaart en de sociale gerechtigheid in Europa en in de wereld.</p>
      <p sl="en">Het is mij dan ook een groot genoegen en een grote eer vanaf deze bijzondere plaats te mogen spreken. Ik ben u, mevrouw de Voorzitter, bovendien zeer dankbaar voor uw aardige en hoffelijke welkomstwoorden.</p>
      <p sl="en">Toen ik vier jaar geleden tot president werd gekozen, bevond Korea zich in een hopeloze situatie, waarin het geconfronteerd werd met een ernstige financiële crisis. EU-leden reageerden op mijn smeekbeden en steunden onze pogingen om de moeilijkheden het hoofd te bieden door onder andere een investeringsmissie naar Korea te sturen. Dankzij dergelijke hulp waren wij in staat ons van de crisis te herstellen. Het Koreaanse volk noch ik zullen ooit uw vriendelijke hulp vergeten. Ik dank u allen.</p>
      <p sl="en">In de 21e eeuw zijn we getuige van wat waarschijnlijk de annalen in zal gaan als de grootste revolutie in de geschiedenis van de mens. Deze grote revolutie heeft - simpel gezegd - te maken met kennis en informatie, en met mondialisering.</p>
      <p sl="en">In de 20e eeuw waren tastbare elementen, zoals land, kapitaal en arbeid, de bronnen van de economische ontwikkeling. In de 21e eeuw worden echter niet-tastbare elementen, zoals kennis en informatie, creativiteit en een avontuurlijke geest, van belang voor de groeiende concurrentiegedrevenheid. Tweehonderd jaar na de industriële revolutie is er een nieuw paradigma nodig, dat anders is dan het paradigma van het industrialiseringstijdperk. Nu ontvouwt zich het tijdperk van de op kennis gebaseerde economieën. Onderontwikkelde landen en arme personen kunnen momenteel rijkdom vergaren, gewoon door met een computer om te leren gaan.</p>
      <p sl="en">De mensheid wordt echter ook geconfronteerd met een zeer ernstig probleem. Het is het probleem van wat we de digitale kloof kunnen noemen. Meer dan 75% van wat het verbeterde informatiepotentieel oplevert is geconcentreerd in de geavanceerde landen. De ontwikkelingslanden worden over het hoofd gezien. De kloof in het informatiepotentieel tussen de geavanceerde landen en de ontwikkelingslanden betekent een verbreding van de kloof tussen rijk en arm. En hoe sneller het informatiepotentieel verbetert, hoe sneller de kloof tussen de rijken en de armen zich verbreedt.</p>
      <p sl="en">Aan de andere kant is de informatierevolutie onlosmakelijk verbonden met een versnelling van de openheid en de mondialisering. Territoriale grenzen zijn vrijwel betekenisloos aan het worden, nu enorme hoeveelheden informatie zich bliksemsnel door de wereld verspreiden. Intussen ontstaan er culturele conflicten. Het verergeren van de armoede en het ontstaan van culturele conflicten leiden tot verschillende soorten fanatisme. Het verbeterde informatiepotentieel en de mondialisering zouden in de 21e eeuw dus ook een bedreiging kunnen vormen voor de mondiale vrede. Ik wil graag benadrukken dat dit een zeer ernstig probleem is.</p>
      <p sl="en">De digitale kloof verergert ook de mate van vijandschap tussen rijk en arm binnen een land zelf. Wij moeten hier een einde aan maken. Ik wil u graag in het kort vertellen wat onze eigen ervaring is. Om aan dergelijke problemen het hoofd te bieden heeft Korea een beleid van productieve welvaart gestimuleerd. In het productieve-welvaartsbeleid is er de garantie van een elementaire levensstandaard, maar concentreert men zich tegelijkertijd op het ontwikkelen van het menselijk potentieel, en dat geldt met name voor gezinnen met een laag inkomen, zodat zij op eigen benen kunnen staan.</p>
      <p sl="en">Bovendien streeft men in dit beleid naar een verbetering van de algehele kwaliteit van het leven voor de burger. Wij geven met name veel prioriteit aan een gedegen, systematisch onderwijsprogramma voor jongeren en achtergestelden, zodat zij informatie-expertise kunnen opdoen. Bij deze onderneming is een breed spectrum van personen betrokken, onder wie leerlingen van basis- en middelbare scholen, miljoenen huisvrouwen, 600.000 leden van het leger, ouderen, maar ook gehandicapten en gevangenen. Met dit beleid proberen wij te voorkomen dat de digitale kloof nog breder wordt, hetgeen een kloof in inkomen zou veroorzaken. Bovendien zijn wij vastbesloten om de vicieuze cirkel te doorbreken van de armoede die van generatie op generatie, van ouder op kind wordt doorgegeven. Korea heeft het eerste landelijke hogesnelheidsinformatienetwerk ter wereld opgezet. Met als gevolg dat meer dan de helft van de 46 miljoen inwoners nu actief gebruik maakt van Internet.</p>
      <p sl="en">Voor de afbakening en de doeltreffende oplossing van het probleem van de digitale kloof zijn internationaal bewustzijn en internationale samenwerking van levensbelang. Ik vind dat geavanceerde landen, waaronder de leden van de EU, hun leiderschapspositie moeten gebruiken om de ontwikkelingslanden te helpen, via verschillende vormen van steun, waaronder de aanleg van een levensvatbare informatie-infrastructuur. Korea zal daaraan een actieve bijdrage leveren. Wij zijn in feite al een samenwerking met een aantal individuele landen aangegaan.</p>
      <p sl="en">Ik wil nu graag iets zeggen over de toekomst van Korea en de EU. Op de Azië-Europa-Top van vorig jaar in Seoel heb ik de aanleg van een hogesnelheidsinformatienetwerk voorgesteld. Ik wil u er graag aan herinneren dat de leiders van alle lidstaten dit voorstel hun actieve steun hebben gegeven. In het kader van dit project zijn wij van plan een ''cyber-zijderoute'' te creëren, die Azië met Europa moet verbinden. Het is een project voor het nieuwe millennium, dat zich richt op het bevorderen van de uitwisseling tussen Azië en Europa, via het creëren van een ''elektronisch Eurazië''. Wat dat betreft prijzen wij ons zeer gelukkig dat het trans-Euraziatische Informatienetwerkproject momenteel soepel verloopt en dat alle ASEM- en EU-lidstaten eraan meewerken.</p>
      <p sl="en">Er is nog een project dat zeer bevorderlijk zou zijn voor de uitwisseling tussen Europa en Azië, en wel de aanleg van een ''ijzeren zijderoute'', die Korea rechtstreeks over land met Europa verbindt. In het kader van dit project moet er slechts één ding gebeuren - de spoorweg tussen Zuid- en Noord-Korea moet worden doorgetrokken. Deze spoorweg is de afgelopen vijftig jaar onderbroken geweest door de gedemilitariseerde zone. Ter gelegenheid van de historische inter-Koreaanse top van verleden jaar kwamen de beide Korea's overeen deze spoorweg, alsmede een ernaast gelegen snelweg, weer door te trekken. Als we erin slagen om de resterende 14 kilometer van deze spoorweg weer aan te leggen, zullen Zuid-Korea en Europa eindelijk met elkaar verbonden zijn.</p>
      <p sl="en">Als de trans-Koreaanse spoorweg (TKR) verbonden wordt met de trans-Chinese of de trans-Siberische spoorweg, kan een trein die uit Londen vertrekt Seoel en Busan bereiken via Parijs, Oost-Europa, Centraal-Azië en Siberië of China. Goederen kunnen dan naar alle delen van de Stille Oceaan, en verder nog, worden vervoerd, vanuit Busan, dat trouwens ook de op twee na grootste containerhaven ter wereld is. De vervoerskosten zouden met 30% worden verminderd en de vervoerstijd zou met tweederde worden bekort.</p>
      <p sl="en">Op de dag waarop onze plannen voor een elektronisch Eurazië werkelijkheid worden en waarop wij onze ''ijzeren zijderoute'' voltooien, zullen Azië en Europa, feitelijk, één uitgestrekt gebied worden.</p>
      <p sl="en">Geografisch gezien, zijn Azië en Europa altijd al één uitgestrekt gebied geweest. Historisch gezien hebben zij al heel lang onderling contact. Vanaf de 5e en 6e eeuw reisden grote aantallen mensen en goederen over land, via de zijderoute, en over zee, via de Indische Oceaan en de Perzische Golf. De geschiedenis leert ons dat de culturen van de twee regio's elkaar tijdens hun ontwikkeling aanzienlijk hebben verrijkt en beïnvloed.</p>
      <p sl="en">In de moderne tijd hebben het democratische bestuursstelsel van het Westen, de industriële revolutie en de culturele verworvenheden grote invloed gehad op de politiek, de economie en de cultuur van Azië. Ondertussen werd de hele wereld en dus ook Europa zeer beïnvloed door Azië, de geboorteplaats en bakermat van drie van de belangrijkste beschavingen, namelijk de beschaving langs de Tigris en de Eufraat, de beschaving langs de Indus en de beschaving langs de Gele Rivier, en het spirituele centrum van het confucianisme en het boeddhisme. We weten allemaal dat het buskruit en het papier hun oorsprong in Azië vonden en vandaar naar Europa kwamen. Het politieke gecentraliseerde-regeringsstelsel, dat in Azië altijd de overhand had, heeft een geweldige invloed gehad op de manier waarop het Europese bestuur werd ingericht.</p>
      <p sl="en">Vandaag de dag streven Azië en Europa gemeenschappelijke doelen na: het stimuleren van de democratie en de markteconomie.</p>
      <p sl="en">Driekwart van de wereldbevolking leeft momenteel in deze twee regio's. Economisch gezien, produceren zij de helft van de producten op deze wereld. Het is erg belangrijk dat Azië en Europa hun wederzijdse begrip verdiepen en nauwer met elkaar samenwerken, niet alleen met het oog op de ontwikkeling en de welvaart van de beide regio's, maar ook voor de vrede en de welvaart van de wereld als geheel. Dat zijn de doelstelling en het ideaal van ASEM. Ik ben ervan overtuigd dat nauwe samenwerking tussen Korea en de EU dit ASEM-ideaal zal helpen verwezenlijken en een belangrijke bijdrage zal leveren aan de pogingen om de band tussen Azië en Europa te versterken.</p>
      <p sl="en">De EU is een zeer belangrijke en substantiële economische partner voor Korea. Het is onze belangrijkste buitenlandse investeerder en onze op twee na grootste handelspartner. Desalniettemin kent de ruimte voor uitbreiding van de investeringen en de handel tussen Korea en de EU geen grenzen. Korea ligt midden in een grote markt die de Verenigde Staten, Japan, China en Rusland omvat. Het bedrijfs- en investeringsklimaat van het land is dankzij voortdurende economische hervorming aanzienlijk verbeterd. Het land beschikt ook over een ruim menselijk potentieel en is uitgerust met de economische infrastructuur voor de op kennis gebaseerde economieën van de 21e eeuw. Ik hoop dat de EU en Korea hun samenwerking als partners op de gigantische Oost-Aziatische markt zullen uitbreiden, waarbij Korea fungeert als bruggenhoofd voor de EU, wanneer zij zich begeeft in landen als Japan en China. Als dit gebeurt, zullen wij ongetwijfeld een ''win-win-succes'' behalen.</p>
      <p sl="en">Zoals u weet is de kaderovereenkomst tussen Korea en de EU afgelopen april in werking getreden. Er functioneert nu een mechanisme voor intensivering van de praktische samenwerking op gebieden als de investering en de handel. Op parlementair niveau werd de Raad van Koreaanse en EU-parlementariërs opgericht. Deze Raad bespreekt jaarlijks op welke manieren de betrekkingen tussen Korea en de EU kunnen worden verbeterd. Tijdens de onderhandelingen over de Ontwikkelingsagenda van Doha werd door Korea en de EU nauw samengewerkt. Ik kan u verzekeren dat Korea zijn samenwerking met de EU zal blijven opvoeren.</p>
      <p sl="en">Zoals u weet, is er momenteel sprake van een mondiale economische neergang. Wij moeten er nu voor zorgen dat wij voor onze export minder afhankelijk worden van de Verenigde Staten en andere wegen openen, maar daarbij de binnenlandse vraag stimuleren. Een flexibele hantering van ons financiële beleid is nodig om de binnenlandse vraag te stimuleren. Wij moeten ook het economische en sociale beleid impulsen geven, om de koopkracht van de gezinnen met een laag inkomen te vergroten. Daarnaast moeten we werken aan actievere, meer grootschalige handelscontacten en investeringen tussen grote markten zoals de EU en Oost-Azië. Korea zet zijn deuren open voor leden van de EU. Ook willen wij verder de Europese markten op. Ik hoop dan ook dat zowel Korea als de EU in staat zal zijn om de huidige economische neergang te overwinnen, via wederzijdse samenwerking, en dat wij samen de weg kunnen plaveien naar een nieuwe, gezamenlijke welvaart.</p>
      <p sl="en">Ik wil nu graag deze gelegenheid te baat nemen om u iets te vertellen over de onderwerpen die betrekking hebben op het Koreaanse schiereiland, onderwerpen waarin u veel interesse hebt getoond en die u ook hebt gesteund. Vrede op het Koreaanse schiereiland is een onderwerp dat niet alleen de zeventig miljoen Koreanen raakt - het heeft ook direct te maken met vrede en stabiliteit in de regio Oost-Azië en in de wereld. Ik heb mij constant sterk gemaakt voor het zonneschijnbeleid, dat zich richt op het voorkomen van oorlog en het bereiken van vrede op het Koreaanse schiereiland. Met als resultaat dat in juni vorig jaar eindelijk de historische inter-Koreaanse top plaatsvond.</p>
      <p sl="en">Ons zonneschijnbeleid richt zich, in de kern, op een vreedzame coëxistentie van de beide Korea's en op vreedzame uitwisseling en samenwerking tussen beide landen. Na verloop van tijd, misschien over tien of twintig jaar, wanneer de bevolking van Zuid en Noord elkaar hebben leren vertrouwen en zich bij elkaar op hun gemak voelen, hopen wij ons uiteindelijke doel van vreedzame hereniging te bereiken.</p>
      <p sl="en">En die hereniging zal er komen. De Koreaanse bevolking heeft vanaf de 7e eeuw meer dan 1300 jaar in één land geleefd. Het is ondenkbaar dat we onze herenigingswens zouden laten varen, enkel en alleen omdat we de laatste halve eeuw gescheiden zijn geweest. Zolang het Koreaanse volk vurig naar hereniging blijft verlangen, en zolang uw steun en die van de wereld aanhoudt, ben ik er vast van overtuigd dat we ons land in de niet al te verre toekomst zullen kunnen herenigen.</p>
      <p sl="en">De EU heeft deelgenomen aan de Organisatie voor energieontwikkeling op het Koreaanse schiereiland (KEDO) en heeft Noord-Korea een heel scala van humanitaire en economische hulp geboden. Zij ontplooit daarnaast voor de Noord-Koreanen een hele reeks verschillende activiteiten, waaronder technische hulp en opleidingsprogramma's. Veel EU-leden bieden actief steun aan onze inspanningen voor vrede op het schiereiland, door diplomatieke betrekkingen met Noord-Korea aan te gaan. In mei van dit jaar, toen de inter-Koreaanse relatie een tijdelijke deuk opliep, bracht een EU-delegatie, die onder leiding stond van de Zweedse premier Goran Persson en de EU-commissaris voor buitenlandse betrekkingen, Chris Patten, tot haar leden mocht rekenen, een bezoek aan Noord-Korea en hielp zij onze dialoog weer op gang te brengen.</p>
      <p sl="en">De EU is een belangrijk voorvechtster van vrede op het Koreaanse schiereiland en van uitwisseling en samenwerking tussen Zuid en Noord. U, de leden van het Europees Parlement, bent echte vrienden van het Koreaanse volk. Ik hoop van harte dat uw royale steun zal voortduren tot de dag waarop de vrede is bereikt en de eerste stralen van de hereniging het Koreaanse schiereiland bestrijken.</p>
      <p sl="en">De wereld bevindt zich momenteel in de greep van de angst en de recente terroristische aanslag heeft ons uiterst gespannen gemaakt. Deze aanslag op de Verenigde Staten van afgelopen september was een enorme schok voor iedereen en heeft overal veel leed teweeggebracht. Het terrorisme maakt zichzelf niet bekend voordat het toeslaat, het terrorisme heeft geen gezicht en doodt onschuldige burgers zonder aanzien des persoons. Het is de meest laffe en wrede daad die men zich kan voorstellen. Dergelijke daden dienen onder geen enkele voorwaarde gerechtvaardigd of vergoelijkt te worden. Als we het terrorisme niet kunnen uitroeien, zal de internationale orde ineenstorten en zullen individuen het leven verliezen. Het terrorisme moet met wortel en al worden uitgeroeid. In dit verband wil ik graag mijn grote waardering uitspreken over de snelle reactie van de Europese Unie op de aanslagen en over de samenwerking met de internationale gemeenschap op dit gebied. Korea neemt ook deel aan de internationale coalitie voor uitroeiing van het terrorisme, en zal dat in de toekomst blijven doen.</p>
      <p sl="en">Religies of culturen mogen echter onder geen enkele voorwaarde vijandig worden bejegend. Dat moeten wij voor ogen houden bij onze strijd tegen het terrorisme. Integendeel, we moeten werken aan het versterken van de dialoog en de samenwerking tussen verschillende religies en culturen. We moeten de wezenlijke oorzaken van het terrorisme wegnemen, allereerst door de kloof tussen rijk en arm te dichten en door de sociale ongelijkheid, die met de dag groter wordt, aan te pakken. Het creëren van vrede in het Midden-Oosten is een van de belangrijkste, meest dringende taken die ons wachten.</p>
      <p sl="en">Overal ter wereld snakken de mensen naar vrede en een hernieuwd gevoel van veiligheid. Vrede en veiligheid vormen samen de opdracht van onze tijd.</p>
      <p sl="en">In dit opzicht hecht ik veel belang aan het Wereldkampioenschap Voetbal dat volgend jaar in Korea en Japan zal worden gehouden. We willen graag van het Wereldkampioenschap van volgend jaar een belangrijk keerpunt maken voor het bereiken van mondiale vrede, zodat alle volkeren zich weer veilig kunnen voelen. Het Koreaanse volk en ik zullen er alles aan doen om van het Wereldkampioenschap 2002 het veiligste kampioenschap ooit te maken. We zullen er een feest van maken waaraan alle mensen van over de hele wereld zullen deelnemen, om zo hun steentje bij te dragen aan de vrede en de eenheid. We zullen de mensheid hoop voor de toekomst geven.</p>
      <p sl="en">Er resten ons nog slechts zes maanden tot het Wereldkampioenschap van start gaat. Van de tweeëndertig strijdende landen, zijn er tien lid van de EU. Ik hoop dat velen van u dan een bezoek zullen brengen aan Korea om uw team te zien spelen. Onze voorbereidingen zijn bijna ten einde en we zullen u met open armen ontvangen. Diegenen onder u die de kampioenschappen via de televisie zullen volgen kunnen wij mededelen dat we over geavanceerde middelen beschikken om u, geheel live, getuige te laten zijn van de levendige activiteiten. We zullen van het Wereldkampioenschap 2002 een succes maken, zoals dat hoort bij een van de grootste feesten van de mensheid. Ik hoop op een grote belangstelling van u allen en ik hoop dat u ons wilt helpen er een succes van te maken.</p>
      <p sl="en">Rudyard Kipling, die in 1907 de Nobelprijs voor literatuur kreeg, heeft ooit gezegd: ''Oost is Oost, en West is West, en die twee komen nooit tot elkaar.'' Als hij echter vandaag zou leven, zou hij in plaats daarvan hebben gezegd: ''Oost is West, en West is Oost, en die twee gaan nooit uit elkaar.''</p>
    </intervention>
    <intervention id="2-245" speaker_id="1966" name="De Voorzitter" is_mep="True" mode="spoken">
      <p sl="nl">Mijnheer de president, ik dank u allerhartelijkst voor de buitengewoon krachtige toespraak die u zojuist heeft gehouden voor het Europees Parlement en voor uw bijzonder positieve inschatting van onze instelling. U heeft opgemerkt dat het Parlement het symbool is van de Europese eenheid, en u bent zo vriendelijk geweest de steun te vermelden die de Europese Unie u heeft verleend en die zij u wil blijven verlenen.</p>
      <p sl="nl">Uiteraard hebben wij met veel belangstelling geluisterd naar de zeer concrete voorstellen en projecten die u heeft ontwikkeld om de uitwisseling tussen Azië en Europa te bevorderen, en u heeft gezegd dat dergelijke projecten ons wederzijds begrip en onze wederzijdse samenwerking kunnen vergroten. U kunt rekenen op onze volledige steun in deze ondernemingen, en wij hopen dat de afgesloten kaderovereenkomst het instrument bij uitstek wordt voor deze samenwerking.</p>
      <p sl="nl">U heeft er echter ook op gewezen, mijnheer de president, dat de ontwikkelde landen de plicht hebben de ontwikkelingslanden te helpen aansluiting te vinden bij de informatiemaatschappij, zodat de armste landen in de toekomst niet uitgesloten worden van de ontwikkelingen in de wereldeconomie. Hier in het Parlement zijn wij zeer gevoelig voor deze gedachtegang, en uw boodschap is niet alleen gehoord, maar ook in vruchtbare aarde gevallen.</p>
      <p sl="nl">Voorts heeft u gesproken over uw hoop dat er vrede en stabiliteit mogen heersen in Korea, iets waar wij het voor uw toespraak trouwens al uitgebreid over hebben gehad. Ik had er zelf al op gewezen hoezeer u de samenwerking tussen de twee Korea’s heeft bevorderd. Het streven naar hereniging is iets dat wij samen met u uit alle macht en uit de grond van ons hart steunen, mijnheer de president.</p>
      <p sl="nl">Tot slot heeft u een bijzonder sympathieke oproep gedaan in verband met de Wereldbeker voetbal. Wij hebben gevoeld met welk enthousiasme u zich op deze Wereldbeker aan het voorbereiden bent. In dat verband kan ik u eveneens verzekeren dat alle collega’s hem aandachtig zullen volgen, en niet alleen op televisie natuurlijk, want ook uw gastvrije uitnodiging is ons niet ontgaan. Iedereen weet dat sport en cultuur de middelen bij uitstek zijn om vrede, vrijheid, de rechtsstaat en het respect voor de medemens te bevorderen, allemaal waarden die u met volharding en vastberadenheid verdedigt en waar wij u diep voor bewonderen. Wij danken u voor dit alles, mijnheer de president.</p>
      <a text="(Levendig applaus)"/>
      <a text="(De plechtige zitting wordt om 12.40 uur opgeheven)"/>
    </intervention>
  </section>
</text>
