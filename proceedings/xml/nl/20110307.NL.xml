<?xml version='1.0' encoding='utf-8'?>
<text id="20110307.NL" lang="nl" date="2011-03-07" place="Straatsburg" edition="Uitgave PB">
  <section id="creitem1" title="1. Hervatting van de zitting">
    <intervention id="1-004-000" speaker_id="28269" name="De Voorzitter" is_mep="True" mode="spoken">
      <p sl="nl">Ik verklaar de zitting van het Europees Parlement, die op 17 februari 2011 werd onderbroken, te zijn hervat.</p>
    </intervention>
  </section>
  <section id="creitem2" title="2. Goedkeuring van de notulen van de vorige vergadering: zie notulen"/>
  <section id="creitem3" title="3. Herstel van wederkerigheid in de visumregeling - solidariteit met de ongelijke status van Tsjechische burgers na de unilaterale invoering van de visumplicht door Canada (schriftelijke verklaring): zie notulen"/>
  <section id="creitem4" title="4. Verklaringen van het voorzitterschap">
    <intervention id="1-008-000" speaker_id="28269" name="De Voorzitter" is_mep="True" mode="spoken">
      <p sl="nl">Om te beginnen vraag ik uw aandacht voor de volgende drie zaken.</p>
      <p sl="nl">Ik wil u mededelen dat voor schriftelijke verklaring 89/2010 het vereiste aantal handtekeningen is verzameld. Daarom maak ik bij dezen bekend dat de verklaring is aangenomen door het Europees Parlement. Zij heeft betrekking op het door Canada eenzijdig opnieuw invoeren van visa voor Tsjechische burgers. Het Europees Parlement verwacht van de Commissie en de Raad onverwijlde maatregelen tegen het besluit van Canada om te zorgen dat deze visumplicht voor Tsjechische burgers weer zo snel mogelijk wordt afgeschaft. We verwachten in dezen ook een doortastender optreden van de Raad en de Commissie. We betuigen onze volledige solidariteit met de Tsjechische burgers, die als leden van de Europese Unie zonder visum naar Canada moeten kunnen reizen.</p>
      <p sl="nl">Tweede punt: voor de zevende keer vieren we op 11 maart, over vier dagen, komende vrijdag dus, de Europese dag voor de slachtoffers van terrorisme. Op deze datum in 2004 kwamen bij bomaanslagen in Madrid bijna 200 mensen om het leven. 16 maanden later kwamen 52 mensen om bij aanslagen in Londen. Terrorisme staat gelijk aan een aanslag op de fundamenten van de democratie. Voor terrorisme bestaat geen excuus, en geen enkele aanslag of terrorist zal ooit de geest van de Europese solidariteit of democratie kunnen ondermijnen.</p>
      <p sl="nl">Derde punt: we zijn zeer bezorgd over het nieuws dat ons bereikte over de executie van vijf mensen afgelopen vrijdag in Taiwan. De herinvoering van de doodstraf in 2010 komt de facto neer op het terugdraaien van het moratorium dat sinds 2006 van kracht was. De Europese Unie, en het Europees Parlement in het bijzonder, spreken zich al zeer lang uit tegen de tenuitvoerlegging van de doodstraf waar ook ter wereld. Ik verzoek de autoriteiten van Taiwan een moratorium in te voeren tegen de tenuitvoerlegging van deze straf en die in de toekomst uit het wetboek van strafrecht te halen.</p>
    </intervention>
  </section>
  <section id="creitem5" title="5. Rooster van de vergaderperioden van het Parlement - 2012: zie notulen"/>
  <section id="creitem6" title="6. Rooster van de vergaderperioden van het Parlement - 2013: zie notulen"/>
  <section id="creitem7" title="7. Samenstelling Parlement: zie notulen"/>
  <section id="creitem8" title="8. Ondertekening van volgens de gewone wetgevingsprocedure aangenomen besluiten: zie notulen"/>
  <section id="creitem9" title="9. Van de Raad ontvangen verdragsteksten: zie notulen"/>
  <section id="creitem10" title="10. Aan de resoluties van het Parlement gegeven gevolg: zie notulen"/>
  <section id="creitem11" title="11. Mondelinge vragen en schriftelijke verklaringen (indiening): zie notulen"/>
  <section id="creitem12" title="12. Vervallen schriftelijke verklaringen: zie notulen"/>
  <section id="creitem13" title="13. Verzoekschriften: zie notulen"/>
  <section id="creitem14" title="14. Kredietoverschrijvingen: zie notulen"/>
  <section id="creitem15" title="15. Ingekomen stukken: zie notulen"/>
  <section id="creitem16" title="16. Regeling van de werkzaamheden: zie notulen">
    <intervention id="1-022-000" speaker_id="33775" name="Jean-Pierre Audy" is_mep="True" mode="spoken">
      <p sl="fr">Mijnheer de Voorzitter, ik wil graag iets zeggen op basis van artikel 16 van het Verdrag betreffende de Europese Unie. Deze week is er, op initiatief van het Franse staatshoofd, Nicolas Sarkozy, die blijk gaf van een grote gemeenschapszin, voorgesteld om vrijdag een buitengewone Europese Raad bijeen te laten komen.</p>
      <p sl="fr">In overeenstemming met de Verdragen is het gebruikelijk dat de Raad Algemene Zaken de vergaderingen van de Europese Raad voorbereidt. Ik heb op de agenda van deze week echter geen vergadering van de Raad Algemene Zaken zien staan om deze buitengewone vergadering van de Europese Raad voor te bereiden. Ik vind dat op het moment dat er grote democratische veranderingen gaande zijn, Europese burgers naast hun staatshoofden betrokken moeten worden bij de besluiten die Europa neemt met betrekking tot deze belangrijke onderwerpen.</p>
    </intervention>
    <intervention id="1-023-000" speaker_id="28269" name="De Voorzitter" is_mep="True" mode="spoken">
      <p sl="nl">Dank u voor uw opmerking. Ik zal u een schriftelijk antwoord sturen.</p>
    </intervention>
  </section>
  <section id="creitem17" title="17. Innoverende financiering op mondiaal en Europees niveau (debat)">
    <intervention id="1-025-000" speaker_id="28269" name="De Voorzitter" is_mep="True" mode="spoken">
      <p sl="nl">Aan de orde is het verslag (A7-0036/2011) van Anni Podimata, namens de Commissie economische en monetaire zaken, over innoverende financiering op mondiaal en Europees niveau (2010/2105(INI)).</p>
    </intervention>
    <intervention id="1-026-000" speaker_id="39317" name="Anni Podimata" is_mep="True" mode="spoken" role="rapporteur">
      <p sl="el">Mijnheer de Voorzitter, allereerst wil ik de schaduwrapporteurs, het secretariaat van de Commissie economische en monetaire zaken en de fractievoorzitters bedanken voor hun constructieve bijdrage aan de debatten en de moeite die zij zich hebben getroost om over dit belangrijke verslag overeenstemming te bereiken.</p>
      <p sl="el">Het initiatiefverslag van het Europees Parlement over innoverende financiering had niet op een geschikter moment kunnen komen. Want de crisis die, zoals wij allen weten, tegenwoordig met name de eurozone op de proef stelt, heeft tot een belangrijke reductie van de publieke middelen geleid en tot omvangrijke bezuinigingsplannen en programma's voor budgettaire consolidatie in de meeste lidstaten. Tegelijkertijd drukt zij zwaar op de gemeenschapsbegroting zelf, zoals wij onlangs hebben gezien bij het debat over het nieuwe financiële kader.</p>
      <p sl="el">Zoals beschreven leidt deze situatie tot een fundamentele en algemeen aanvaarde conclusie: het zijn de Europese burgers die de zwaarste lasten van deze crisis dragen, met de daling van hun inkomen, de werkloosheid, de arbeidsonzekerheid en de beperking van hun sociale rechten.</p>
      <p sl="el">De tweede fundamentele en algemeen aanvaarde conclusie die uit deze situatie naar voren komt, is dat de Unie en de lidstaten dringend nieuwe middelen nodig hebben die leiden tot een snel herstel en tot groei van de Europese economie, deze keer op evenwichtige wijze waarbij ongelijkheid en verschillen worden beperkt. Want alleen zo zullen wij de voorwaarden scheppen voor een geslaagde implementatie van de Europa 2020-strategie, en alleen zo kunnen wij van een werkelijk harmonische en sterke interne markt spreken waar de burgers profijt van hebben.</p>
      <p sl="el">Wij hebben dus nieuwe middelen nodig en, zoals expliciet wordt vermeld in het verslag, wij zijn het erover eens dat – ik citeer: "een verdere uitbreiding van de omvang en de reikwijdte van de tegenwoordige fiscale instrumenten, evenals een verdere beperking van de overheidsuitgaven, noch een afdoende noch een levensvatbare oplossing vormen voor de grote uitdagingen waarvoor wij ons geplaatst zien op Europees en mondiaal niveau".</p>
      <p sl="el">Innoverende financiering kan een sleutelrol spelen bij de aanpak van deze uitdagingen omdat zij beslissend kan bijdragen tot het genereren van nieuwe substantiële inkomsten voor de nationale begrotingen en voor de gemeenschapsbegroting. Maar dit is niet het enige voordeel van innoverende financiering: innoverende financiering betekent niet alleen maar het vinden van nieuwe middelen; net zo belangrijk is dat wij de deur openen voor een geleidelijke verandering van het huidige fiscale model, waar het zwaartepunt van de belastingheffing en de financiering van de economie in het algemeen traditioneel ligt op arbeid, het bedrijfsleven en productieve investeringen.</p>
      <p sl="el">De belangrijke toegevoegde waarde van innoverende financieringsinstrumenten, het dubbele voordeel zoals wij zeggen, is dat zij niet alleen inkomsten genereren, maar ook een regulerende rol hebben: zij ontmoedigen schadelijk gedrag en schadelijke praktijken, of het nu om de financiële sector of het milieu en milieubescherming gaat.</p>
      <p sl="el">Het verslag bevat vier fundamentele thematische eenheden: belasting op de financiële sector, euro-obligaties en Europese projectobligaties, koolstofheffing en financiering voor ontwikkelingsdoelstellingen.</p>
      <p sl="el">Voor wat betreft belasting op de financiële sector zijn wij weer begonnen met een fundamentele en algemeen aanvaarde veronderstelling: de financiële sector, hoewel het meest verantwoordelijk voor de crisis en hoewel hij buitensporig veel winst heeft gemaakt en ondanks de crisis nog steeds maakt, wordt te weinig belast omdat hij bijna geheel is uitgezonderd van de belasting toegevoegde waarde.</p>
      <p sl="el">Een tweede eveneens algemeen aanvaarde veronderstelling, louter gebaseerd op de aantallen, de gegevens en de immense proporties die het volume van de financiële transacties heeft aangenomen gedurende de laatste tien jaar, is de grote en steeds groter wordende verwijdering van zijn fundamentele taak, die bestaat in de financiering van de reële economie.</p>
      <p sl="el">Deze twee opvattingen zijn algemeen aanvaard door het Parlement, maar ook door de Europese Commissie in haar recente mededeling over belasting van de financiële sector.</p>
      <p sl="el">Hier hebben wij te maken met onmiskenbaar onrecht dat moet worden rechtgezet door een krachtig signaal af te geven naar de Europese burgers dat wij werkelijk lering hebben getrokken uit de crisis, dat wij naar een rechtvaardigere verdeling van de lasten streven en dat wij vastbesloten zijn alle nodige maatregelen te treffen op mondiaal en Europees niveau om de financiële sector te bewegen weer zijn fundamentele taak op zich te nemen, te weten de financiering van de reële economie.</p>
      <p sl="el">Men is het er algemeen over eens dat het meest geschikte fiscale instrument voor het bereiken van dit doel een belasting op financiële transacties is. Want bij deze belasting is de belastingdruk afhankelijk van de kwantiteit, de frequentie en, ten slotte, de kwaliteit, met andere woorden, van de toegevoegde waarde van de transactie zelf. Want, zoals wij allen in punt 13 zijn overeengekomen, "de belasting op financiële transacties kan bijdragen tot beperking van de meest schadelijke handelspraktijken zoals kortetermijnhandel en high-frequency trading, en zij kan speculatie verminderen".</p>
      <p sl="el">Het is duidelijk dat wij allen het liefst zouden zien dat deze belasting op mondiale schaal werd ingevoerd. Maar het is net zo duidelijk dat ondanks de aanvankelijk ambitieuze verklaringen de kans op een mondiale overeenkomst in plaats van toe te nemen voortdurend afneemt.</p>
      <p sl="el">De vraag die hier dus rijst is wat wij in Europa gaan doen: verbergen wij ons achter het ontbreken van een mondiale overeenkomst? Is dat voldoende en vooral, is het overtuigend voor onze burgers die de last van de crisis op hun schouders dragen? Ook al is het niet makkelijk om onmiddellijk een belasting op financiële transacties in te stellen, want een unanieme beslissing van de Raad komt maar moeilijk tot stand, aangezien het Europees Parlement, als de enige Europese instelling die direct door de Europese burgers wordt gekozen, de verplichting heeft om een duidelijk signaal af te geven in deze richting. Het is ónze verantwoordelijkheid om een krachtig politiek signaal af te geven, niet die van de Europese Commissie.</p>
      <a text="(Applaus)"/>
    </intervention>
    <intervention id="1-027-000" speaker_id="photo_generic" name="Algirdas Šemeta" is_mep="True" mode="spoken">
      <p sl="en">lid van de Commissie . − Mijnheer de Voorzitter, ik dank de Commissie economische en monetaire zaken en de Commissie ontwikkelingssamenwerking, en in het bijzonder Anni Podimata voor haar verslag over innoverende financiering op mondiaal en Europees niveau.</p>
      <p sl="en">Ik heb reeds diverse malen de gelegenheid gehad om met u van gedachten te wisselen over de vraag hoe we de banken kunnen laten betalen voor de kosten van de crisis. Zoals u weet werkt de Commissie momenteel aan een diepgravende effectbeoordeling van instrumenten voor het belasten van de financiële sector, die voor komende zomer moet zijn voltooid.</p>
      <p sl="en">Op basis van deze effectbeoordeling zal de Commissie passende voorstellen voor beleidsmaatregelen kunnen doen. Daarnaast onderzoeken we momenteel het cumulatieve effect van nieuwe regelgeving, bankheffingen en belastingen op financiële instellingen. Onze bevindingen zullen we later dit jaar presenteren. Ik adviseer u te wachten op de uitkomsten van de effectbeoordeling voor u een vastomlijnd standpunt inneemt over de invoering van een belasting op financiële transacties op EU-niveau.</p>
      <p sl="en">Ten aanzien van CO2 -belasting ben ik het ermee eens dat het huidige belastingmodel nog niet volledig is gestoeld op het beginsel dat de vervuiler moet betalen. Ik ben blij met de steun die het EP verleent aan de versterking van de regeling voor handel in emissierechten en de alomvattende herziening van de richtlijn energiebelastingen, in het kader waarvan CO2 -emissies en energie-inhoud basiscriteria voor het belasten van energieproducten moeten worden. Een voorstel voor de herziening van de richtlijn energiebelastingen wordt voor dit voorjaar voorzien.</p>
      <p sl="en">Voorts begrijp ik uw bezorgdheid over het mogelijke risico van koolstoflekken. De Commissie is een voorstander van gratis overgangstoewijzingen en toegang tot internationale kredieten voor bedrijven onder de regeling voor handel in emissierechten. Niettemin blijven wij het huidige en toekomstige risico op koolstoflekken nauwlettend volgen. En ik ben ervan overtuigd dat er in de herziening van de richtlijn energiebelastingen een oplossing kan worden opgenomen die vergelijkbaar is met gratis toewijzingen.</p>
      <p sl="en">Ten aanzien van de euro-obligaties erkent de Commissie ten slotte dat, afhankelijk van de precieze modaliteiten, de afgifte van gemeenschappelijke euro-obligaties een positieve uitwerking kan hebben op de efficiëntie en integratie van de staatsobligatiemarkt en de euro als internationale munt kan ondersteunen. Dit instrument moet echter verder worden geanalyseerd en besproken op technisch en politiek niveau; met name de implicaties voor de lidstaten ten aanzien van het moreel risico moeten nader onder de loep worden genomen.</p>
    </intervention>
    <intervention id="1-028-000" speaker_id="33982" name="Marian-Jean Marinescu" is_mep="True" mode="spoken">
      <p sl="ro">rapporteur voor advies van de Commissie industrie, onderzoek en energie . – Mijnheer de Voorzitter, het bereiken van de Europese doelstellingen voor duurzame ontwikkeling, energiezekerheid en klimaatverandering vereist een substantiële financiële bijdrage, met name als het gaat om innovatie en onderzoek en nieuwe manieren om bestaande financiering aan te vullen. De Commissie moet wat dat betreft overwegen een CO2 -belasting in te voeren, vergelijkbaar met de btw, op alle producten in de interne markt. Het is echter van groot belang dat deze kosten niet aan de consument worden doorberekend en dat de risico's voor het concurrentievermogen van de Europese bedrijfstakken op de gemeenschappelijke markt worden geanalyseerd.</p>
      <p sl="ro">De doeltreffendheid van de inzet van structuurfondsen en middelen van de Europese Investeringsbank moet worden verbeterd, net als de coördinatie van de EU-fondsen, nationale fondsen en andere vormen van steun die de investeringen in energie-efficiëntie kunnen stimuleren. De juiste investeringen in energietoevoer en energie-efficiëntie verkleinen de afhankelijkheid van volatiele markten en hebben een positief effect op de economie van de EU.</p>
      <p sl="ro">De Commissie moet zo snel mogelijk een effectstudie uitvoeren naar de belasting op financiële transacties op EU- en mondiaal niveau, om te kijken naar het effect en de economische voordelen daarvan door het verminderen van het volume speculatieve financiële transacties, die de markt momenteel ernstig verstoren. De studie moet analyseren of het belasten van de financiële sector in de EU daadwerkelijk een bron van eigen middelen kan vormen voor de Unie en moet specifieke voorstellen bevatten voor de procedure om deze belasting in te voeren.</p>
    </intervention>
    <intervention id="1-029-000" speaker_id="28193" name="Jean-Paul Gauzès" is_mep="True" mode="spoken">
      <p sl="fr">namens de PPE-Fractie . – Mijnheer de Voorzitter, commissaris, dames en heren, ik wil allereerst twee opmerkingen met betrekking tot de vorm maken: de rapporteur heeft zojuist het werk erkend van iedereen die een bijdrage heeft geleverd aan dit verslag. Er is inderdaad goed samengewerkt, waarbij met name ons fractielid, mevrouw Hübner, een grote rol heeft gespeeld als schaduwrapporteur. Ik heb echter vernomen dat de socialisten een alternatieve resolutie hebben ingediend, wat betekent dat de stemming in de eerste plaats zal gaan over een document waarover geen enkel overleg heeft plaatsgevonden.</p>
      <p sl="fr">Mijn tweede politieke opmerking – normaal gesproken doe ik dit niet – is dat we een kunstmatige oppositie aan het creëren zijn, met name wat betreft de belasting op financiële transacties. Het standpunt van onze fractie is duidelijk: wij zijn voor een dergelijke belasting op wereldniveau; wij gaan ermee akkoord dat Europa deze belasting gaat uitproberen als dat op wereldniveau niet mogelijk is. Wij vinden gewoon dat we dergelijke besluiten niet kunnen nemen zonder dat er eerst een serieuze effectbeoordeling heeft plaatsgevonden aan de hand waarvan kan worden nagegaan of het concurrentievermogen van de financiële centra van Europa niet in gevaar komt. In dat opzicht wil ik duidelijk maken, commissaris, dat het standpunt van de Fractie van de Europese Volkspartij (Christen-Democraten) er niet op gericht is om tijd te winnen of zaken op de lange baan te schuiven. Wij dringen er krachtig op aan dat de effectbeoordeling waar wij in dit Parlement al meerdere keren over hebben gesproken daadwerkelijk zo spoedig mogelijk wordt uitgevoerd opdat wij een verstandig besluit kunnen nemen in deze kwestie.</p>
      <p sl="fr">Verder denk ik dat we enerzijds te maken hebben met de hype die door opiniestukken in bepaalde Europese kranten wordt gecreëerd, en anderzijds met de realiteit van een situatie waarin we deze kwestie serieus moeten benaderen door goed op de hoogte te zijn van de voor- en nadelen en door zo spoedig mogelijk een politiek besluit te nemen.</p>
    </intervention>
    <intervention id="1-030-000" speaker_id="4267" name="Udo Bullmann" is_mep="True" mode="spoken">
      <p sl="de">namens de S&amp;D-Fractie . – Mijnheer de Voorzitter, mijnheer Šemeta, het spijt me, maar wat u hier aandraagt is niet voldoende. U hebt deze opdracht al maanden geleden van het Parlement gekregen – het was in dit Huis dat we u deze opdracht hebben gegeven – om te onderzoeken op welke wijze we actief kunnen worden, bijvoorbeeld middels een belasting op financiële transacties. U hebt tot op heden niets ondernomen. Wat we over uw standpunt weten, wat ook veelvuldig schriftelijk door de Commissie naar voren is gebracht, klinkt volledig anders. U wilt dat wij de kleine financiële dienstverleners belasten, de mensen die nog filialen hebben, die zich om hun cliënten bekommeren, zich om de middenstand bekommeren, die ervoor zorgen dat het bedrijfsleven nog kredieten krijgt. Maar u wilt niet de speculanten belasten, die met high-frequency-trading miljoenen en miljarden de hele wereld over schuiven en ervoor zorgen dat onze economie onberekenbaar wordt, ook onberekenbaar voor de goede ondernemer, de goede belegger, die morgen nieuwe werkgelegenheid wil creëren. Daarom is uw standpunt volledig ontoereikend en moet dit Huis een eigen stem vinden.</p>
      <p sl="de">Het spijt mij zeer, maar mijn collega Gauzès – die ik voor het overige zeer waardeer – heeft in deze situatie ongelijk. Hij heeft ongelijk, omdat hij het standpunt verwatert dat dit Huis al in het verslag is overeengekomen. Wie voor het voorstel van de heer Gauzès stemt, zorgt ervoor dat de Commissie doet wat ze toch al van plan is, namelijk geen belasting op financiële transacties voor te stellen. Dit krijgt men als men voor het standpunt van collega Gauzès stemt. Daarom is het verkeerd om gevolg te geven aan zijn oproep.</p>
      <p sl="de">Wie dit Huis een stem wil geven, wie vertrouwen wil herwinnen, wie ervoor wil zorgen dat de burgers van Europa weer met hoop naar onze instellingen kunnen kijken, dat ze erin geloven dat we er iets aan doen om de crises te boven te komen, die moet dit keer voor de motie van de Fractie van de Socialisten en Democraten stemmen, en moet voor amendement 2 stemmen dat door meer dan 120 collega’s uit alle belangrijke fracties van dit Huis is ondertekend. Ik dank u voor uw ondersteuning.</p>
    </intervention>
    <intervention id="1-031-000" speaker_id="4274" name="Olle Schmidt" is_mep="True" mode="spoken">
      <p sl="sv">namens de ALDE-Fractie . – Mijnheer de Voorzitter, ik wil mevrouw Podimata bedanken voor de constructieve samenwerking. Ondanks onze zeer uiteenlopende standpunten zijn we erin geslaagd om een compromis te sluiten. In deze fase is het zaak ons aan de compromissen te houden die we in de Commissie economische en monetaire zaken hebben goedgekeurd. Ik zou me nu met name tot de heer Bullman willen richten.</p>
      <p sl="sv">Het is een goede zaak dat het verslag het belang benadrukt van de totstandbrenging van een echte interne markt zonder belemmeringen. Zo’n markt vormt immers de basis voor groei in Europa. Het is belangrijk dat we een debat voeren over de mogelijkheid infrastructuurprojecten te financieren met behulp van, bijvoorbeeld, Europese projectobligaties, alsmede over een mogelijke oplossing voor Europese belastingen op koolstof om in Europa de stap naar duurzame productie te kunnen zetten.</p>
      <p sl="sv">Het is verder belangrijk om erop te wijzen dat de lidstaten – de staten waarin u, dames en heren, woont – zich moeten houden aan de vastgestelde doelstellingen inzake ontwikkelingshulp om essentiële projecten te kunnen financieren. Momenteel halen helaas alleen Denemarken, Luxemburg, Nederland en Zweden die doelstellingen.</p>
      <p sl="sv">Ik ben ook van mening dat de financiële sector mee moet betalen voor de kosten die staten en belastingbetalers hebben moeten dragen voor de redding van banken op de rand van bankroet. Ik geloof echter niet dat de invoering van een belasting op financiële transacties de oplossing is.</p>
      <p sl="sv">Mijn land voerde in de jaren tachtig unilateraal een soort belasting op financiële transacties in en het resultaat was slechts dat belangrijke delen van de financiële sector naar Londen verhuisden. Ik weet dat we voorzichtig moeten zijn om Zweden te vergelijken met Europa, maar de financiële markt is bijzonder mobiel en daarom is het belangrijk dat we lering trekken uit het Zweedse voorbeeld. Met andere woorden, het risico is groot dat de stabilisatie van de financiële markt, waarvan we hopen dat ze zal voortvloeien uit een belasting op financiële transacties, er in werkelijkheid niet komt als de EU op eigen houtje een belasting op financiële transacties invoert.</p>
      <p sl="sv">Volgens de Fractie Alliantie van Liberalen en Democraten voor Europa moet een belasting op financiële transacties mondiaal van aard zijn om een positief effect te sorteren. De Fractie Alliantie van Liberalen en Democraten voor Europa is tegen de amendementen 1 en 2, maar is voor amendement 3 van de heer Gauzès.</p>
    </intervention>
    <intervention id="1-032-000" speaker_id="96648" name="Philippe Lamberts" is_mep="True" mode="spoken">
      <p sl="fr">namens de Verts/ALE-Fractie . – Mijnheer de Voorzitter, waarom hebben we het hier over innoverende financiering? Worden we opeens overvallen door belastingwoede? Natuurlijk niet!</p>
      <p sl="fr">Zoals u weet moeten we de overheidsfinanciën duurzaam herstellen. Daarbij moeten we natuurlijk denken aan weldoordachte uitgaven, maar ook aan billijke, doeltreffende en houdbare inkomsten, en we weten allemaal dat de huidige belastingstelsels in Europa niet aan die criteria voldoen. Ze voorzien de regeringen niet van de middelen die deze nodig hebben om hun taken als overheidsdienst te waarborgen: denk aan onderwijs, onderzoek en sociale cohesie. Ze zijn er niet in geslaagd om de toenemende ongelijkheid in Europa de kop in te drukken en ze blijven aanzetten tot activiteiten die een verwoestende uitwerking hebben op zowel het milieu als de sociale cohesie.</p>
      <p sl="fr">Of het nu gaat om de belastingheffing op de financiële sector, het verkrijgen van een billijke bijdrage van grote ondernemingen, het invoeren van een klimaat- en energiebijdrage of het efficiënt bestrijden van fraude en belastingontduiking, we weten allemaal dat we alleen op Europees niveau doeltreffende oplossingen in praktijk kunnen brengen. Handelen op het niveau van de lidstaten blijkt niet meer te werken. We hebben er genoeg van om steeds maar te horen dat dit allemaal onmogelijk is, dat er unanimiteit nodig is. Wat denkt u nu? Het is te ingewikkeld.</p>
      <p sl="fr">Zonder gezamenlijk ingrijpen zal het geen tien jaar meer duren voordat geen enkele lidstaat van de Europese Unie nog in staat is om houdbare overheidsfinanciën te herstellen. Wat betreft economische governance, want daar gaat dit ook over, wordt er tegen de lidstaten gezegd: “Snijd jullie uitgavenarm eraf en bind jullie inkomstenarm vast achter jullie rug”. Dat wordt dan een concurrentiepact genoemd. Ik zou weleens willen zien hoe u zou vechten met een geamputeerde en een vastgebonden arm.</p>
      <p sl="fr">Ik denk dat het verslag van mevrouw Podimata nieuwe wegen inslaat waarmee het hoofd kan geworden geboden aan de belastingkwestie, en daarom hoop ik dat dit Parlement het aan zal nemen.</p>
    </intervention>
    <intervention id="1-033-000" speaker_id="28320" name="Ivo Strejček" is_mep="True" mode="spoken">
      <p sl="cs">namens de ECR-Fractie . – Mijnheer de Voorzitter, op het bord hier in deze vergaderzaal staat geschreven dat we ons vandaag over het onderwerp innovatieve financiering buigen. Het zou echter niet meer dan eerlijk en terecht zijn het geheel bij zijn ware naam te noemen, namelijk invoering van nieuwe Europese belastingen. Bovendien weten we al van tevoren wie deze Europese belastingen straks moeten ophoesten: de banken en financiële instellingen natuurlijk. De beschuldigingen aan het adres van de banken dat zij de oorzaak zijn van de financiële crisis en de economische crisis slaan de plank volledig mis. We weten toch inmiddels wel dat deze crises in de allereerste plaats het gevolg waren van onevenwichtigheden in de wereldeconomie, de langdurig lage rentevoet, overmatige regulering van de financiële sector, en helaas ook politieke inmenging in een onderwerp waar de politiek met zijn vingers van af behoort te blijven.</p>
      <p sl="cs">Het is nog maar zeer de vraag of de Europese Unie of de Europese instellingen de in de documenten genoemde opbrengsten van de in te voeren belasting op financiële transacties daadwerkelijk zullen binnenhalen. De financiële sector zal namelijk naar alle waarschijnlijkheid ook met deze nieuwe belasting omspringen zoals ze altijd al met belastingen is omgesprongen, namelijk optimalisering van de belastbare opbrengsten of – helaas voor de Europese economie – verplaatsing van de belastingzetel buiten de Europese Unie. En indien de banken en financiële instellingen wel hier blijven en hier financiële diensten blijven leveren, wat natuurlijk het geval zal zijn, dan zullen ze zeker niet nalaten die kosten door te berekenen aan hun klanten en de consument.</p>
      <p sl="cs">Mij dunkt dat de Europese lidstaten – overduidelijk zichtbaar – een uiterst moeizaam proces van begrotingsconsolidatie doorgaan, reden waarom de Europese instellingen ook hun steentje moeten bijdragen. Maar helaas wordt er met geen woord gerept over bezuinigingen op de uitgaven van de Europese instellingen. Sterker nog, er wordt overwogen nieuwe belastingen in te voeren. Indien de Europese instellingen een aantal van hun veelal overbodige, uit de kluiten gewassen en dure Europese agentschappen opdoeken, blijft er genoeg geld over om een aantal Europese projecten mee te financieren.</p>
      <p sl="cs">Dan tot slot nog een opmerking ten aanzien van de euro-obligaties. Indien de euro-obligaties er daadwerkelijk komen, zeggen we de mensen daarmee dat ze niet zuinig hoeven te zijn, niet hoeven te sparen en dat hervormingen overbodig zijn, omdat er toch altijd wel iemand is die betaalt. Het morele risico wordt dan almaar groter en groter. De Europese conservatieven zullen tegen dit voorstel stemmen, omdat zij tegen de invoering van nieuwe belastingen en tegen belastingverhoging zijn.</p>
    </intervention>
    <intervention id="1-034-000" speaker_id="96769" name="Jürgen Klute" is_mep="True" mode="spoken">
      <p sl="de">namens de GUE/NGL-Fractie. – Mijnheer de Voorzitter, collega’s, het pleidooi voor een belasting op financiële transacties is niet nieuw: deze belasting wordt al een paar jaar door de tegenstanders van de mondialisering geëist. Toch had vijf jaar geleden nog bijna niemand geloofd dat deze belasting binnen afzienbare tijd haalbaar zou kunnen zijn. Maar deze week staat ze samen met een CO2- belasting en euro-obligaties op de agenda van het Europees Parlement, wat mij zeer verheugt.</p>
      <p sl="de">De financiële instrumenten die Anni Podimata in haar verslag voorstelt, zijn goed en krijgen mijn steun, en ik geloof dat de stemming navenant zal uitvallen. Het zijn instrumenten die dringend nodig zijn. De consolidatie van de overheidsbegrotingen is tot nu toe vrijwel alleen gericht op de besnoeiing van de uitgaven. Door de besnoeiing van de overheidsuitgaven worden in de eerste plaats werknemers, gepensioneerden en arme mensen getroffen die afhankelijk zijn van de verzorgingsstaat.</p>
      <p sl="de">De overheidsinkomsten zijn tot nu toe volledig buiten beschouwing gebleven. Deze vormen de tweede factor waaraan men kan sleutelen om de overheidsbegrotingen te consolideren. Met name kan men er door zich op de inkomsten te concentreren voor zorgen dat de hoofdverantwoordelijken voor de schuldencrisis van de overheid ook hun steentje bijdragen aan het aflossen van de overheidsschulden.</p>
      <p sl="de">Voor de consolidatie van de overheidsbegrotingen is een verhoging van de belastinginkomsten absoluut noodzakelijk. In feite is de hoge schuldenlast van de overheidsbegrotingen grotendeels veroorzaakt door de overname van particuliere schulden door de overheid, namelijk de overname van de schulden van particuliere banken en de financiering van de gevolgen van de financiële crisis door de overheid. De verantwoordelijkheid voor de schuldencrisis ligt dus niet alleen bij de staten. Het is daarom niet alleen voor de hand liggend, maar politiek gezien ook raadzaam, om de financiële sector hieraan mee te laten betalen. Met de belasting op financiële transacties zou deze sector nu eindelijk als hoofdschuldige aan de schuldenlast van de overheid aan de aflossing van haar schulden moeten bijdragen. Dat is een belangrijk politiek signaal dat van dit verslag uitgaat, wanneer het in de vorm wordt aangenomen waarin het is ingediend.</p>
      <p sl="de">Volgens ons zijn de euro-obligaties een verstandig en dus noodzakelijk instrument. Ze zullen een grotere bijdrage leveren aan de vermindering van de schulden dan alle sancties of al dan niet welgemeende adviezen. De klachten van de landen met een overschot, die zeggen dat hun rentelasten door de euro-obligaties stijgen, zijn niet aanvaardbaar, omdat deze landen met een overschot tegelijkertijd ook verdienen aan hun exporten naar de landen met een tekort. Je zou dit kritisch een "transferunie" kunnen noemen. Wie echter een sociaal Europa wil, wie wil dat de landen van Europa elkaar ook in de toekomst bijstaan, moet ten minste principieel voor een transferunie zijn.</p>
      <p sl="de">Tot slot wil ik de Commissie nog eens zeggen dat ik hoop dat zij nu eindelijk de voorstellen voor een belasting op financiële transacties op tafel legt die al meer dan een jaar worden geëist.</p>
    </intervention>
    <intervention id="1-035-000" speaker_id="4525" name="Nigel Farage" is_mep="True" mode="spoken">
      <p sl="en">namens de EFD-Fractie . – Mijnheer de Voorzitter, de theorie van een Tobintaks – het idee van een mondiale belasting op valutatransacties – bestaat al jaren, maar is natuurlijk nooit echt in de praktijk gebracht. Feitelijk wordt hier voorgesteld – uiteraard omdat de Europese Unie zo om geld verlegen zit en in zulke problemen verkeert dat zij eigen middelen nodig heeft – om een mogelijkheid om de financiële sector ervan langs te geven aan te grijpen omdat deze momenteel heel impopulair is, en om alleen in de Europese Unie een belasting op financiële transacties in te voeren, alsof dat ons op de een of andere wijze veel zal opleveren.</p>
      <p sl="en">Het spijt me dat ik het u moet zeggen, maar we leven in een mondiale economie. Als door belastingen of regelgeving onze concurrentiepositie verslechtert, zullen mensen simpelweg verkassen – en dat kunnen ze binnen 24 uur doen. Als wij deze belasting invoeren, staat dat gelijk aan economische zelfmoord. De grootste valutamarkt ter wereld – de grootste financiële sector ter wereld – bevindt zich in Londen. Als ik niet beter wist, zou ik denken dat er hier mogelijk een complot wordt gesmeed om de Angelsaksen ervan te weerhouden nog langer al hun zaken te doen.</p>
      <p sl="en">In 2010 verliet een op de vier hedgefondsen de City of London ten gevolge van de richtlijn inzake beheerders van alternatieve beleggingsfondsen. Als wij verdergaan op de ingeslagen weg zal Groot-Brittannië zijn grootste bedrijfstak verliezen. Mijns inziens wordt het tijd dat de city of London en de Britse financiële markten in opstand komen tegen het lidmaatschap van de Europese Unie. Misschien valt de stemming morgen wel zo slecht uit dat het in feite voordelig is voor de UK Independence Party en onze visie dat we geen deel zouden moeten uitmaken van dit enorme socialistische experiment.</p>
    </intervention>
    <intervention id="1-036-000" speaker_id="39769" name="Martin Ehrenhauser" is_mep="True" mode="spoken">
      <p sl="de">Mijnheer de Voorzitter, u hebt ongelijk, mijnheer Farage. Ik ben absoluut voor een belasting op financiële transacties. Ik ben van mening dat de Europese Unie moet laten zien dat ze op dit gebied ook een vuist kan maken. Ja, de Europese Unie is juist voor dit soort zaken nodig! En ook het Parlement kan hier een vuist maken. Wanneer we morgen bij de stemming hier allemaal vóór stemmen, kan dat een nieuwe beslissende stap zijn in de richting van een belasting op financiële transacties. Hiermee kan de politiek het juiste antwoord geven om het door de financiële sector opgelegde juk van zich af te schudden.</p>
      <p sl="de">De belasting op financiële transacties moet de financiële sector niet alleen stimuleren tot het doen van langdurige beleggingen met een positief resultaat voor de reële economie. Nee, deze belasting moet ook een sociaal element bevatten, waardoor het tot een duidelijke vermindering van de belastingdruk van de werknemers moet komen. Hiervoor is echter moed nodig, ook in het Parlement, namelijk bij het vastleggen van de belastingtarieven. Een belastingtarief van 0,03 procent of 0,05 procent is niet voldoende. We moeten ons ten minste 0,5 procent of een tarief tot 0,5 procent ten doel stellen. En we moeten ook een duidelijk standpunt innemen ten gunste van een belasting op financiële transacties in geheel Europa! Ik zal morgen beslist voor amendement 2 stemmen.</p>
    </intervention>
    <intervention id="1-037-000" speaker_id="1917" name="Markus Ferber" is_mep="True" mode="spoken">
      <p sl="de">Mijnheer de Voorzitter, commissaris, beste collega’s, eigenlijk gaat het hier over innoverende financiering, maar daarover is al behoorlijk veel gezegd. Innovatie betekent niet dat we alleen nieuwe belastingen uitvinden of oude wijn, zoals staatsobligaties, in nieuwe zakken verkopen.</p>
      <p sl="de">Ik wil kort ingaan op de zaken waar het in dit debat werkelijk over gaat. Het debat gaat niet over de invoering van euro-obligaties – hier zijn wij als CDU/CSU volstrekt op tegen –, maar het gaat erom de juiste consequenties te trekken uit de crisis op de financiële markten, en dat betekent simpelweg dat ook speculatie moet worden belast. En dat betekent ook – dat wil ik nog eens ondubbelzinnig zeggen – dat we, wanneer dit op het niveau van de G20 niet te bereiken valt, dit dan als Europese Unie moeten doen.</p>
      <p sl="de">Hier bestaat geen alternatief voor, en daarom, beste collega Bullmann, wens ik niet alleen nu applaus, maar morgen ook een helder en krachtig votum van het Europees Parlement. De Commissie, commissaris, moet hierbij schouder aan schouder met ons tegen de lidstaten optreden, vooral tegen de lidstaat die ons zo-even al luidruchtig heeft laten weten welke ideeën de City of London erop nahoudt. Ik zeg het u nog eens, beste collega Farage, kijkt u naar het werkloosheidscijfer, kijkt u naar de economische neergang van uw land dat zich heeft geconcentreerd op producten voor de financiële markt. Wanneer uw land nog auto’s zou produceren, zoals we dit in Beieren en Duitsland doen, dan zou uw land beter af zijn. Om die reden is het dringend noodzakelijk om juist nu de belasting op financiële transacties te eisen en in te voeren. Als Europeanen zijn we hiertoe verplicht!</p>
    </intervention>
    <intervention id="1-038-000" speaker_id="96888" name="Leonardo Domenici" is_mep="True" mode="spoken">
      <p sl="it">Mijnheer de Voorzitter, dames en heren, in het verslag van mevrouw Podimata staan vele belangwekkende zaken die zich niet louter beperken tot de kwestie van belasting op financiële transacties. Het verslag bevat talloze analyses en voorstellen, en ik hoop dat er in het Parlement brede steun voor zal zijn.</p>
      <p sl="it">Het vormt de mogelijke basis voor een echt nieuw Europees fiscaal beleid waar behoefte aan bestaat. Wat betreft harmonisatie op fiscaal gebied bevat dit verslag ook voorstellen waarmee Europa op dit vlak een nieuw elan en een nieuwe rol kan krijgen. Het is echter duidelijk dat op dit moment het debat zich vooral concentreert op belasting op financiële transacties die als eerste stap op Europees niveau geheven zou moeten worden. Ik meen dat het moment is aangebroken voor het maken van moedige keuzes, die op evenwichtige wijze dienen te worden toegepast maar wel een richting dienen aan te geven. Volgens mij heeft Europa de plicht een richting in wereldverband aan te geven en heeft het Parlement tot taak een signaal en een politieke boodschap af te geven.</p>
      <p sl="it">Ik wil reageren op de opmerkingen van de heer Schmidt. Ik heb alle respect voor zijn intelligentie en luciditeit maar we moeten wel oppassen welke argumenten we gebruiken. Als we nu zeggen dat we de belasting op financiële transacties niet kunnen invoeren omdat er belastingparadijzen bestaan, dan wekken we bij de Europese burgers de indruk dat we machteloos zijn nu vele financiële instellingen weer winst maken.</p>
      <p sl="it">Dit is niet alleen een voorstel van de socialisten. In mijn land, Italië, wordt dit voorstel door vele zelfstandige en onafhankelijke groeperingen gesteund, waaronder de katholieke democratische beweging die zich inzet voor de bevordering van ontwikkeling en evenwichtige groei.</p>
    </intervention>
    <intervention id="1-039-000" speaker_id="97137" name="Sylvie Goulard" is_mep="True" mode="spoken">
      <p sl="fr">Mijnheer de Voorzitter, om te beginnen wil ik lof toezwaaien aan het werk van ons medeparlementslid, mevrouw Podimata, die met dit verslag een aantal zeer gevoelige kwesties heeft aangevat. Ik ga het niet hebben over euro-obligaties; die zal ik zelf ter sprake brengen in mijn verslag over economische governance. Ik wil drie vragen stellen over de belasting op financiële transacties.</p>
      <p sl="fr">Ten eerste: hebben wij nieuwe inkomstenbronnen nodig en hebben wij, in dit Parlement, het recht om het af en toe over inkomsten te hebben? Ik vind van wel. Er zijn taboes in Europa, maar toch vind ik dat wij niet goed kunnen nadenken over de manier waarop we de crisis te boven moeten komen als wij niet in staat zijn om dit onderwerp zonder taboes aan te snijden, en daarom ben ik heel blij met het werk dat commissaris Šemeta heeft verricht betreffende andere vormen van belastingheffing.</p>
      <p sl="fr">Ten tweede, hebben wij behoefte aan een belasting op financiële transacties? Ik vind dit een buitengewoon interessant onderwerp. Ik zou bijvoorbeeld graag willen verwijzen naar het werk dat onlangs is verricht door de Europese Centrale Bank in de door de Commissie gehouden raadgeving over de richtlijn betreffende markten voor financiële instrumenten (MiFID), en met name het gedeelte over high-frequency trading , dat wil zeggen alle transacties die extreem snel worden uitgevoerd door computers. De recente en gevaarlijke ontwikkelingen zijn duidelijk, en wat dat betreft ben ik het met de heer Ferber eens dat er onderscheid moet worden gemaakt tussen marktacties die het mogelijk maken om liquiditeit te verschaffen en marktacties van een meer speculatieve en waarschijnlijk schadelijke aard.</p>
      <p sl="fr">Mijn derde en laatste vraag: hebben we wereldwijde of Europese regels nodig? Ik zou graag willen weten wat er met ‘wereldwijd’ wordt bedoeld. Gaan we wachten tot de laatste dictatuur ter wereld toestemming geeft als wij iets moeten besluiten in de Europese Unie? Zijn we ons aan het verbergen achter de globalisering om onze verantwoordelijkheid niet te hoeven nemen? Ik denk dat dit heel onverstandig zou zijn. We moeten natuurlijk rekening houden met het gevaar van decentralisatie – we zijn niet onverantwoordelijk – maar aan de andere kant moet dit Parlement geen besluiten nemen onder bedreiging.</p>
    </intervention>
    <intervention id="1-040-000" speaker_id="96730" name="Sven Giegold" is_mep="True" mode="spoken">
      <p sl="de">Mijnheer de Voorzitter, beste collega’s, allereerst wil ook ik mevrouw Podimata hartelijk danken. Het was de laatste weken inderdaad geen eenvoudige taak. Aan de e-mails die we hebben ontvangen, en aan de verhitte debatten in een aantal fracties, hebt u waarschijnlijk al kunnen zien dat dit een onderwerp is dat op de voet wordt gevolgd door talrijke burgers die nauwlettend in de gaten houden welk standpunt de politici op het moment hier in het Parlement innemen.</p>
      <p sl="de">De belasting op financiële transacties is het resultaat van een burgerinitiatief dat dit voorstel op basis van de Tobintaks heeft aangekaart, en daarom zal het beslissend zijn hoe het Parlement hierover bevindt. Eerst het centrale vraagstuk: moet het een mondiale belasting zijn? Op mondiaal niveau zijn er bijna geen tegenstanders van deze belasting meer te vinden. De volgende vraag luidt: moeten we de belasting op Europees niveau invoeren? Hierbij moet jammer genoeg duidelijk worden gezegd dat veel tegenstanders zich achter het argument Europa verschuilen. Het moet nu eindelijk eens afgelopen zijn met dit verstoppertje spelen, omdat er zelfs op nationaal niveau al met succes belastingen op transacties zijn en deze belastingen op transacties voor deelmarkten functioneren.</p>
      <p sl="de">Dit houdt in dat men, ook wanneer mijnheer Šemeta nu werkt aan de effectbeoordeling, niet moet onderzoeken of een belasting op transacties nu wel of niet kan functioneren, maar alleen in welke deelmarkten men deze belasting nationaal, in welke deelmarkten Europees en in welke deelmarkten mondiaal kan invoeren. Dit betekent ook dat de wijze waarop het amendement is geformuleerd ervoor zorgt dat er voor degenen die willen dat er een belasting op transacties komt geen redenen meer zijn om tegen deze formulering te stemmen, die door 120 Parlementsleden gezamenlijk werd ingebracht.</p>
      <p sl="de">Mijnheer Šemeta, ik roep u daarom op ervoor te zorgen dat uw effectbeoordeling op eerlijke wijze wordt uitgevoerd en dat hierbij ook rekening wordt gehouden met de te geringe belasting van de financiële sector. En, beste collega’s, laat ons er morgen voor zorgen dat er een duidelijk signaal wordt gegeven voor een Europese belasting op financiële transacties! Er zijn geen technische redenen die een dergelijke belasting in de weg staan.</p>
    </intervention>
    <intervention id="1-041-000" speaker_id="4466" name="Ilda Figueiredo" is_mep="True" mode="spoken">
      <p sl="pt">Mijnheer de Voorzitter, al sinds lange tijd bestaat de noodzaak wereldwijd, en dus ook in de Europese Unie, een belasting op financiële transacties (FTT) in te voeren en een eind te maken aan belastingparadijzen en speculatieve financiële producten. Het is eveneens al sinds lange tijd noodzakelijk op doeltreffende wijze de kapitaalmarkt te controleren en te reguleren om speculatie met de meest uiteenlopende producten tegen te gaan. Die speculatie kan grondstoffen, handel in onroerend goed, pensioenen en verzekeringen betreffen, alsmede een heel scala aan derivaten, met inbegrip van derivaten voor staatsschulden.</p>
      <p sl="pt">Helaas heeft de Europese Commissie deze voorstellen niet gedaan, terwijl we weten dat de financiële schade ten gevolge van belastingontduiking en -fraude in Europa naar schatting 250 miljard euro per jaar bedraagt. Dat bedrag op zich zou al voldoende zijn om de overheidstekorten terug te dringen zonder de belastingen te hoeven verhogen. Volgens de huidige ramingen zou een belasting op financiële transacties, zelfs bij een laag tarief, ongeveer 200 miljard euro per jaar opbrengen in de Europese Unie en 650 miljard dollar op mondiaal niveau.</p>
      <p sl="pt">In dat verband vragen wij ons af hoe we het kunnen aanvaarden dat een duidelijk standpunt over het invoeren van een belasting op financiële transacties in de Europese Unie wordt uitgesteld onder het voorwendsel dat er verder bestudeerd en geëvalueerd moet worden. Het is nu tijd duidelijke beslissingen te nemen over toezicht en belastingheffing op kapitaal en niet langer de rekening van de economische en sociale crisis te laten betalen door met name werknemers en micro- en kleine bedrijven.</p>
    </intervention>
    <intervention id="1-042-000" speaker_id="96954" name="Marta Andreasen" is_mep="True" mode="spoken">
      <p sl="en">Mijnheer de Voorzitter, de Europese Unie koestert al geruime tijd de wens zichzelf te financieren met behulp van een Europese belasting. Het lijkt erop dat een belasting op financiële transacties haar voorkeur geniet. Naar schatting zou dit 200 miljard euro per jaar moeten opleveren.</p>
      <p sl="en">Ik heb fundamentele bezwaren tegen een dergelijke nieuwe belasting op Europees niveau, en wel omdat deze de Europese Commissie in staat zou stellen zelf te beslissen over de omvang en samenstelling van de EU-begroting, zonder dat de lidstaten en de burgers daar nog iets over te zeggen hebben. Nog erger is het dat de lidstaten niet langer de mogelijkheid zouden hebben om de bureaucratie van de Unie ter verantwoording te roepen.</p>
      <p sl="en">Wanneer deze belasting op nationaal niveau zou worden ingevoerd om de risico’s in de financiëledienstensector binnen de perken te houden, zal de belastingbetaler onvermijdelijk opdraaien voor de kosten. Onder de mensen leeft het gevoel dat de financiële dienstverleners en het bankwezen de rekening van de crisis moeten betalen, en we moeten onze burgers dan ook niet bedriegen door een extra fiscale last op hun schouders te laden.</p>
    </intervention>
    <intervention id="1-043-000" speaker_id="28255" name="Andreas Mölzer" is_mep="True" mode="spoken">
      <p sl="de">Mijnheer de Voorzitter, het belasten van speculatie waaruit de reële economie geen profijt trekt middels een belasting op financiële transacties is ongetwijfeld de juiste aanpak, maar een dergelijke belasting mag niet worden aangegrepen om door de achterdeur een soort EU-belasting in te voeren en hiermee de EU de bevoegdheid te geven tot het heffen van belastingen. Jammer genoeg gaat het onderhavige verslag precies in deze richting. De EU is mijns inziens geen staat en moet dit ook niet worden. De bevoegdheid tot het heffen van belastingen moet voorbehouden blijven aan de lidstaten.</p>
      <p sl="de">Als Brussel niet kan rondkomen van zijn begroting moet er simpelweg worden bezuinigd. Er zijn toch al genoeg bevoegdheden die beter op nationaal niveau kunnen worden geregeld dan door de EU. Bovendien biedt de wirwar van subsidies en EU-agentschappen ruimschoots gelegenheid tot bezuinigingen. De invoering van de euro-obligaties, die in het verslag ook wordt aanbevolen, moet naar mijn mening duidelijk worden verworpen. De invoering hiervan staat haaks op ieder gezond economisch verstand en is niets anders dan een verdere poging om van de EU een transferunie te maken. Hier ben ik op tegen.</p>
    </intervention>
    <intervention id="1-044-000" speaker_id="96977" name="Diogo Feio" is_mep="True" mode="spoken">
      <p sl="pt">Mijnheer de Voorzitter, het thema van innovatieve financiering op mondiaal en Europees niveau is belangrijk en uiterst actueel. Ik betreur het dat het onderwerp gereduceerd is tot het al of niet invoeren van een nieuwe belasting op financiële transacties, maar dat is voor mij geen reden om me aan het debat te onttrekken.</p>
      <p sl="pt">Ik zou hier een reeks vragen willen stellen. Op de eerste plaats zou ik willen weten of in dit Huis een crisis bekend is die is opgelost door het invoeren van een nieuwe belasting? Kent u soms onderzoek naar de administratieve kosten van een dergelijke belasting? Kent u soms onderzoek naar de effecten van deze nieuwe belasting voor de economie? In alle eerlijkheid moet ik zeggen dat ik dergelijke onderzoeken niet ken. En nog een vraag: kent u regelgeving die tot stand is gekomen door het heffen van nieuwe belastingen of wordt die regelgeving soms uitgevoerd door toezicht en controle op de markt? Het lijkt me duidelijk dat het antwoord op deze laatste vraag bevestigend is.</p>
      <p sl="pt">Tot slot wil ik oproepen dit debat met de nodige sereniteit te voeren in plaats van het op een ideologische leest te schoeien zonder zich zorgen te maken over de groei van de economie en bedrijven en het welzijn van de burgers.</p>
    </intervention>
    <intervention id="1-045-000" speaker_id="96768" name="Enrique Guerrero Salom" is_mep="True" mode="spoken">
      <p sl="es">Mijnheer de Voorzitter, over een paar maanden is het vier jaar geleden dat we de eerste symptomen, de eerste gevolgen hebben ondervonden van deze vernietigende economische crisis, de ergste waarmee de wereld de afgelopen vijfenzeventig jaar te maken heeft gehad.</p>
      <p sl="es">Die crisis begon als een ernstige ontregeling van de internationale financiële wereld; toen werd hij een economische crisis en breidde zich uit over de reële economie, met gevolgen voor de groei en de werkgelegenheid, en met een zware sociale impact; we mogen daarbij niet vergeten dat dit voor honderden miljoenen mensen in de wereld een humanitaire crisis is.</p>
      <p sl="es">Sindsdien zijn er vele internationale bijeenkomsten gehouden, vooral van de G20, waarin de lidstaten van de Unie ruim vertegenwoordigd waren. Op die bijeenkomsten zijn vele ferme verklaringen en officiële beloftes gedaan om de internationale financiële instellingen te hervormen, om belastingstelsels te hervormen, en om heffingen op financiële transacties in te voeren. Het is echter veelal bij officiële verklaringen gebleven.</p>
      <p sl="es">In werkelijkheid moet al het echte werk dat nodig is voor het bestrijden van belastingparadijzen en voor de hervorming van financiële instellingen nog gedaan worden.</p>
      <p sl="es">Ik zou een verband willen leggen tussen dit verslag en de behoeften van de ontwikkelingssamenwerking. De ontwikkelingslanden hebben meer nog dan andere landen te lijden onder de crisis: ze hebben minder groei, minder banen, ze krijgen moeilijker toegang tot buitenlandse financiering, ze hebben hogere schulden en minder officiële ontwikkelingshulp. De belasting op financiële transacties zou een machtige nieuwe bron zijn voor het financieren van ontwikkeling.</p>
      <p sl="es">Daarom denk ik dat deze aspecten van het verslag-Podimata onze steun verdienen, en ik zou het Parlement willen oproepen zichzelf trouw te blijven, en hem eraan willen herinneren dat hij in maart 2010 de invoering van deze belasting heeft goedgekeurd, in een verslag over de impact van de crisis op ontwikkelingslanden.</p>
    </intervention>
    <intervention id="1-047-000" speaker_id="96683" name="Carl Haglund" is_mep="True" mode="spoken">
      <p sl="sv">Mijnheer de Voorzitter, ik wil de rapporteur bedanken, die erin is geslaagd om een verslag te schrijven dat ook een debat aanzwengelt. Ik denk dat het belangrijk is om onszelf eraan te herinneren dat de Europese Commissie daadwerkelijk beloofd heeft om tegen de zomer een aantal ambitieuze voorstellen voor te leggen met betrekking tot de zogenaamde eigen middelen, waarvoor wij vaak de Engelse term ‘own resources’ gebruiken. Het spreekt voor zich dat precies die belastingen waar we nu over debatteren, deel uit zullen maken van die voorstellen.</p>
      <p sl="sv">Dat is misschien ook de reden waarom de zogenaamde initiatiefverslagen, waarin we zelf het initiatief nemen met betrekking tot een specifiek onderwerp, ietwat lastig kunnen zijn omdat we vaak belangrijk voorbereidend werk vragen met studies over welke gevolgen diverse belastingen en dergelijke meer kunnen hebben en we vervolgens in dit Parlement toch de neiging hebben om vooruit te lopen op dat belangrijke voorbereidende werk door te zeggen wat we willen, ongeacht de informatie die door de Commissie wordt voorbereid.</p>
      <p sl="sv">Wat dat betreft, denk ik dat de heer Feio volkomen op het juiste spoor zat, want het is vaak zo dat wij die belastingen vanuit een ideologisch perspectief benaderen. Nu hebben we het bijvoorbeeld over een belasting op de financiële sector. Daarbij gaat het om een bijzonder complex geheel. We horen zelden argumenten die gaan over de technische details die zulke belastingen met zich meebrengen. Het gaat eigenlijk veeleer om een principekwestie: we willen zo’n belasting.</p>
      <p sl="sv">In dat verband kunnen we ook de vraag stellen hoe innovatief we zijn. Om ideologische redenen wilde men die belastingen al dertig jaar of zelfs langer geleden, en het is dus niet bijzonder innovatief om ze nu te eisen. Ik begrijp niettemin dat sommigen vinden dat ze nodig zijn. Zelf vind ik het belangrijk dat we een belasting invoeren op de financiële sector en dat we dat op mondiaal niveau doen. Iemand hier vroeg wat dat betekent. Dat betekent niet dat we moeten wachten op de laatste dictator ergens in een uithoek van de wereld. Het gaat er veeleer om of we op het niveau van de G20 iets tot stand zouden kunnen brengen. Dat is ook de ambitie van Frankrijk, dat dit jaar de G20 voorzit.</p>
      <p sl="sv">We hebben nu echter niet het geduld om onszelf eraan te herinneren dat we tegen de zomer serieuze voorstellen krijgen van de Commissie. Dan zullen we volgens mij vooruitgang kunnen boeken zonder hier een ideologische kwestie van te maken, want het is ook een pragmatische kwestie. We mogen niet vergeten dat die belastingen ook in de praktijk moeten werken.</p>
    </intervention>
    <intervention id="1-048-000" speaker_id="102931" name="Keith Taylor" is_mep="True" mode="spoken">
      <p sl="en">Mijnheer de Voorzitter, ik neem het woord om te pleiten voor de belasting op financiële transacties (FTT). De FTT biedt ons de kans om het evenwicht en de schade die is veroorzaakt door de bezuinigingsmaatregelen, de schulden en de maatregelen die zijn getroffen om ze terug te betalen, te herstellen.</p>
      <p sl="en">Het is evenwel van belang belastingen in te voeren die zijn toegesneden op de huidige omstandigheden, aangezien Barclays Bank in het Verenigd Koninkrijk bijvoorbeeldin 2009 slechts 113 miljoen pond aan vennootschapsbelasting heeft betaald, veel minder dan het Britse tarief van 28 procent, terwijl de Royal Bank of Scotland dat jaar 25 miljard euro heeft gestoken in constructies om de belasting te ontduiken, waardoor de Britse en de Amerikaanse schatkist 500 miljoen euro aan inkomsten zijn misgelopen.</p>
      <p sl="en">In het Verenigd Koninkrijk is een groep in het leven geroepen om de FTT te steunen. Deze groep draagt de naam Robin Hood Tax group , naar de legendarische figuur die stal van de rijken en gaf aan de armen.</p>
      <p sl="en">Ik ondersteun de campagne van deze groep en roep het Parlement op hetzelfde te doen.</p>
    </intervention>
    <intervention id="1-049-000" speaker_id="96660" name="Niki Tzavela" is_mep="True" mode="spoken">
      <p sl="en">Mijnheer de Voorzitter, het verslag van mevrouw Podimata is zeer evenwichtig en uitstekend onderbouwd, en we moeten de vier financiële instrumenten die dit verslag voorstelt morgen allen omarmen. Ze zijn stuk voor stuk vernieuwend, en ik ben van mening dat we het debat niet moeten beperken tot alleen de belasting op financiële transacties. We moeten zorgvuldig kiezen welke maatregelen ten uitvoer zullen worden gebracht; daarbij moeten we belasting op sectoren als de energiesector buiten beschouwing laten, aangezien dit de kosten van levensonderhoud zal verveelvoudigen. In de laatste fase van dit proces moet de Commissie dan ook een effectbeoordeling uitvoeren om een beeld te krijgen van de doelmatigheid en mogelijke resultaten van het gebruik van deze instrumenten.</p>
    </intervention>
    <intervention id="1-050-000" speaker_id="28124" name="Gunnar Hökmark" is_mep="True" mode="spoken">
      <p sl="en">Mijnheer de Voorzitter, om te beginnen wil ik de rapporteur bedanken voor het feit dat zij in dit verslag enkele interessante politieke verschillen naar voren heeft gebracht.</p>
      <p sl="en">Ook wil ik naar aanleiding van dit debat een punt ophelderen, namelijk dat een belasting op financiële transacties door niemand anders dan de klanten zal worden betaald. Hetzelfde geldt voor elektriciteit, voor auto’s en alle andere goederen en diensten. De belasting op deze zaken zal leiden tot een hogere prijs voor de consument. Geen bank zal hiervoor betalen. Banken zullen in de komende tien jaar hoe dan ook hun kapitaal moeten vergroten.</p>
      <p sl="en">De belasting zal dus worden doorberekend aan de klant. Wellicht is dat goed, want we hebben natuurlijk belastingen nodig. Maar is dit een goede belasting? Zoals mijn collega, de heer Schmidt, eerder al heeft opgemerkt, hebben we in Zweden al geëxperimenteerd met een dergelijke belasting – de zogenoemde ‘puppy’-belasting. Deze hield min of meer hetzelfde in als de belasting waarover we het nu hebben, en het was een succes: een succes voor de City of London! De aandelenhandel verhuisde namelijk naar Londen en de obligatiehandel kwam min of meer tot stilstand.</p>
      <p sl="en">Ik ben dan ook enigszins verbaasd over de uitspraken die in het debat zijn gedaan. De een wil wel weten wat de gevolgen zullen zijn en de ander wil dat juist niet weten – de een wil een effectbeoordeling en de ander niet. We moeten ons afvragen of we op dit moment de burgemeester van Shanghai niet ontzettend blij maken. Naar mijn mening moeten we op dit punt de lijn van de PPE-Fractie volgen.</p>
    </intervention>
    <intervention id="1-051-000" speaker_id="2173" name="Arlene McCarthy" is_mep="True" mode="spoken">
      <p sl="en">Mijnheer de Voorzitter, ik dank de rapporteur voor haar verslag. Mijn opmerkingen betreffen het beantwoorden van de roep van het publiek om een eerlijke belasting voor de financiëledienstensector.</p>
      <p sl="en">We moeten ons realiseren dat de burgers al het astronomische bedrag van 4,5 triljoen euro aan belastinggelden hebben opgebracht ten behoeve van overheidssteun om de banken te redden – dat is 9 500 euro per man, vrouw en kind in de EU. En daar houdt het natuurlijk niet mee op: velen kost deze extreme financiële crisis ook nog eens hun baan. Nu de banken weer winst maken en hoge bonussen uitkeren (en dat, mijnheer Hökmark, is ook precies hoe zij kunnen herkapitaliseren: in plaats van zich zorgen te maken over belastingen zouden ze gewoon de bonussen moeten afschaffen!), is het niet meer dan rechtvaardig dat ook zij, net als ieder ander, een eerlijke bijdrage leveren.</p>
      <p sl="en">De vraag is: waarom moeten de eigen middelen van de EU, met inbegrip van het BTW-aandeel, worden opgebracht door gezinnen en belastingbetalers, terwijl de financiële diensten grotendeels zijn gevrijwaard van de BTW-plicht? Ierland leent 85 miljard euro om uit de economische crisis te komen, maar pompt tegelijkertijd naar schatting 725 miljard euro aan steungelden in de banken. Onze burgers vinden terecht dat het tijd is dat de financiële diensten een eerlijke bijdrage gaan leveren. Zelfs Mervyn King, de gouverneur van de Bank of England, heeft dit weekend verklaard dat een fundamentele hervorming van de financiëledienstensector noodzakelijk is om een nieuwe bankencrisis te voorkomen.</p>
      <p sl="en">Dit verslag geeft geen antwoord op de vraag hoe we een FTT zouden moeten invoeren, of hoe hoog deze zou moeten zijn. Daaruit blijkt wel dat we nog maar net begonnen zijn met het onderzoeken van bewijzen op dit gebied, en uit één onderzoek in het bijzonder blijkt dat zelfs een minuscule belasting op uitsluitend handel op de valutamarkt wereldwijd 26 miljard dollar zou kunnen opleveren.</p>
      <p sl="en">Wij zijn voor aanvullende onderzoeken. Uiteraard hebt ook u, mijnheer Šemeta, onze steun bij uw inspanningen om een belasting naar het mislukte Zweedse model, dat geen goed voorbeeld is van een FTT, te voorkomen. Maar, commissaris, mij moet van het hart dat ik enigszins teleurgesteld ben dat uw discussienota de mogelijkheid van een Europese FTT op voorhand al uitsluit, voordat we onderzoeksresultaten hebben gezien. U hebt gelijk, mijnheer de commissaris: laten we de bewijzen afwachten voor we deze belasting van de hand wijzen. Het stelt me teleur dat u dat besluit al hebt genomen.</p>
      <p sl="en">De stemming van morgen – en daar wil ik mijn betoog mee afronden – zal dan ook uitvallen in het voordeel van dit verslag en het principe dat de financiële dienstverleners van nu af aan zichzelf moeten bedruipen. Met deze stemming scharen we ons achter onze burgers en de zienswijze dat zij niet constant moeten hoeven opdraaien voor de fouten van de financiële dienstverleners en de banken.</p>
    </intervention>
    <intervention id="1-052-000" speaker_id="28321" name="Satu Hassi" is_mep="True" mode="spoken">
      <p sl="fi">Mijnheer de Voorzitter, ik wil de rapporteur bedanken voor haar uitstekende werk. Ik had graag gezien dat er in dit verslag meer nadruk was gelegd op de financiering van internationale maatregelen op het gebied van klimaatverandering, hoewel ik ook een groot voorstander ben van belasting op financiële transacties. In het kader van de financiering van klimaatacties stelde de door de secretaris-generaal van de VN ingestelde werkgroep vorig jaar een CO2 -belasting voor als mogelijkheid voor emissies in de internationale scheepvaart. Dit moet in de Europese Unie serieus worden genomen.</p>
      <p sl="fi">Ten tijde van het klimaatpakket van 2008 besloten we dat, tenzij de Internationale Maritieme Organisatie uiterlijk eind dit jaar een internationaal systeem voor de beteugeling van scheepvaartemissies heeft opgezet, de Europese Unie zelf maatregelen zal nemen, net zoals ze dat met de luchtvaart heeft gedaan. Een CO2 -belasting voor scheepsverkeer dat de Europese Unie binnenkomt en uitgaat, zou internationaal een belangrijke maatregel zijn, omdat deze betrekking heeft op een derde van de hele internationale scheepvaart en ontwikkelingslanden een stabiele geldbron biedt voor hun klimaatacties.</p>
    </intervention>
    <intervention id="1-053-000" speaker_id="96733" name="Antonio Cancian" is_mep="True" mode="spoken">
      <p sl="it">Mijnheer de Voorzitter, commissaris, dames en heren, ik geloof dat het thema van vandaag van fundamenteel belang is, daar het niet alleen belangrijk is voor de belastingheffing op financiële transacties, maar ook voor de markt. Met de uitgifte van euro-obligaties – we moeten wel onderscheid maken tussen euro- en projectobligaties – kunnen we onze economie ontwikkelen en stimuleren met het fonds dat bekend staat als projectobligaties. Daarbij denk ik met name aan trans-Europese infrastructuur voor vervoer, energie en telecommunicatie, samen met onderzoek en innovatie.</p>
      <p sl="it">Wij moeten zorgen voor de stuwende kracht in deze sectoren. Dat is vandaag het fundamentele thema, en daarom moeten we het tempo versnellen. We hebben onze mond altijd vol van de communautaire methode, en dit is de kans om die methode inhoud te geven. De werkloosheid is het echte sociale probleem van vandaag, en het bestrijden ervan is nu onze taak.</p>
      <p sl="it">Als we belastingen invoeren, moeten we dat wereldwijd doen, want als we het alleen in Europa doen, zullen onze bedrijven daardoor volgens ons minder concurrerend worden. Als we deze belasting willen invoeren, lukt dat niet omdat de heffing zo moeilijk is. We zouden een dergelijke belasting namelijk alleen willen heffen op speculatieve activiteiten, maar daar zullen we niet in slagen. Daarom stellen wij voor deze belasting in G20-verband in te voeren. Wat betreft CO2 -heffingen meen ik dat die heffingen niet verhoogd, maar gereguleerd moeten worden.</p>
    </intervention>
    <intervention id="1-054-000" speaker_id="96950" name="Liem Hoang Ngoc" is_mep="True" mode="spoken">
      <p sl="fr">Mijnheer de Voorzitter, dames en heren, in het verslag dat we vandaag bespreken, worden grote stappen vooruit gezet. Ik denk daarbij aan de euro-obligaties die de Unie nodig heeft om de EU 2020-strategie te financieren.</p>
      <p sl="fr">Helaas heeft rechts in de Commissie economische en monetaire zaken het principe van een belasting op de financiële transacties op Europees niveau verworpen, terwijl ze er in juni voor hadden gestemd. Hun argumenten om een Europese belasting op de financiële transacties als voorbereiding op de wereldwijde belasting te verwerpen, zijn dezelfde als die van de verdedigers van belastingparadijzen. Het maakt ons duidelijk dat een belasting die alleen op Europees niveau wordt toegepast een ramp voor onze financiële sector zou betekenen. Het kapitaal zou Europa verlaten.</p>
      <p sl="fr">Daarop zou ik willen zeggen: en wat dan nog? De huidige hoeveelheid financiële transacties is enorm vergeleken met wat de reële economie nodig heeft. Deze belasting alleen in Europa invoeren zou het mogelijk maken om de financiële zeepbel uiteen te doen spatten.</p>
      <p sl="fr">Bovendien, als de hoeveelheid speculatieve transacties, zoals de kredietderivaten die de oorzaak waren van de crisis, ook maar een beetje zou afnemen, zou dat al aanzienlijk helpen om de balans van onze banken een stuk gezonder te maken. Zij zouden veel meer worden aangespoord om de reële economie te financieren.</p>
      <p sl="fr">Tegen degenen die zich verbergen achter de afwezigheid van een effectbeoordeling zou ik willen zeggen dat er ook geen effectbeoordeling was uitgevoerd voordat er groen licht werd gegeven aan de explosie op de derivatenmarkt.</p>
      <p sl="fr">Dames en heren, het wordt tijd dat alle leden van het Europees Parlement hun verantwoordelijkheid nemen. De Europese Unie moet niet in het kielzog blijven hangen van een G20 die gedomineerd wordt door de Verenigde Staten en China. Zij moet de te volgen richting aangeven door ons financiële stelsel te hervormen.</p>
      <p sl="fr">Daarom kan ik niet achter een tekst staan waarin geen rekening wordt gehouden met een belasting op financiële transacties.</p>
    </intervention>
    <intervention id="1-055-000" speaker_id="4482" name="Rodi Kratsa-Tsagaropoulou" is_mep="True" mode="spoken">
      <p sl="el">Mijnheer de Voorzitter, het verslag van mevrouw Podimata bevat interessante ideeën – oude en nieuwe – die bijzonder actueel zijn in deze tijd vanwege de uitdagingen op het vlak van stabiliteit en groei waarmee wij in de eurozone en de Europese Unie in het algemeen worden geconfronteerd. Een bijzonder positieve maatregel is die van de euro-obligaties.</p>
      <p sl="el">Ik wil in het bijzonder stilstaan bij de belasting op financiële transacties, die ik, zoals ook wordt vermeld in het amendement dat ik heb medeondertekend, als een positieve stap zie, zelfs op – het zij zo – Europees niveau, ondanks de moeilijkheid en complexiteit waar alle relevante studies op wijzen met betrekking tot het innen en de doelmatigheid van deze belasting, als deze alleen op Europees en niet op internationaal niveau wordt ingevoerd.</p>
      <p sl="el">Afgezien van deze technische kenmerken echter vervullen ook de mogelijke gevolgen van deze belasting op het concurrentievermogen van de Europese economie ons met bijzondere zorg – een voorwaarde voor onze groei die ook overduidelijk blijkt uit de poging om met strenge en bindende voorwaarden het Concurrentiepact te implementeren in het kader van economische governance. Wij maken ons daarom zorgen over het effect dat een dergelijke belasting kan hebben met betrekking tot het afwentelen van snel bewegende financiële diensten, het gebrek aan liquiditeit waaraan onze markt zoveel behoefte heeft in deze tijd en het afwentelen van de kosten op investeerders en belastingbetalers.</p>
      <p sl="el">Om deze redenen beschouwen wij de studie die de Europese Commissie ons heeft beloofd als een basisvoorwaarde. Er is ook iets anders dat ons met zorg vervult: nergens is bepaald waarvoor deze middelen gebruikt worden. Wij zijn niet voor belasting omwille van de belasting, wij zijn niet dogmatisch over belastingen. Wij willen weten wat het resultaat is: ik zou heel goed kunnen leven – en mijn aanbod om te onderhandelen geldt nog steeds – met een belasting die naar de gemeenschapsbegroting of het steunmechanisme gaat.</p>
    </intervention>
    <intervention id="1-056-000" speaker_id="28308" name="Elisa Ferreira" is_mep="True" mode="spoken">
      <p sl="pt">Mijnheer de Voorzitter, het is eigenlijk niet nodig te herhalen dat het huidige moment de meest serieuze test is voor het overleven van de euro en dus ook van Europa. Het verslag-Podimata baant de weg voor constructieve oplossingen, en daarom wil ik onze collega feliciteren met de ideeën die ze aandraagt.</p>
      <p sl="pt">De ernst van de huidige situatie is niet een gevolg van het feit dat de eurozone als geheel een buitensporig tekort of een buitensporige buitenlandse schuld heeft, maar vooral van de hardnekkige en zorgwekkende divergerende ontwikkeling van de economieën die deel uitmaken van de eurozone ten opzichte van het gemeenschappelijk beleid. We beschikken niet over instrumenten om convergentie tussen die economieën te bewerkstelligen, waardoor Europa weer in evenwicht kan worden gebracht en kan groeien.</p>
      <p sl="pt">Laten we er geen doekjes om winden: met een begroting die gestoeld is op 1 procent van het Europese BBP zullen de eurozone en de Europese Unie bij de huidige stand van de integratie en verschillen tussen de economieën die er deel van uitmaken niet overleven. De realiteit is dat we na de crisis alleen in staat zijn geweest bezuinigingen voor te schrijven als oplossing. De werknemers en bedrijven draaien nu op voor de tekorten die zijn ontstaan door de crisis ten gevolge van speculatie door de financiële sector. Voor het redden van die sector is 26 procent van het BBP van de Europese Unie uitgetrokken.</p>
      <p sl="pt">De belasting op financiële transacties (FTT) – met een zeer laag tarief, bijvoorbeeld 0,05 procent op transacties met zeer speculatieve producten met een hoog risico – moet inderdaad worden betaald door de consumenten die zulke producten aanschaffen. Maar waarom zouden die consumenten niet hoeven te betalen, terwijl de gewone burgers BTW betalen op brood, melk en andere basisproducten? De belastingdruk moet herverdeeld worden, zodat werknemers en bedrijven het minst worden belast. Bovendien moeten de financiële sectoren, met name de speculatieve sector, op evenwichtiger wijze delen in die belastingdruk.</p>
      <p sl="pt">Commissaris, ik denk niet dat de Commissie deze duidelijke politieke boodschap die het Parlement tot haar richt nu zou moeten afwijzen of ontwijken. De publieke raadpleging mag onderzoek naar de FTT niet uitsluiten. Integendeel, die belasting dient met de hoogst mogelijke prioriteit te worden geanalyseerd.</p>
    </intervention>
    <intervention id="1-057-000" speaker_id="39721" name="Theodor Dumitru Stolojan" is_mep="True" mode="spoken">
      <p sl="ro">Mijnheer de Voorzitter, de Europese Unie heeft nu al een hogere belastingdruk van bijna tien procentpunt ten opzichte van de Verenigde Staten, Japan en andere economische wereldmachten. Dit betekent dat Europese bedrijven een concurrentienadeel hebben ten opzichte van Amerikaanse en andere wereldwijd opererende bedrijven. Er is uiteraard groot enthousiasme voor het introduceren van een nieuwe belasting op financiële transacties. De financiële sector heeft echter, zoals we allen weten, een buitengewoon grote behendigheid in het doorspelen van kosten aan burgers en bedrijven. Daarom denk ik dat we alleen kunnen spreken over een belasting op financiële transacties in de Europese Unie als daarover mondiaal overeenstemming is bereikt.</p>
      <p sl="ro">Daarnaast wil ik mijn volledige steun uitspreken voor de introductie van euro-obligaties voor de financiering van Europese infrastructuurprojecten, om middelen aan te trekken uit onder andere de private sector om deze projecten te financieren.</p>
    </intervention>
    <intervention id="1-058-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Mijnheer de Voorzitter, mijn gelukwensen aan mevrouw Podimata met haar verslag.</p>
      <p sl="ro">De economische en financiële crisis heeft een aantal buitenproportionele stimulansen in de financiële sector aan het licht gebracht, naast een aantal gebreken in het toezicht op en de regelgeving voor het financiële stelsel. Het financiële stelsel moet eerlijker en duurzamer bijdragen aan het betalen van de kosten van deze crisis. We moeten er echter voor zorgen dat een belasting op financiële transacties, ingevoerd op basis van een effectstudie, niet uiteindelijk op de consument, de burger, wordt afgewenteld. Wij achten heldere regels daarom noodzakelijk om die situatie te voorkomen.</p>
      <p sl="ro">Openbare aanbestedingen vormen 17 procent van het BBP van de EU en zijn een belangrijke markt, met name op terreinen als gezondheidszorg, vervoer en energie. De invoering van elektronische systemen voor openbare aanbesteding in de lidstaten heeft geleid tot verhoogde transparantie en significante besparingen voor de nationale begrotingen. Ik roep de Commissie en de lidstaten op om uiterlijk 2015 ten minste 50 procent van de openbare aanbestedingen uit te voeren met elektronische systemen en zich daarmee te houden aan de in 2005 in Manchester gemaakte afspraken tussen de lidstaten. Ook vraag ik de Commissie om het initiatief voor e-facturering uit te voeren, elektronisch factureren, een belangrijk hulpmiddel in de bestrijding van belastingontduiking.</p>
      <p sl="ro">De lidstaten moeten de bestaande structuurfondsen voor projecten in onderzoek en ontwikkeling, vervoer en energie-efficiëntie substantieel versterken. Zo kunnen zij burgers helpen de juiste vaardigheden te ontwikkelen, de prestaties van de nationale systemen verbeteren en slimme specialisatiestrategieën en transnationale projecten invoeren. Wij steunen in dit verband het uitgeven van gezamenlijke euro-obligaties voor de financiering van infrastructuurprojecten.</p>
      <p sl="ro">Ook wil ik de aandacht vestigen op het ongebruikte potentieel van innovatieve roulerende financiële instrumenten voor maatregelen op het gebied van energie-efficiëntie in gebouwen. Daarnaast moeten de lidstaten beginnen met de voorbereiding van structuurfondsen van na 2013, waarbij de nadruk moet liggen op innovatie, vervoer, energie-efficiëntie en slimme specialisatie.</p>
    </intervention>
    <intervention id="1-059-000" speaker_id="1186" name="Astrid Lulling" is_mep="True" mode="spoken">
      <p sl="fr">Mijnheer de Voorzitter, op het moment dat we met moeite de gevolgen van de financiële crisis beginnen weg te werken, is het zeker niet verboden om na te denken over fundamentele problemen, zoals innovatieve instrumenten op belastinggebied, en om nieuwe oplossingen als euro-obligaties voor te stellen. Als dit een geldige oefening moet zijn, mag idealisme echter nooit in de plaats komen van realisme. Euro-obligaties zouden een instrument voor de toekomst kunnen zijn als de Europese Unie kwalitatief gezien een grote stap voorwaarts zou maken op het gebied van economische governance. Dat is een noodzakelijke voorwaarde. We moeten de problemen op dit gebied niet onderschatten.</p>
      <p sl="fr">Als we naar mevrouw Podimata luisteren, is het eigenlijk allemaal vrij simpel. We pakken geld waar we het vinden en dat is dat. Banken zijn tegenwoordig een gemakkelijke zondebok. Ze hebben een fout gemaakt en moeten betalen. Dat is wat de Fransen tegen de Duitsers zeiden na het Verdrag van Versailles in de jaren twintig van de vorige eeuw. Een goed geïnformeerde waarnemer, de heer Trichet, president van de ECB, heeft ons heel duidelijk gewaarschuwd voor de gevaren die de unilaterale invoering van een belasting op de financiële transacties in Europa met zich mee zou brengen. Ik heb zelfs gehoord dat erover nagedacht wordt om deze belasting alleen in de eurozone in te voeren. We bevinden ons hiermee op een hellend vlak; ons medeparlementslid, de heer Farage, zou dit geweldig vinden! We moeten dus heel voorzichtig zijn. Daarom krijgt het door mijn fractie ingediende amendement mijn volledige goedkeuring. Met deze wijziging worden geen deuren gesloten, maar wordt er verzocht om een serieus onderzoek naar de gevolgen van de keuzes die we zouden kunnen maken. Door op dit moment te kiezen voor een ideologische benadering zouden we een grote fout maken.</p>
      <p sl="fr">Ik sta niet achter een maatregel die er alleen maar toe zal leiden dat de Europese financiële sector benadeeld wordt ten opzichte van onze concurrenten.</p>
    </intervention>
    <intervention id="1-060-000" speaker_id="28122" name="David Casa" is_mep="True" mode="spoken">
      <p sl="mt">Mijnheer de Voorzitter, ik wil de rapporteur bedanken dat hij ons eraan herinnert dat de interne markt efficiënter en doeltreffender moet worden als deze wil verbeteren. Als we in deze context naar het belastingvraagstuk kijken en bedenken dat we pas net opkrabbelen van de crisis, dan denk ik dat de plotselinge invoering van belastingen niet de juiste manier is. Ik zeg dit omdat ik denk dat de markt momenteel al genoeg lasten met zich meedraagt – zoals nieuwe kapitaalvereisten en de nieuwe depositogarantiestelsels – waarvan we de impact nog niet eens hebben gevoeld. Aangezien we het er allemaal over eens zijn dat de invoering van een mondiale belasting haast onmogelijk is, omdat het voor Europa niet haalbaar is om als enige speler hierin op te treden, denk ik dat we moeten kijken naar de gevolgen die deze Europese belasting met zich meebrengt. We moeten bedenken hoe de arbeidsmarkt wordt beïnvloed, hoe we meer werkgelegenheid kunnen creëren en hoe concurrerend we als Europese markt kunnen blijven ten opzichte van internationale markten. Mijn partij, die ik hier vertegenwoordig, sluit niet haar deuren met betrekking tot dit vraagstuk, ook al zijn we het er niet mee eens dat de invoering van een belasting de oplossing is om de crisis te overwinnen. Wat we willen zeggen is: laten we het effect beoordelen, laten we de onderzoeken bestuderen die zijn uitgevoerd, laten we van gedachten wisselen over wat het voor effect op de Europese economische sector zal hebben, en als met het oog op dit alles blijkt dat deze belasting toch voordelig is, dan zullen ook wij akkoord gaan met de invoering ervan. Op dit moment houden wij echter vast aan onze overtuiging dat nieuwe belastingen onacceptabel zijn.</p>
    </intervention>
    <intervention id="1-061-000" speaker_id="33775" name="Jean-Pierre Audy" is_mep="True" mode="spoken">
      <p sl="fr">Mijnheer de Voorzitter, om te beginnen wil ik het werk dat is verricht door onze rapporteur, mevrouw Podimata, prijzen, alsook de enorme hoeveelheid werk die door mevrouw Hübner is verzet namens onze fractie.</p>
      <p sl="fr">Van de belasting op de financiële transacties kennen we de cijfers. Allereerst vertegenwoordigen transacties en speculatie tussen de 80 en de 100 keer de waarde van de reële economie. Ten tweede hebben we millenniumdoelstellingen voor ontwikkeling – armoede, water, bossen, infrastructuur, onderwijs en gezondheid – die nog gefinancierd moeten worden en waarvoor tot 2015 300 miljard dollar nodig is.</p>
      <p sl="fr">Wij zijn dus voor deze belasting, maar morgen tijdens de stemming moet er massaal worden gestemd. Niets is zo gevaarlijk als een Parlement dat om de zaken heen draait. Er moet een overweldigende meerderheid komen, en de belasting moet communautair en niet intergouvernementeel zijn.</p>
      <p sl="fr">Wat betreft euro–obligaties zijn er drie categorieën. De eerste categorie kan gebruikt worden om de staatsschuld te financieren, wat fout is omdat we nooit een politieke meerderheid zullen verkrijgen om de staatsschuld van lidstaten in de Europese Unie te financieren. De tweede categorie zou het crisismechanisme, dat permanent is geworden, kunnen financieren. Hiervoor hebben we inderdaad euro–obligaties nodig. Ik noem hier het probleem van het politieke en daarom parlementaire toezicht op deze euro–obligaties. Tot slot hebben we euro–obligaties nodig om te investeren. Een continent dat niet investeert is een continent dat terrein verliest. Overal ter wereld doen continenten investeringen. Wij hebben deze euro–obligaties, deze project bonds , hard nodig.</p>
    </intervention>
    <intervention id="1-062-000" speaker_id="96794" name="Sławomir Witold Nitras" is_mep="True" mode="spoken">
      <p sl="pl">Mijnheer de Voorzitter, ik ben niet voornemens om de argumenten van de vorige sprekers, collega’s uit mijn fractie, te herhalen. Ik zou er alleen nog een opmerking aan toe willen voegen.</p>
      <p sl="pl">Het is correct dat de belasting op financiële transacties een belasting zou zijn die op de burger wordt afgewenteld. Het is correct dat de invoering van deze belasting zonder de voorafgaande uitvoering van haalbaarheidsstudies (die momenteel niet beschikbaar zijn) erg onverantwoord zou zijn, temeer wanneer de belasting uitsluitend op Europees en niet op mondiaal niveau zou worden ingevoerd.</p>
      <p sl="pl">Ik zou nog een opmerking willen maken. Ik ben vergeten mevrouw Podimata te bedanken. Dat geldt eveneens voor mevrouw Hübner. Zonder haar bijdrage zou het verslag van de Commissie veel minder goed zijn geweest. Al bij al is dit verslag niet eens zo slecht. Het is een gematigd en evenwichtig document waarin enkele stellingen opgenomen zijn die aanzetten tot nadenken, maar dat geen ideologische uiteenzettingen en ideeën bevat die niets uit te staan hebben met de werkelijkheid.</p>
      <p sl="pl">Ik zou nog een laatste kanttekening willen plaatsen bij de belasting op financiële transacties. Niet alleen op mondiaal niveau, maar ook in Europa zijn er landen – waaronder mijn eigen land – waar het banksysteem tijdens de financiële crisis zijn deugdelijkheid heeft bewezen. In Polen hebben we de banken niet te hulp moeten schieten. Ons financiële stelsel werd ook in het verleden al streng gecontroleerd door onze financiële toezichtsautoriteit. Bovendien was er in Polen al regelgeving van kracht die nu pas op Europees niveau wordt ingevoerd. Klaarblijkelijk heeft dit systeem geen schulden gegenereerd. De invoering van een belasting op financiële transacties zal ook een belemmering vormen voor gezonde systemen die geen schuld hebben aan de crisis. In mijn hoedanigheid van Europese burger die weet dat er ook systemen zijn die geen kosten hebben veroorzaakt, kan ik hier niet mee instemmen.</p>
      <p sl="pl">Ik zou nog kort willen ingaan op de euro-obligaties. Dit is een goed idee. Het is inderdaad zo dat we investeringen moeten financieren. Hoewel we nog maar op het punt staan om deze weg in te slaan, komt er al een vraag in mij op die ik in het bijzonder aan de Commissie wil stellen. Hoe kunnen we ervoor zorgen dat dit instrument toegankelijk is voor alle landen die in de toekomst deel willen uitmaken van de eurozone, en niet alleen voor de huidige leden?</p>
    </intervention>
    <intervention id="1-063-000" speaker_id="96682" name="Sari Essayah" is_mep="True" mode="spoken">
      <p sl="fi">Mijnheer de Voorzitter, de financiële crisis dwingt ons te overwegen wat rechtvaardige inkomstenbronnen zijn voor het tot stand brengen van groei en welvaart. Dit verslag bevat zowel goede als problematische initiatieven. Problematisch in het verslag is het voorstel voor de uitgifte van gemeenschappelijke Europese obligaties, ofwel euro-obligaties, waar ik absoluut tegen ben. Euro-obligatiess verdoezelen de verantwoordelijkheid die de lidstaten voor hun eigen economieën hebben en zadelen de lidstaten die hun zaken op orde hebben op met de verhoogde rentebetalingen. Zij houden een zogeheten moreel risico in.</p>
      <p sl="fi">Ik ben echter wel voorstander van de zogeheten beursbelasting ofwel de belasting op financiële transacties. Daarover moeten we zo snel mogelijk een effectbeoordeling van de Commissie krijgen. Ik wil de hier aanwezige commissaris dan ook vragen wanneer deze effectbeoordeling er komt.</p>
      <p sl="fi">Het is ook goed dat er in dit verslag zeer veel aandacht wordt geschonken aan de financiering van ontwikkelingssamenwerking, omdat de mensen die beslist het minst schuldig zijn aan deze situatie, namelijk de mensen in de ontwikkelingslanden, in humaan opzicht het zwaarst door de financiële crisis worden getroffen. De armsten van de armsten in de wereld moeten lijden, omdat een aantal landen in een economische recessie snijden in hun ontwikkelingshulp en zelfs in hun humanitaire noodhulp.</p>
      <p sl="fi">In het verslag wordt ook zeer terecht gewezen op het feit dat naast ontwikkelingshulp ook de eigen maatregelen van de ontwikkelingslanden belangrijk zijn. Deze landen moeten meer doen op het gebied van belastingen, vooral de inning van belastingen en de bestrijding van belastingontduiking. De Europese Unie moet ondertussen het huidige gefragmenteerde systeem van ontwikkelingshulp beter coördineren en de strijd tegen belastingparadijzen opvoeren.</p>
    </intervention>
    <intervention id="1-064-000" speaker_id="96850" name="Damien Abad" is_mep="True" mode="spoken">
      <p sl="fr">Mijnheer de Voorzitter, we mogen dan wel net de grootste financiële crisis die de wereld sinds 1929 heeft gekend te boven zijn gekomen, dat betekent niet dat Europa achterover kan leunen en kan blijven toekijken.</p>
      <p sl="fr">Wat ik wil zeggen is dat de regulering van het internationale financiële stelsel en het idee van belastingheffing op financiële transacties niet iets van links is. Het is niet speciaal voorbehouden aan de socialisten. Het is een onderwerp dat betrekking heeft op ons hele Parlement. In dat opzicht vind ik het heel jammer dat de socialistische fractie een alternatieve resolutie indient op het moment dat alle fracties in staat zijn om het samen eens te worden en in te stemmen met twee voorstellen. Het eerste voorstel behelst het steunen van een wereldwijde belasting op de financiële transacties, in navolging van wat de G20 voorstelt, en in overeenstemming met de huidige routekaart van de G20. Het tweede voorstel betreft het bestuderen van de mogelijkheid om deze belasting op Europese schaal in te voeren nadat er een effectbeoordeling heeft plaatsgevonden. Deze effectbeoordeling is niet bedoeld om de boel uit te stellen of om ons meer tijd te geven: zij is puur bedoeld om te garanderen dat deze belasting onder de juiste omstandigheden wordt ingesteld.</p>
      <p sl="fr">Ik vind het jammer dat wij vanwege partijgebonden en individuele belangen geen sterke beweging tot stand brengen binnen het Europees Parlement. Ik denk dat dit onderwerp over de regulering van het internationale financiële stelsel te ingrijpend is om partijgebonden te kunnen zijn en ik denk dat de rechtse en centrumpartijen evenals links de mogelijkheid hebben om zich te laten horen met betrekking tot dit thema. Ze kunnen druk uitoefenen in de debatten en durf en verantwoordelijkheid tonen door de instelling van deze belasting voor te stellen vanuit een pragmatisch in plaats van een ideologisch standpunt.</p>
    </intervention>
    <intervention id="1-065-000" speaker_id="28115" name="Mairead McGuinness" is_mep="True" mode="spoken">
      <p sl="en">Mijnheer de Voorzitter, ik wil de rapporteur mijn dank overbrengen voor dit verslag.</p>
      <p sl="en">De Europese Unie weet zich geplaatst voor twee ernstige problemen: de hoge werkloosheid en de enorme schuldenlast. Gisteren is in Dublin een akkoord bereikt over de formatie van een nieuwe regering – een regering die vastbesloten is Ierland door een van de zwartste periodes in zijn geschiedenis heen te loodsen. Ierland kampt met een ongekende nationale economische crisis, een gegeven waarvan collega’s in dit Parlement maar al te goed op de hoogte zijn. Zonder het begrip en de steun van onze collega’s komen wij deze moeilijkheden niet te boven.</p>
      <p sl="en">De nieuwe regering heeft vele horden te nemen. Zo moet zij onder andere de uitkomsten van de tweede stresstest voor de banken afwachten, waarmee eindelijk duidelijk zal worden wat de omvang van het probleem is. Deze stresstests zullen een ernstige aanklacht vormen tegen de ineffectieve regulering van het Europese – en het Ierse – bankwezen. Wat mij betreft gaat het hier echter om een aanklacht tegen Europa, en dat wil ik beklemtonen. Er zijn lessen te leren. Op het gebied van werkgelegenheid zullen we ons voornamelijk richten op het aan het werk helpen van mensen.</p>
      <p sl="en">Dan richt ik mij nu op de inhoud van het verslag, waarin drie belastingmaatregelen worden voorgesteld. De belasting op financiële transacties heeft potentie, maar – en ik juich de opmerkingen van de commissaris hieromtrent toe – voor we hierover een definitief oordeel vellen, is een effectbeoordeling noodzakelijk. Ik wil onderstrepen dat belastingen niet bedoeld moeten zijn als straf; het gaat om het op eerlijke en billijke wijze opbouwen van financiële reserves.</p>
      <p sl="en">Dan ten aanzien van euro-obligaties: er zijn op dit vlak wederom mogelijkheden voor grote infrastructuurprojecten. Diegenen die zich zorgen maken over morele risico’s zouden moeten zeggen dat deze vrees zou moeten wegebben als er sprake was van goed economisch beheer. Dan tot slot de CO2 -belasting: daarbij heb ik mijn bedenkingen, maar we discussiëren in dit Parlement in ieder geval over deze uitermate belangrijke onderwerpen, en morgen zullen we erover stemmen.</p>
    </intervention>
    <intervention id="1-066-000" speaker_id="101954" name="Jan Kozłowski" is_mep="True" mode="spoken">
      <p sl="pl">Mijnheer de Voorzitter, voor het bereiken van de ambitieuze strategische doelstellingen die de Europese Unie zich heeft gesteld, zijn aanzienlijke financiële middelen en investeringen nodig. Anderzijds heeft de economische crisis veel lidstaten ertoe aangezet om bezuinigingsmaatregelen door te voeren. Het is moeilijk om deze twee tendensen met elkaar te verzoenen. Daarom is het naar mijn mening belangrijk en ook de moeite waard om naar innoverende financieringsinstrumenten te zoeken.</p>
      <p sl="pl">Ik zou echter de aandacht willen vestigen op twee uiterst belangrijke kwesties. Ten eerste dient innoverende financiering als een aanvulling op de begroting van de Europese Unie te worden gezien. Deze financiering dient te worden beschouwd als een middel om de uitvoering van de ambitieuze doelstellingen van de Europese Unie te ondersteunen en mag ons in geen geval in de verleiding brengen om de bijdragen van de EU-lidstaten te verminderen. Ten tweede moet zorgvuldig worden geanalyseerd wat de invloed is van de voorgestelde financieringsmethoden op het Europese concurrentievermogen en op de werkloosheidspercentages in de Unie.</p>
    </intervention>
    <intervention id="1-067-000" speaker_id="96856" name="George Sabin Cutaş" is_mep="True" mode="spoken">
      <p sl="ro">Mijnheer de Voorzitter, om de doelstellingen van de Europa 2020-strategie te bereiken, zijn op Europees niveau zeer omvangrijke investeringen nodig in onderzoek, onderwijs en infrastructuur. In het licht van de huidige bezuinigingen van de Europese regeringen en de groeiende tekorten kunnen deze doelstellingen echter alleen worden bereikt met alternatieve vormen van financiering. Ik doel hierbij op het uitgeven van gezamenlijke obligaties zodat de lidstaten een deel van de tekorten kunnen aanvullen door een deel van hun schuld om te zetten in Europese schuld, en gemakkelijker geld kunnen lenen tegen een lagere rente. Ik doel ook op de belasting op financiële transacties.</p>
      <p sl="ro">Deze laatste zou een minimale belasting vormen voor de financiële sector, waarvan de activiteiten ongeveer 73 procent van het mondiale bbp uitmaken. De belasting wordt gebruikt als ontmoediging van financiële speculatie en het zorgen voor marktregulering en investeringen in Europese projecten. De Unie moet een krachtig signaal afgeven richting een oplossing voor de financiële crisis, om te beginnen door de invoering van deze belasting.</p>
    </intervention>
    <intervention id="1-068-000" speaker_id="96814" name="Elena Băsescu" is_mep="True" mode="spoken">
      <p sl="ro">Mijnheer de Voorzitter, een belasting op financiële transacties zou het concurrentievermogen beïnvloeden, maar een op juiste wijze wereldwijd geheven belasting kan een methode zijn om aanvullende middelen te verzamelen voor wereldwijd beleid. Voor een eenduidige positie moet de EU een effectanalyse maken van de introductie van een dergelijke belasting. De studie moet een analyse geven van het risico dat buitenlandse investeringen naar minder transparante gebieden verdwijnen. De mate waarin de overwogen mogelijkheden kunnen worden gebruikt als innovatieve financiële mechanismen moet worden geobserveerd. Een dergelijke belasting moet geen negatief effect hebben op het bancaire systeem. Het is ook zeer belangrijk om te voorkomen dat kmo's en individuele investeringen worden getroffen.</p>
      <p sl="ro">Tot slot wil ik benadrukken dat alleen een belasting op financiële activiteiten haalbaar is op Europees niveau. Zo belasten we de bedrijven en niet iedereen die betrokken is bij een financiële transactie.</p>
    </intervention>
    <intervention id="1-069-000" speaker_id="96925" name="Sylvana Rapti" is_mep="True" mode="spoken">
      <p sl="el">Mijnheer de Voorzitter, ik zeg Anni Podimata geen dank, noch toon ik haar mijn erkentelijkheid, ik kan alleen maar luid 'bravo' roepen, want op het moment dat de euro ernstig ziek is, heeft zij de zware taak op zich genomen om voor het Europees Parlement een initiatiefverslag op te stellen dat een therapie biedt. De therapie die erin wordt voorgesteld is onder andere een belasting op financiële transacties.</p>
      <p sl="el">Ik hoor van vele kanten 'nee', soms discreet, soms onomwonden. Ik hoor echter geen alternatiefvoorstel, en ik denk dat wij allen voor de Europese Unie en de euro willen opkomen. Ik hoor ook dat men het over een studie heeft. Wanneer ik echter voorstellen voor een studie hoor, weet ik van tevoren dat het antwoord 'nee' is en dat wij alleen tijd winnen. Probeer geen tijd te winnen, mijnheer de commissaris, maar doe onmiddellijk iets. Tot slot van de catch the eye-procedure zeg ik tegen u: "catch the tax".</p>
    </intervention>
    <intervention id="1-070-000" speaker_id="28409" name="Raül Romeva i Rueda" is_mep="True" mode="spoken">
      <p sl="es">Mijnheer de Voorzitter, mijn fractie en ik staan volledig achter de invoering van een belasting op financiële transacties, en wel om twee redenen.</p>
      <p sl="es">In de eerste plaats omdat deze noodzakelijk en nuttig is. Een heffing van 0,05 procent zou inkomsten van meer dan 200 miljard euro opleveren. In een tijd waarin er door het ogenschijnlijk magische beleid van beperking van de uitgaven paradoxaal genoeg juist meer inkomsten nodig zijn, lijkt het instellen van die belasting me meer dan noodzakelijk, zelfs van essentieel belang.</p>
      <p sl="es">In de tweede plaats omdat we op die manier in staat zouden zijn om de speculatieve activiteiten aan te pakken en te beperken, wat de grote uitdaging is waarvoor het mondiale beleid – en dat van Europa – zich thans gesteld ziet.</p>
      <p sl="es">Er is nog een reden waarom ik deze belasting ondersteun: duizenden en duizenden burgers die in tal van organisaties vertegenwoordigd zijn, vragen hierom. Als politieke afgevaardigden hebben we niet alleen de plicht om naar hen te luisteren, maar ook om op verantwoordelijke en coherente wijze te reageren, en ik denk dat het Parlement hierover morgen duidelijk en overtuigend moet zijn.</p>
    </intervention>
    <intervention id="1-071-000" speaker_id="96668" name="Seán Kelly" is_mep="True" mode="spoken">
      <p sl="en">Mijnheer de Voorzitter, politici moeten de wereld besturen; als zij dat nalaten, nemen anderen het over. Dat is, in ieder geval gedeeltelijk, de achtergrond van de economische crisis, niet in de laatste plaats in mijn eigen land. Gelukkig herwinnen we inmiddels terrein en hebben we ons in het Parlement inspanningen getroost om de financiële speculanten terug te fluiten – die economische parasieten die op de markten en in de levens van de mensen op een verwoestende manier hebben huisgehouden. De belasting op financiële transacties is in de basis een goed idee, maar ik ben van mening dat deze belasting, zoals Nigel Farage het omschreef, gelijk zou staan aan economische zelfmoord wanneer deze niet wereldwijd wordt ingevoerd.</p>
      <p sl="en">Ik heb met plezier mijn naam verbonden aan amendement 3, waarin wordt verzocht om een haalbaarheidsonderzoek. Het is juist en verstandig om dat haalbaarheidsonderzoek af te wachten zodat we weten of het economisch gezien wel wijs is om deze belasting eenzijdig door te zetten, zonder de rest van de wereld. Zodra de resultaten van dat haalbaarheidsonderzoek beschikbaar zijn, kunnen we dan een besluit nemen.</p>
    </intervention>
    <intervention id="1-072-000" speaker_id="96783" name="Wojciech Michał Olejniczak" is_mep="True" mode="spoken">
      <p sl="pl">Mijnheer de Voorzitter, de belasting op financiële transacties is van fundamenteel belang voor de toekomst van de Europese Unie. Deze belasting zal bijdragen tot een betere controle van de financiële sector. Het gebrek aan adequate controles heeft in het verleden niet alleen tot een crisis geleid, maar heeft ook aanzienlijke schade veroorzaakt die het gevolg was van speculatie door onder meer banken. De kosten van de crisis worden vandaag afgewenteld op de EU-burgers. In Polen werd bijvoorbeeld een btw-verhoging doorgevoerd, hetgeen concreet betekent dat de kosten voor levensonderhoud van de gezinnen zijn gestegen.</p>
      <p sl="pl">Als gevolg van de invoering van de belasting op financiële transacties zullen er maatregelen worden genomen om de activiteiten van zogenaamde belastingparadijzen te beperken. Met het oog hierop is niet alleen de toezichthoudende rol op de financiële sector belangrijk, maar ook het geld dat de Europese Unie van haar eigen middelen aan ontwikkeling zal kunnen besteden. Meer geld in de EU-begroting betekent meer mogelijkheden, meer middelen voor wetenschap, onderwijs, investeringen in nieuwe technologieën, het cohesiebeleid en het gemeenschappelijk landbouwbeleid.</p>
    </intervention>
    <intervention id="1-073-000" speaker_id="96654" name="Jaroslav Paška" is_mep="True" mode="spoken">
      <p sl="sk">Mijnheer de Voorzitter, ik ben het eens met de rapporteur dat de turbulentie in de financiële sector niet alleen ernstige problemen heeft opgeleverd voor onze burgers, maar ook voor de meeste van onze ondernemingen. Het is daarom geheel gerechtvaardigd te debatteren over vernieuwing van de regelgeving voor het beheer van het spaargeld van Europese burgers door banken, verzekeringsmaatschappijen en andere financiële instellingen.</p>
      <p sl="sk">Een belangrijke conclusie van dit debat zou echter moeten zijn een verantwoord en veilig beheer van het spaargeld van onze burgers te steunen en een einde te maken aan alle speculatieve en risicovolle transacties waarbij het spaargeld of de toekomstige pensioenen van kleine spaarders verdwijnen in de zakken van speculanten.</p>
      <p sl="sk">Het zou in de eerste plaats moeten gaan om betere, uitgebreidere regelgeving die wereldwijd is geaccepteerd en speculatie en gokgedrag uit de financiële sector bant zonder daarbij onnodig spaarders of cliënten te benadelen. Over sancties of speciale belastingen zouden we het pas moeten hebben als het ons gelukt is grondige hervormingen door te voeren in de financiële sector, die momenteel helaas weinig vertrouwenwekkend is.</p>
    </intervention>
    <intervention id="1-074-000" speaker_id="97016" name="Angelika Werthmann" is_mep="True" mode="spoken">
      <p sl="de">Mijnheer de Voorzitter, waarde collega’s, na de structurele crisis die we nog lang niet te boven zijn, is het absoluut noodzakelijk om voor een veilige financiële omgeving te zorgen, speculatie te beperken of het liefst meteen helemaal te verbieden. Innoverende financieringsinstrumenten vormen een aanvulling op het momenteel noodzakelijke bezuinigingsbeleid en moeten dringend op mondiaal niveau worden ingevoerd. Wanneer we het besluit nemen tot invoering van een belasting op financiële transacties met een belastingtarief van 0,05 procent, dan zouden we in de gehele EU over bijna 200 miljard euro kunnen beschikken, en wereldwijd zelfs over 650 miljard euro. Een verder positief resultaat is het vermogen om hiermee de financiële markten te reguleren en transparanter te maken. Dus wordt hiermee een stap op de juiste weg gezet.</p>
    </intervention>
    <intervention id="1-075-000" speaker_id="1922" name="Thomas Mann" is_mep="True" mode="spoken">
      <p sl="de">Mijnheer de Voorzitter, voor de stabilisering van de financiële markten kunnen we niet zonder een belasting op financiële transacties. Deze is nodig, zodat enorm speculatieve uitspattingen eindelijk aan banden kunnen worden gelegd. De instabiliteit van de financiële markten heeft te maken met kortdurende beleggingsstrategieën en gokken op koersen, onder gebruikmaking van veel vreemd vermogen. Dit soort speculaties moet onaantrekkelijk worden gemaakt, en eindelijk moet het accent worden gelegd op langdurige beleggingsstrategieën.</p>
      <p sl="de">De belasting leidt tot belangrijke inkomsten, zonder welke we het vanwege dure EU-reddingsplannen niet kunnen stellen. Er is echter een verstandige ontwikkeling van de belastingtarieven nodig. Effecten met minder risico dienen lager te worden belast dan effecten met een hoger risico. Ook wanneer de financiële en bankenstelsels op de wereld verschillend gestructureerd zijn, is het nodig dat deze belasting op financiële transacties mondiaal wordt aanvaard. Zij levert een belangrijke bijdrage aan de vermindering van schommelingen op de financiële markten en zorgt bij financiële transacties eindelijk voor een stabiel fundament.</p>
    </intervention>
    <intervention id="1-076-000" speaker_id="photo_generic" name="Algirdas Šemeta" is_mep="True" mode="spoken">
      <p sl="en">lid van de Commissie . − Mijnheer de Voorzitter, allereerst wil ik alle aanwezigen bedanken voor dit uitermate interessante debat. De meningen over de vraag of de EU als eerste stap moet overwegen op EU-niveau een belasting op financiële transacties in te voeren zijn verdeeld.</p>
      <p sl="en">De cijfers die rondgaan mogen er dan aanlokkelijk uitzien, persoonlijk ben ik van mening dat we eerst moeten beoordelen wat de kans is op verplaatsing van financiële transacties, en welk effect een dergelijke belasting heeft op de Europese concurrentiepositie. Zoals u weet kunnen financiële transacties eenvoudig worden verplaatst naar een locatie buiten de EU. Ervaringen uit het verleden, zoals die in Zweden, hebben ons geleerd dat de invoering van een FTT op lokaal niveau legitieme ondernemingen kan schaden en kan resulteren in een verregaande erosie van de belastinggrondslag. De heren Schmidt en Hökmark hebben dit heel helder uiteengezet.</p>
      <p sl="en">Zoals ik al aangaf in mijn inleidende toespraak, raad ik u aan de uitkomsten van de effectbeoordeling af te wachten, zodat er op dit vlak een gegrond standpunt kan worden ingenomen. Ik verzeker u ervan dat deze effectbeoordeling met de grootst mogelijke zorgvuldigheid zal worden uitgevoerd. U weet dat we in februari een openbare raadpleging over dit onderwerp hebben gestart. Eind maart houden we het belastingforum in Brussel, dat volledig gewijd zal zijn aan belastingen voor de financiële sector. We werken in nauwe samenwerking met de academische wereld en het IMF aan dit onderwerp, dat ik graag zeer grondig wil analyseren om op basis van betrouwbare informatie besluiten te kunnen nemen.</p>
      <p sl="en">Er staan uiterst belangrijke zaken op het spel, en vele daarvan zijn in dit debat aan de orde gesteld, zoals het effect op high-frequency trade (HFT). Ook moeten we de belastingdruk analyseren. Sommigen onder u hebben de vraag gesteld wie de belasting gaat betalen. Daarop is vooralsnog geen duidelijk antwoord te geven. Verder moeten we de administratiekosten analyseren; we moeten belastinggrondslagen analyseren, alsmede vele andere factoren waarmee rekening moet worden gehouden bij het nemen van een definitief besluit.</p>
      <p sl="en">Ik zou u dus willen vragen te wachten tot de Commissie deze effectbeoordeling heeft voltooid. Wij hebben afgesproken dat deze voor het zomerreces moet zijn afgerond.</p>
      <p sl="en">Voor het overige verwelkom ik het verslag, dat de acties van de Commissie op het gebied van innoverende financiering, met name als het gaat om CO2 -belasting, euro-projectobligaties en ontwikkelingsfinanciering in grote lijnen ondersteunt. Ik bedank mevrouw Podimata nogmaals voor haar uitmuntende verslag, en hoop dat de stemming morgen goed zal verlopen.</p>
    </intervention>
    <intervention id="1-077-000" speaker_id="39317" name="Anni Podimata" is_mep="True" mode="spoken" role="rapporteur">
      <p sl="el">Mijnheer de Voorzitter, een paar woorden om het bijzonder interessante debat samen te vatten dat vandaag heeft plaatsgevonden en waarvoor ik alle collega's dank die het woord hebben gevoerd.</p>
      <p sl="el">Ten eerste: mondiale of Europese belasting? Volgens mij is dit een verkeerde vraagstelling, en ik ben zelfs bang dat het de vraagstelling is van hen die noch een Europese noch een mondiale belasting willen, want wij weten allen dat het onmogelijk is om mondiaal tot een overeenstemming te komen als niet iemand de eerste stap zet. Dus moet de Unie, die de grootste financiële markt ter wereld heeft, de eerste stap zetten om bij deze poging tot mondiale overeenstemming geloofwaardig en doelmatig te zijn.</p>
      <p sl="el">Ten tweede: effectbeoordeling. Ieder van u die het verslag over innoverende financiering heeft gelezen, weet heel goed dat de effectbeoordeling op zeer veel punten van het verslag betrekking heeft, en wij hebben zeker een effectbeoordeling nodig, niemand twijfelt daaraan. Maar, mijnheer de commissaris, ik ben het niet met u eens dat u ons hebt verzocht, zelfs gesmeekt, nu en in uw inleiding, om niets te doen, om geen stelling te nemen zolang de effectbeoordeling van de Europese Unie niet is voltooid en gepubliceerd. Ik ben ook bang dat u met het standpunt dat u kortgeleden hebt ingenomen de indruk wekt alsof u reeds stelling hebt genomen, ondanks het feit dat er geen effectbeoordeling is en ondanks het feit dat wij geen belasting op financiële transacties moeten invoeren op Europees niveau. Natuurlijk is er een effectbeoordeling nodig, en wij weten allen dat dit de gebruikelijke stap is voordat een wetgevende procedure wordt opgestart. Laten wij ons echter niet verbergen achter een effectbeoordeling, en laten wij niet onze rol en onze bevoegdheden prijsgeven, juist op een moment dat wij ervoor vechten om de communautaire methode te verdedigen, dat wil zeggen, de rol van het Europees Parlement bij het nemen van beslissingen. De beslissing of wij al dan niet een Europese belasting willen, berust bij ons en de Raad, waarop ons verleden week ook de Duitse bondskanselier, Angela Merkel, heeft gewezen. Wij moeten ervoor zorgen dat we niet door de gebeurtenissen worden ingehaald.</p>
      <a text="(Applaus)"/>
    </intervention>
    <intervention id="1-078-000" speaker_id="28576" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt dinsdag 8 maart 2011 om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-078-250" speaker_id="28257" name="Ivo Belet" is_mep="True" mode="written">
      <p sl="nl">Voorzitter, collega's, het Europees Parlement geeft vandaag een krachtig signaal aan de G20, maar vooral ook aan de Europese staats- en regeringsleiders. Wij zijn en blijven voorstander van de invoering van een financiële transactietaks op mondiaal niveau, maar als dat niet haalbaar is op korte termijn, dan moet de EU zelf haar verantwoordelijk nemen. We gaan ervan uit dat de Commissie snel met een studie én aansluitend daarop met een concreet wetgevingsvoorstel komt.</p>
      <p sl="nl">Een FTT is een uitgelezen instrument tegen de speculatie op de markten en voor de financiering van mondiale collectieve goederen. Maar het kan tegelijk een efficiënt middel zijn om een daadkrachtig economisch herstelbeleid te ondersteunen in Europa. Mag ik hier nog aan toevoegen dat degenen die altijd beweren dat het Europese integratieproject een asociaal project is, na vandaag beter wat gas terugnemen, want - om Oxfam te citeren - "het Europees Parlement zet vandaag de wereldstandaard door aan te dringen op een Europese Robin Hood-taks".</p>
    </intervention>
    <intervention id="1-078-375" speaker_id="1289" name="Proinsias De Rossa" is_mep="True" mode="written">
      <p sl="en">Ik steun dit verslag, waarin de EU wordt verzocht om op mondiaal niveau een belasting op financiële transacties (FTT) in te voeren, en bij ontstentenis daarvan zou de EU als eerste stap een FTT op het niveau van de EU ten uitvoer moeten leggen. De spectaculaire toename van het aantal financiële transacties in de mondiale economie gedurende de afgelopen tien jaar –in 2007 was het volume 73,5 keer groter dan het mondiale nominale bbp – illustreert de steeds groter wordende kloof tussen financiële transacties en de behoeften van de reële economie. De financiële sector betaalt te weinig belasting. In het bijzonder ontbreekt btw op de meeste financiële diensten. Er moeten maatregelen ten uitvoer worden gelegd om deze sector zwaarder te belasten en de belastingdruk voor de werkende bevolking te verlichten. Tot nu toe zijn het de belastingbetalers die voor de meeste kosten van de crisis hebben opgedraaid. Financiële instellingen en betrokken partijen, die jarenlang enorme winsten hebben behaald op aandelen en jaarlijks excessieve bonussen hebben ontvangen, moeten overeenkomstig hun verantwoordelijkheid in de kosten bijdragen. Er wordt geraamd dat een lage FTT op het niveau van de EU bijna 200 miljard euro per jaar zou kunnen opleveren en op mondiaal niveau 650 miljard dollar, wat een substantiële bijdrage van de financiële sector aan de kosten van de crisis en aan de duurzaamheid van de publieke financiën zou kunnen betekenen.</p>
    </intervention>
    <intervention id="1-078-500" speaker_id="96832" name="Kinga Göncz" is_mep="True" mode="written">
      <p sl="hu">In tijden van algehele financiële krapte zouden we nauwelijks vanzelfsprekender fondsen kunnen vinden voor de verwezenlijking van de gemeenschappelijke Europese doelen dan belastingen op financiële transacties die op internationaal of Europees niveau moeten worden geheven: euro-obligaties, Europese projectobligaties en andere innovatieve financiële instrumenten. Als we onze resoluties en de doelen in de Europa 2020-strategie serieus nemen, moeten we de nieuwe soort financieringsinstrumenten steunen waarmee we deze doelen kunnen verwezenlijken. Voor de aanleg van energie- en vervoersnetwerken, voor de strijd tegen de klimaatverandering en voor de financiering van stappen die gericht zijn op sociale integratie hebben we nieuwe fondsen nodig waarmee geen verdere lasten op de schouders worden gelegd van de belastingbetalers die al lijden onder de gevolgen van de bezuinigingsmaatregelen. De belasting op financiële transacties, waarop al geruime tijd wordt aangedrongen door de Fractie van de Progressieve Alliantie van Socialisten en Democraten in het Europees Parlement, en waardoor het nemen van buitensporige risico’s door financiële instellingen en financiële speculatie wordt teruggedrongen, kan volgens deskundigen ook op Europees niveau worden ingevoerd zonder dat daardoor de financiële sector uit Europa zou worden verdreven. De transactiebelasting van 0,05 procent zou de begroting op jaarbasis 200 miljard euro opleveren. Daarnaast kunnen ook andere innovatieve financieringsinstrumenten, zoals de uitgifte van euro-obligaties, bijdragen aan de verhoging van de begrotingsinkomsten.</p>
    </intervention>
    <intervention id="1-078-625" speaker_id="96857" name="Cătălin Sorin Ivan" is_mep="True" mode="written">
      <p sl="ro">Nadat de financiële crisis de volatiliteit van de aandelen van financiële instellingen heeft laten zien, hebben we het noodzakelijk geacht om een Europese belasting op financiële transacties in te voeren, hetgeen ook uitgebreid is besproken door de Europese Raad.</p>
      <p sl="ro">De S&amp;D-fractie, waartoe ook de rapporteur behoort, verdient de meeste eer. Wij zijn erin geslaagd een krachtig signaal af te geven, met name door het aannemen van het meest problematische amendement, dat voorziet in de invoering van een belasting op Europees in plaats van wereldwijd niveau. Op deze wijze tonen we onze goede bedoelingen en onze sterke overtuiging dat de maatregelen doeltreffender kunnen zijn in de EU, met meetbare en directe voordelen. Wat dit betreft moet ik herhalen dat het bezuinigingsbeleid waar conservatieve regeringen zich voor uitspreken, zeer onrechtvaardig en zelfs demagogisch is, vooral omdat de economische crisis niet is veroorzaakt door de gewone man maar door de financiële en bancaire instellingen, met een excessief liberaal concept van het financiële stelsel. De economische opleving moet een rechtvaardige zijn, en daarom is deze belasting de beste maatregel die we tot onze beschikking hebben.</p>
    </intervention>
    <intervention id="1-078-750" speaker_id="97197" name="Alfredo Pallone" is_mep="True" mode="written">
      <p sl="it">Dit is ethisch, politiek en ook technisch gezien een boeiend debat. Het probleem is echter dat we geen aparte regeling kunnen treffen, maar dat er een gezamenlijke oplossing nodig is die we in het kader van de G20 dienen overeen te komen. Als niet alle landen aan een dergelijke regeling meedoen, ontstaat er een boemerangeffect en zullen financiële activiteiten verplaatst worden. Wij staan hier niet speculanten te verdedigen of degenen die op de financiële markten gespeeld hebben alsof ze in het casino waren, maar we mogen geen schijnmaatregelen nemen die ten dele ingegeven worden door demagogie en die bij toepassing in de praktijk meer schade aanrichten dan we willen voorkomen. Laten we dus redeneringen die louter ideologisch geïnspireerd zijn vermijden en de realiteit onder ogen zien. We zijn het er allemaal over eens dat het noodzakelijk is een halt toe te roepen aan financiële speculatie als doel op zich en het principe “de vervuiler betaalt” toe te passen. Daarvoor moeten we ons wel baseren op goed onderbouwde gegevens, cijfers en statistische analyses. We moeten een oplossing vinden waarmee een bepaald soort speculatie wordt tegengehouden en wordt voorkomen dat de EU er op de mondiale markt slechter voor komt te staan. Dat zou namelijk nog meer problemen scheppen op een moment dat er juist geïnvesteerd moet worden om de crisis te overwinnen.</p>
    </intervention>
  </section>
  <section id="creitem18" title="18. Algemene Visserijcommissie voor de Middellandse Zee (debat)">
    <intervention id="1-080-000" speaker_id="28576" name="De Voorzitter" is_mep="True" mode="spoken">
      <p sl="nl">Aan de orde is het verslag (Α7-0023/2011) van Crescenzio Rivellini, namens de Commissie visserij, over het voorstel voor een verordening van het Europees Parlement en de Raad tot vaststelling van een aantal bepalingen voor de visserij in het GFCM-verdragsgebied (Algemene Visserijcommissie voor de Middellandse Zee) (COM(2009)0477 - C7-0204/2009 - 2009/0129(COD)).</p>
    </intervention>
    <intervention id="1-081-000" speaker_id="97199" name="Crescenzio Rivellini" is_mep="True" mode="spoken" role="rapporteur">
      <p sl="it">Mijnheer de Voorzitter, dames en heren, dit verordeningsvoorstel heeft tot doel een aantal aanbevelingen van de Algemene Visserijcommissie voor de Middellandse Zee (GFCM) om te zetten teneinde de rechtszekerheid te verbeteren en tegelijkertijd een belangrijke stap op weg naar vereenvoudiging te zetten.</p>
      <p sl="it">Tot dusver werden de aanbevelingen van de GFCM voorlopig omgezet in communautair recht op basis van jaarlijkse verordeningen voor de vangstmogelijkheden. Het permanente karakter van die aanbevelingen vereist echter een stabieler rechtsinstrument voor de omzetting in communautair recht. Het is derhalve gepast deze aanbevelingen in één enkele wetgevingshandeling te bundelen, waarin toekomstige aanbevelingen kunnen worden opgenomen bij wijzigingsbesluit.</p>
      <p sl="it">Inhoudelijk komen de aanbevelingen van de GFCM erop neer dat er onder titel II van de voorgestelde verordening (Technische maatregelen) een aantal beperkingen wordt opgelegd aan de visserij in de Golfe du Lion met betrekking tot het gebruik van visnetten, de verlening van machtigingen voor visserijactiviteiten en de bescherming van natuurlijke habitats.</p>
      <p sl="it">Vissersvaartuigen die op goudmakreel mogen vissen, krijgen een speciaal visdocument en worden opgenomen in een lijst die door de betrokken lidstaat aan de Commissie wordt verstrekt (artikel 13). Met betrekking tot het vistuig geeft de voorgestelde verordening gedetailleerde voorschriften, zoals de minimummaaswijdte voor de Middellandse Zee (artikel 15) en de Zwarte Zee (artikel 16) en het verbod op het gebruik van sleepdreggen en trawlnetten op diepten van meer dan 1000 m (artikel 17).</p>
      <p sl="it">Titel III beschrijft de controlemaatregelen. Zo moet elke lidstaat via de gebruikelijke IT-systemen aan de Commissie een bijgewerkte lijst doen toekomen van de vaartuigen met een lengte over alles van meer dan 15 meter die onder zijn vlag varen, op zijn grondgebied zijn geregistreerd en in het GFCM-gebied mogen vissen (artikel 18).</p>
      <p sl="it">Hoofdstuk 2 beschrijft de havenstaatmaatregelen. De werkingssfeer betreft schepen uit derde landen waarvan de aanlanding en overlading aan controle en inspectie onderhevig kunnen zijn (artikel 21). De lidstaten verlenen een vaartuig van een derde land geen toestemming om hun havens te gebruiken als het vaartuig geen vlag van een verdragsluitende partij bij de GFCM voert, als het illegale, ongemelde of ongereglementeerde visserij heeft verricht of als het niet over een geldige machtiging beschikt om visserijactiviteiten te verrichten (artikel 23).</p>
      <p sl="it">Titel IV (Samenwerking, informatieverstrekking en rapportage) van de voorgestelde verordening bepaalt dat de Commissie en de lidstaten met het GFCM-secretariaat samenwerken en informatie uitwisselen (artikel 24) en dat de lidstaten voor een bepaalde datum de statistische matrixen (registratienummer, capaciteit, bruto tonnage, motorvermogen, enzovoort) bij het GFCM-secretariaat indienen.</p>
      <p sl="it">Wat de bepalingen van Titel V (Slotbepalingen) betreft, biedt in het bijzonder artikel 28 de Commissie de mogelijkheid om, op basis van machtiging door het Europees Parlement en de Raad, via gedelegeerde handelingen bepalingen te wijzigen die niet-essentiële elementen van de desbetreffende wetgevingstekst betreffen, zulks overeenkomstig artikel 290 van het Verdrag inzake de werking van de Europese Unie.</p>
      <p sl="it">Voorts hebben de verdragsluitende partijen bij de GFCM de plicht te zorgen voor de volledige tenuitvoerlegging van de overeengekomen maatregelen vanaf de datum die door de GFCM is vastgelegd. Snelle omzetting is dus geboden teneinde deze internationale maatregelen direct van toepassing te kunnen verklaren op natuurlijke of rechtspersonen in de Europee Unie zodat de rechtszekerheid is gegarandeerd.</p>
      <p sl="it">De medebeslissingsprocedure lijkt in dat geval echter te zwaar vanwege de lange tijd die ermee is gemoeid voor het omzetten van de wijzigingen in artikel 28, die ik niet essentieel acht. Voordat de wijzigingen werden voorgesteld en goedgekeurd tijdens de jaarvergadering van de GFCM, waren zij al besproken en overeengekomen door de lidstaten, zowel in de werkgroep van de Raad als ter plekke gedurende de jaarvergadering.</p>
      <p sl="it">Het feit dat de Europese Unie niet in staat is te zorgen voor de omzetting in communautair recht binnen de daarvoor gestelde termijn kan worden beschouwd als een schending van de internationale verplichtingen. Dat zou kunnen leiden tot aantasting van de geloofwaardigheid van de Europese Unie binnen de GFCM en andere internationale organisaties voor visserijbeheer.</p>
      <p sl="it">Het zou de Europese Unie geen goede dienst bewijzen en zou critici van de Unie nog meer munitie verschaffen. Die zouden kunnen denken dat de Europese Unie tijd verspilt met kleinigheden in plaats van zich bezig te houden met werkelijk belangrijke zaken.</p>
      <p sl="it">Tot slot is het van fundamenteel belang erop te wijzen dat het systeem van gedelegeerde handelingen belangrijke beschermende bepalingen bevat. De twee medewetgevers, Parlement en Raad, kunnen bezwaar aantekenen tegen specifieke handelingen van de Commissie op basis van de gedelegeerde bevoegdheden en de machtiging volledig intrekken als zij niet tevreden zijn over de manier waarop die bevoegdheden door de Commissie worden gebruikt.</p>
      <p sl="it">Daarom meen ik dat artikel 28 betreffende de gedelegeerde handelingen een goed compromis is, dat hoe dan ook bij de tweede lezing opnieuw zal worden besproken met de Raad om tot een definitief akkoord te komen. Deze interpretatie strookt met het verslag-De Brún over het voorstel voor een verordening van het Europees Parlement en de Raad tot wijziging van Verordening (EG) nr. 998/2003 inzake veterinairrechtelijke voorschriften voor het niet-commerciële verkeer van gezelschapsdieren en het verslag van de heer Romeva over het voorstel voor een verordening van het Europees Parlement en de Raad tot invoering van een documenteringsprogramma voor de vangst van blauwvintonijn.</p>
    </intervention>
    <intervention id="1-082-000" speaker_id="28576" name="De Voorzitter" is_mep="True" mode="spoken">
      <p sl="nl">(zinspelend op het feit dat de heer Rivellini langer heeft mogen spreken dan eigenlijk was toegestaan) Mijnheer Rivellini, ik verwacht natuurlijk wel van u dat u een grote foto van mij gaat ophangen in uw kamer. Ik kan u er een sturen – met handtekening en al – als dank voor wat hier vandaag is gebeurd.</p>
    </intervention>
    <intervention id="1-083-000" speaker_id="photo_generic" name="Maria Damanaki" is_mep="True" mode="spoken">
      <p sl="en">lid van de Commissie . – Mijnheer de Voorzitter, ik zou geen foto van u ophangen, dus ik zal het kort moeten houden.</p>
      <p sl="en">Op de eerste plaats wil ik de heer Rivellini bedanken voor zijn werk aan dit verslag. Ik ben heel blij met de grote steun van de Commissie visserij en de steun van het Parlement voor het onderwerp van dit belangrijke voorstel. Ik kan zonder meer instemmen met de uitgebreide presentatie van de heer Rivellini en ook met het feit dat de tenuitvoerlegging van de verschillende maatregelen die door de GFCM (Algemene Visserijcommissie voor de Middellandse Zee) zijn goedgekeurd, van het grootste belang is om het duurzame beheer van de visbestanden in de Middellandse Zee te waarborgen.</p>
      <p sl="en">We moeten dit doen, want de Middellandse Zee heeft dit echt nodig. We moeten het doen, als we biodiversiteit in de Middellandse Zee willen waarborgen en ervoor willen zorgen dat deze geen dode zee wordt. Laat ik slechts één institutionele kwestie noemen, waarnaar de heer Rivellini ook heeft verwezen.</p>
      <p sl="en">Zoals u weet, worden de aanbevelingen van de GFCM bindend voor de Europese Unie en, overeenkomstig het Verdrag, voor de lidstaten vanaf de door de GFCM vastgestelde datum. Tijdige omzetting is daarom noodzakelijk om deze internationale maatregelen op Europees niveau onmiddellijk van toepassing te maken op natuurlijke of rechtspersonen en om rechtszekerheid op dit gebied te waarborgen. We moeten vermijden dat de omzetting van de GFCM-maatregelen een moderne versie van de mythe van Sisyfus wordt. Omzettingen van maatregelen die de afgelopen jaren door de GFCM zijn vastgesteld, wachten al op de goedkeuring van deze verordening. Maar zeer binnenkort zal de GFCM hoogstwaarschijnlijk nieuwe amendementen vaststellen die binnen een bepaalde termijn effectief moeten worden omgezet in Europees recht. We zullen deze procedure dus steeds weer moeten doorlopen.</p>
      <p sl="en">Ik denk daarom dat de Commissie bevoegdheden voor de omzetting van alle toekomstige maatregelen in Europees recht had moeten delegeren. Ik maak me grote zorgen dat de beperking van de gedelegeerde bevoegdheden tot de Commissie zal leiden tot een hoger risico op niet-tijdige omzetting. Dit is iets dat we moeten vermijden. Het is geen manier om de bevoegdheid van het Europees Parlement op deze gebieden te omzeilen, maar we moeten maatregelen op tijd omzetten. Ik ben bang dat dit met deze procedure niet mogelijk zal zijn.</p>
      <p sl="en">Ik betreur het daarom dat de instellingen het niet eens kunnen worden over deze belangrijke kwestie. Ik wil onderstrepen dat zulke vertragingen het vermogen van de EU om aan haar internationale verplichtingen te voldoen zullen schaden en ook de geloofwaardigheid van de EU in onze internationale visserijorganisaties zullen ondermijnen.</p>
      <p sl="en">Ik ben echter van mening dat we verder moeten gaan en deze verordening snel moeten vaststellen, en ik verwelkom daarom het door het Europees Parlement ingenomen standpunt als een stap in de goede richting. Ik hoop dat verdere vergelijkbare stappen ons in staat zullen stellen om de onderhandelingen over het voorstel vlot te trekken en verder te gaan met de goedkeuring ervan. Tegelijkertijd moeten we blijven nadenken over de effectiefste wijzen om door de regionale visserijbeheersorganisaties vastgestelde maatregelen om te zetten in Europees recht.</p>
      <p sl="en">Van onze kant zullen we blijven zoeken naar betere oplossingen, en ik nodig u uit om met ons mee te denken. Ik wil de heer Rivellini nogmaals bedanken voor het verslag, alsook de commissie bedanken voor haar inspanningen op het gebied van dit belangrijke onderwerp.</p>
    </intervention>
    <intervention id="1-085-000" speaker_id="96849" name="Alain Cadec" is_mep="True" mode="spoken">
      <p sl="fr">namens de PPE-Fractie . – Mijnheer de Voorzitter, om te beginnen wil ik tegen u zeggen dat wij goed zitten, hier in Straatsburg. Commissaris, dames en heren, allereerst wil ik de heer Rivellini bedanken voor zijn verslag en zijn onderhandelingen met de Raad en de Commissie sinds 2009.</p>
      <p sl="fr">Na een opschorting vanwege de inwerkingtreding van het Verdrag van Lissabon en de nieuwe verordening betreffende uitvoeringsmaatregelen, worden in dit verslag de aanbevelingen omgezet die door de Algemene Visserijcommissie voor de Middellandse Zee in eerste lezing zijn aangenomen.</p>
      <p sl="fr">De door de GFCM aangenomen aanbevelingen komen erop neer dat er een aantal beperkingen wordt opgelegd aan de visserij in de Golfe du Lion met betrekking tot het gebruik van visnetten, de verlening van machtiging voor visserijactiviteiten en de bescherming van natuurlijke habitats. Dit verslag is heel belangrijk omdat hierin de visserijzones voor de Middellandse Zee worden vastgesteld.</p>
      <p sl="fr">Met betrekking tot het vistuig geeft de tekst gedetailleerde voorschriften, zoals de minimummaaswijdte voor de Middellandse Zee en de Zwarte Zee; het gebruik van sleepdreggen en trawlnetten op diepten van meer dan 1000 m wordt verboden. Onnodig te zeggen dat ik ontzettend blij ben met deze maatregel.</p>
      <p sl="fr">Voor sommige sleepnetten wordt de minimummaaswijdte vastgesteld als: ofwel een net met vierkante mazen met een maaswijdte van 40 mm in de kuil, ofwel, op een naar behoren gemotiveerd verzoek van de eigenaar van het vaartuig, een net met ruitvormige mazen met een maaswijdte van 50 mm, dat een erkende grootteselectiviteit heeft die gelijkwaardig is aan of groter is dan die van netten met vierkante mazen van 40 mm.</p>
      <p sl="fr">De rapporteur heeft ook verzocht om een noodzakelijke herziening van de huidige verordening betreffende de uitvoeringshandelingen en om een duidelijke omschrijving van de positie van het Parlement ten aanzien van dit onderwerp. Hier hebt u het zojuist over gehad, commissaris.</p>
      <p sl="fr">De Commissie moet voor 30 juni 2012 een verslag voorleggen aan het Europees Parlement en aan de Raad over de tenuitvoerlegging van deze bepaling, op basis waarvan zij aanpassingen dient voor te stellen.</p>
      <p sl="fr">Ik hoop dat dit verslag beschikbaar zal zijn voor de tweede lezing van deze tekst.</p>
    </intervention>
    <intervention id="1-086-000" speaker_id="97009" name="Kriton Arsenis" is_mep="True" mode="spoken">
      <p sl="el">namens de S&amp;D-Fractie . – Mijnheer de Voorzitter, mijnheer de commissaris, geachte collega's, de Middellandse Zee vertegenwoordigt een klein gedeelte van onze planeet, net 1 procent van alle zeeën, maar kent een bijzonder grote rijkdom met 8 tot 9 procent van de mariene biodiversiteit. De helft van alle visserijschepen in Europa bevindt zich in de Middellandse Zee, en 60 procent van de werkgelegenheid in de visserijsector is in de Middellandse Zee te vinden. Helaas wordt 54 procent van de visbestanden overbevist, waarbij in 32 tot 36 procent van de gevallen de biologische grenzen worden overschreden. Waaraan is dit te wijten? Klaarblijkelijk aan het mislukken van het gemeenschappelijke visserijbeleid tot nu toe, aan het feit dat wij in vele gevallen onze gemeenschappelijke beslissingen niet uitvoeren en dat wij beslissingen nemen zonder acht te slaan op wetenschappelijke gegevens, beslissingen die worden ingegeven door slecht begrepen nationale belangen.</p>
      <p sl="el">In 2006 heeft de Commissie geprobeerd een oplossing te vinden voor de problemen van de Middellandse Zee. Er kwam de verordening voor de visserij in de Middellandse Zee, maar de problemen worden niet alleen opgelost door wat de lidstaten van de Europese Unie doen. De visserij in de Middellandse Zee en de toekomst van de visbestanden hangen af van wat alle landen in het Middellandse Zeegebied, binnen en buiten de Europese Unie, doen met deze gemeenschappelijke natuurlijke rijkdom. En als wij niet gemeenschappelijk optreden, is deze rijkdom in direct gevaar.</p>
      <p sl="el">Wij zijn aan de eerste lezing van het verslag begonnen, en tot mijn spijt heb ik vastgesteld dat de Raad, die vandaag niet in deze zaal aanwezig is, er met onbegrijpelijke hardnekkigheid op heeft aangedrongen de maatregelen tot tenuitvoerlegging te stimuleren. De Raad moet begrijpen dat het Verdrag van Lissabon uitgevoerd moet worden en hij zal het recht van het Parlement om deel te nemen aan deze beslissingen moeten accepteren, evenals gedelegeerde handelingen.</p>
    </intervention>
    <intervention id="1-087-000" speaker_id="28409" name="Raül Romeva i Rueda" is_mep="True" mode="spoken">
      <p sl="en">namens de Verts/ALE-Fractie . – Mijnheer de Voorzitter, de afgelopen twintig jaar van de tenuitvoerlegging van het gemeenschappelijk visserijbeleid hebben laten zien dat de aparte aanpak van de visserij in de Middellandse Zee via maaswijdtespecifieke voorschriften alleen maar de dubbele normen in het visserijbeheer in Europa in stand houdt: de Atlantische Oceaan versus de Middellandse Zee.</p>
      <p sl="en">Dit heeft geleid tot een chronische status-quo van wanbeheer, gebrek aan handhaving en overbevissing in de Middellandse Zee. Alleen door de belanghebbenden bij de Middellandse Zee – van vissers tot regeringen –net als hun Atlantische tegenhangers verantwoordelijk te maken, allemaal onderworpen aan gemeenschappelijke normen en formele procedures, kan resoluut worden gebroken met het verleden. Noch de mariene ecosystemen en visbestanden van de Middellandse Zee, noch de vissers en de samenleving als geheel kunnen het zich veroorloven dat het gemeenschappelijk visserijbeleid er deze keer opnieuw niet in slaagt de visserij in de Middellandse Zee aan te pakken.</p>
      <p sl="en">De Europese visserij in de Middellandse Zee mag niet langer worden beschouwd als een uitbijter, maar moet volledig en resoluut worden bestreken door alle aspecten van het nieuwe gemeenschappelijke visserijbeleid. Dit betekent dat het instandhoudingsbeleid een nieuw en volwassen uitvoeringsplan moet krijgen voor het beheer van de visserijactiviteiten in de Middellandse Zee. Dit plan moet dezelfde instandhoudingsnormen respecteren als het reeds lang bestaande uitvoeringsplan dat van toepassing is op de visserij in de Atlantische Oceaan.</p>
    </intervention>
    <intervention id="1-088-000" speaker_id="96957" name="Ashley Fox" is_mep="True" mode="spoken">
      <p sl="en">namens de ECR-Fractie . – Mijnheer de Voorzitter, ik wil beginnen met commissaris Damanaki te bedanken voor haar recente voorstel om een einde te maken aan de afschuwelijke praktijk van de teruggooi. In een tijd waarin de visbestanden achteruitgaan en waarin sommige mensen op deze planeet onvoldoende te eten hebben, is het een schande dat we goede vis vangen, deze doden en vervolgens in zee teruggooien als voer voor de meeuwen en krabben. Ik hoop dat deze wetgeving zonder uitstel ten uitvoer zal worden gelegd, zodat er zo snel mogelijk een einde kan worden gemaakt aan deze schandelijke praktijk.</p>
      <p sl="en">Behalve de recente aankondiging van de commissaris verwelkom ik ook de aanbevelingen van de GFCM. Ik verwelkom in het bijzonder de aanbevelingen met betrekking tot vistuig, met name de invoering van minimummaaswijdten die in de Middellandse Zee en de Zwarte Zee moeten worden gebruikt, en het verbod op het gebruik van sleepnetten en trawlnetten op diepten van meer dan duizend meter. Deze zullen onze visserij duurzamer helpen maken.</p>
      <p sl="en">De ECR-Fractie staat volledig achter dit verslag, en ik bedank commissaris Damanaki nogmaals voor haar inzet om teruggooi uit te bannen.</p>
    </intervention>
    <intervention id="1-089-000" speaker_id="96774" name="Jarosław Leszek Wałęsa" is_mep="True" mode="spoken">
      <p sl="pl">Mijnheer de Voorzitter, in het kader van het debat van vandaag dient te worden benadrukt dat de Middellandse Zee de enige zee ter wereld is die omgeven wordt door land dat tot drie continenten behoort. Het is een punt waar tal van culturen – zowel van EU-lidstaten als van diverse andere landen – elkaar ontmoeten. Hierdoor ontstaat een situatie waarin het vaststellen van voorschriften voor de visserij, de afgifte van vergunningen en de ontwikkeling van controlemechanismen voor schepen die in dit gebied varen voor de Europese Unie de belangrijkste kwesties met betrekking tot het beheer van de visbestanden zijn. De scheepvaart en de visserij gedijen hier al meer dan duizend jaar dankzij de rijke mariene fauna van de Middellandse Zee.</p>
      <p sl="pl">Om een evenwicht te behouden en te zorgen voor een eerlijke verdeling bij de exploitatie van deze rijkdommen, moet steun worden verleend aan initiatieven zoals die welke in dit verslag worden genoemd. Ik wil mijn collega, de heer Rivellini, van harte bedanken voor zijn verslag. Dit document, waarin op correcte en nauwkeurige wijze de beginselen voor het beheer van de rijkdommen in de Middellandse Zee worden gedefinieerd, zal bijdragen tot de bescherming van dit kwetsbare ecosysteem.</p>
    </intervention>
    <intervention id="1-090-000" speaker_id="97020" name="Guido Milana" is_mep="True" mode="spoken">
      <p sl="it">Mijnheer de Voorzitter, commissaris, dames en heren, ik denk dat met deze maatregel kwesties in verband met de Middellandse Zee op een nog bindender wijze geregeld zullen worden dan tot nu toe het geval was met de bestaande regelgeving. Ik denk dat deze nieuwe verordening veel belangrijkere effecten zal hebben dan de verordening van 2006.</p>
      <p sl="it">Dat is ook een gevolg van de beperkingen van die verordening. Door haar unilaterale karakter hebben velen in de visserijsector vaak het idee gehad dat Europa dan wel zijn plicht deed maar de andere oeverstaten niet. Ik denk dat het van strategisch belang is het thema vanuit deze invalshoek en met deze kenmerken aan te pakken. Ik ben het volledig eens met de voorstellen van de heer Rivellini en ik wil hem hierbij danken voor het verrichte werk.</p>
      <p sl="it">Ik heb evenwel de stellige indruk dat we er niet in zullen slagen de kwestie in eerste lezing op te lossen en dat er een tweede lezing nodig zal zijn, vooral in verband met de interpretatie van artikel 28 van de verordening. Dat werpt wel een probleem op. Het Parlement schaart zich deze keer aan de zijde van de Commissie en zegt dat het eigenlijk een goede zaak is dat deze gedelegeerde handelingen een bevoegdheid van de Commissie zijn. Bij de Raad bestaat daar een zekere weerstand tegen, en in dat opzicht is de afwezigheid van de Raad vandaag overigens veelbetekenend.</p>
      <p sl="it">Met deze verordening wordt duidelijk dat het Parlement er nu van overtuigd is dat het handhaven van de biodiversiteit en de visrijkdom in deze belangrijke zee eraan kan bijdragen de toekomst van de vissers veilig te stellen. Ik denk echter dat we in de komende tijd de medebeslissingsprocedure opnieuw centraal dienen te stellen. Gedelegeerde handelingen hebben hun reden van bestaan en zijn nu een bevoegdheid van de Commissie. Bij het afsluiten van internationale overeenkomsten in de toekomst dient de rol van het Parlement echter recht overeind te blijven.</p>
    </intervention>
    <intervention id="1-091-000" speaker_id="28117" name="Jim Higgins" is_mep="True" mode="spoken">
      <p sl="ga">Mijnheer de Voorzitter, ik neem dit verslag met genoegen in ontvangst en stem zeker vóór als het wordt ingediend in het Parlement.</p>
      <p sl="ga">De Algemene Visserijcommissie voor de Middellandse Zee is in 1949 opgericht en heeft ook betrekking op de Zwarte Zee.</p>
      <p sl="en">Mijnheer de Voorzitter, ik schaar me allereerst volledig achter de opmerkingen van een van de vorige sprekers, de heer Fox, die de commissaris heeft geprezen voor het feit dat zij voor eens en altijd de schandalige teruggooipraktijk uitbant en verbiedt. Goed gedaan, commissaris. Het is een heel verstandige maatregel en we zijn u er zeer dankbaar voor.</p>
      <p sl="en">Op de tweede plaats zijn zowel de Middellandse Zee als de Zwarte Zee letterlijk aquacultuur- en milieuparadijzen. Wat u hier doet – of beter gezegd, wat wij hier doen – is alle belangrijke elementen samenbrengen, waaronder instandhouding, beheer, exploitatie, monitoring, markthandel en handhavingsmaatregelen, want handhaving is belangrijk vanuit het perspectief van de aquacultuur en aquaculturele producten.</p>
      <p sl="en">Deze ontwerpverordening verenigt in feite de verschillende elementen. Tot nu toe hebben we verschillende verordeningen en verschillende regels en voorschriften gehad, maar deze ontwerpverordening brengt ze bijeen in één heel verstandig, uitgebreid pakket.</p>
      <p sl="en">Het pakket wordt gekenmerkt door twee dingen: helderheid en vereenvoudiging, zodat iedereen precies begrijpt waar het om gaat. Hopelijk verschaft hetgeen we hier doen, door het aannemen en uitvoeren van dit verslag, een vereenvoudigd, werkbaar, effectief kader voor de Middellandse Zee en de Zwarte Zee.</p>
    </intervention>
    <intervention id="1-093-000" speaker_id="96813" name="Barbara Matera" is_mep="True" mode="spoken">
      <p sl="it">Mijnheer de Voorzitter, dames en heren, ik ben het eens met de rapporteur dat het noodzakelijk is de regelgeving voor de visserij te vereenvoudigen met een verordening waarin de aanbevelingen van de Algemene Visserijcommissie voor de Middellandse Zee (GFCM) worden omgezet.</p>
      <p sl="it">Ik deel de doelstellingen en de principes van het gemeenschappelijk visserijbeleid, maar ik meen dat we in alle kustlidstaten moeten zorgen voor een juist evenwicht tussen de bescherming van sociaaleconomische belangen aan de ene kant en ecosystemen aan de andere kant. Ik geloof dat we ook op moeten komen voor de specifieke belangen van de lokale gemeenschappen.</p>
      <p sl="it">Deze verordening beschrijft op gedetailleerde wijze het toegestane vistuig voor de visserij in de wateren van het GFCM-gebied, in het bijzonder de Middellandse Zee. Ik wijs erop dat het doel onze natuurlijke habitats te beschermen ernstige consequenties heeft voor bepaalde vissersgemeenschappen. Italië verkeert in afwachting van een ontheffing van het verbod op de vangst van twee bijzondere vissoorten die het belangrijkste product vormen voor een omvangrijke vissersvloot.</p>
      <p sl="it">Tot slot zou ik de vertegenwoordigers van alle 27 lidstaten en de Commissie willen oproepen de versoepeling van deze instrumenten te overwegen teneinde de lokale visserijsector in staat te stellen te overleven.</p>
    </intervention>
    <intervention id="1-094-000" speaker_id="96902" name="Maria do Céu Patrão Neves" is_mep="True" mode="spoken">
      <p sl="pt">Mijnheer de Voorzitter, dit verordeningsvoorstel heeft tot doel de aanbevelingen van de Algemene Visserijcommissie voor de Middellandse Zee (GFCM) in één enkel document te bundelen. Die aanbevelingen beogen het goed beheer van het Middellandse Zeegebied te bevorderen door iedereen die in dat gebied invloed uitoefent erbij te betrekken en verantwoordelijkheid te laten dragen. Ik feliciteer de rapporteur met zijn werk.</p>
      <p sl="pt">Het hoofddoel van de GFCM is een goede ecologische staat van dit belangrijke zeebekken. Voor de duurzame ontwikkeling van dat bekken is een pakket van maatregelen voor de instandhouding en het beheer van mariene biologische hulpbronnen noodzakelijk. Het is de taak van de GFCM dergelijke maatregelen te nemen waardoor de visserijactiviteiten in deze regio kunnen worden gereguleerd.</p>
      <p sl="pt">In het kader van deze instandhoudingsstrategie is de strijd tegen de illegale visserij op dit moment een van de belangrijkste uitdagingen. Over het algemeen zijn de voorstellen in deze verordening van de Raad en het Europees Parlement positief, hoewel toezicht op alle maatregelen voor controle, samenwerking, informatie en communicatie noodzakelijk is. Dat geldt niet alleen voor de vaartuigen die onder communautaire vlag varen, want alle vaartuigen die een vlag voeren van een verdragsluitende partij bij de GFCM dienen voor de toepassing van goede visserijpraktijken te ijveren.</p>
      <p sl="pt">De correcte toepassing van de aanbevelingen die van kracht zullen worden door de goedkeuring van dit voorstel, kan zorgen voor het bereiken van de hiervoor genoemde doelstellingen en een billijke behandeling garanderen van alle vloten die visserijactiviteiten verrichten.</p>
    </intervention>
    <intervention id="1-095-000" speaker_id="96706" name="João Ferreira" is_mep="True" mode="spoken">
      <p sl="pt">Mijnheer de Voorzitter, wij willen hier de aandacht vestigen op een aspect van dit verordeningsvoorstel dat we heel belangrijk vinden en waar we helaas niet mee kunnen instemmen.</p>
      <p sl="pt">Het belang van multilaterale samenwerking bij goede instandhoudingsmaatregelen voor levende mariene hulpbronnen staat wat ons betreft niet ter discussie, integendeel zelfs. Dit voorstel beoogt de Commissie echter de bevoegdheid te verlenen voor gedelegeerde handelingen op terreinen die botsen met de soevereiniteit van een lidstaat, in dit geval de Republiek Cyprus, over zijn exclusieve economische zone.</p>
      <p sl="pt">Dat is des te kwalijker daar de soevereiniteit over die zone op dit moment, zoals bekend, op illegale wijze bedreigd wordt door een derde land dat kandidaat is voor toetreding. Bovendien is dit een kwestie die politiek buitengewoon gevoelig ligt. Zoals het voorstel nu luidt, staat het op gespannen voet met het recht van een lidstaat de natuurlijke hulpbronnen onder de zeebodem van zijn exclusieve economische zone te exploiteren. Dat recht wordt erkend door het Verdrag van de Verenigde Naties inzake het zeerecht.</p>
      <p sl="pt">We roepen daarom op ons voorstel tot inperking van de werkingssfeer van de gedelegeerde handelingen te steunen door tegen de alinea te stemmen waarvoor we om een gescheiden en hoofdelijke stemming hebben verzocht.</p>
    </intervention>
    <intervention id="1-096-000" speaker_id="photo_generic" name="Maria Damanaki" is_mep="True" mode="spoken">
      <p sl="en">lid van de Commissie . – Mijnheer de Voorzitter, ik bedank de afgevaardigden voor hun interventies en wil nog twee korte opmerkingen maken.</p>
      <p sl="en">Ik ben het eens met de afgevaardigden die hebben onderstreept dat we nu echt een goede tenuitvoerlegging van de verordening voor de Middellandse Zee nodig hebben. Deze verordening is pas heel kort geleden in werking getreden, en we moeten haar de tijd geven om een succes te worden. Ik zie niet hoe het mogelijk is de verordening nu al te wijzigen of om te vragen om meer afwijkingen. De verordening is heel flexibel. De lidstaten moeten zich aan de regels houden als ze afwijkingen van deze verordening willen.</p>
      <p sl="en">Op de tweede plaats is wat we echt nodig hebben – en ik ben het eens met de leden die dit hebben genoemd – een situatie in de Middellandse Zee die vergelijkbaar is met de situatie in andere zeegebieden. Het is heel duidelijk dat de Middellandse Zee regulering nodig heeft. We moeten proberen om in het kader van de hervorming van het gemeenschappelijk visserijbeleid stap voor stap verder te gaan in de richting van dezelfde positie voor de Middellandse Zee als voor andere zeegebieden in Europa.</p>
      <p sl="en">Tot slot is het idee van de Commissie om gedelegeerde handelingen in te voeren voor de tenuitvoerlegging van de besluiten van de internationale organisaties waarin de EU participeert, op geen enkele wijze van invloed op de soevereiniteit van de lidstaten. Integendeel, wat we willen, is alleen maar de mogelijkheid om de omzetting van deze besluiten in Europees recht te vergemakkelijken.</p>
    </intervention>
    <intervention id="1-097-000" speaker_id="1405" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen, dinsdag 8 maart 2011 plaats.</p>
    </intervention>
  </section>
  <section id="creitem19" title="19. Partnerschapsovereenkomst inzake visserij EU-Mauritanië (debat)">
    <intervention id="1-099-000" speaker_id="1405" name="De Voorzitter" is_mep="True" mode="spoken">
      <p sl="nl">Aan de orde is het debat over de mondelinge vraag (O-000038/2011) van Carmen Fraga Estévez, namens de Commissie visserij, aan de Commissie: Onderhandelingen over verlenging van de visserijpartnerschapsovereenkomst tussen de Europese Unie en Mauritanië (B7-0018/2011).</p>
    </intervention>
    <intervention id="1-100-000" speaker_id="1993" name="Carmen Fraga Estévez" is_mep="True" mode="spoken">
      <p sl="es">auteur . Mijnheer de Voorzitter, het Visserijprotocol met Mauritanië loopt af op 31 juli 2012. Gezien het belang van dit protocol heeft de Commissie de Raad al verzocht haar een mandaat te verlenen om de onderhandelingen te hervatten. Wij hebben vernomen dat de Raad het voorstel voor een mandaat thans bestudeert en binnenkort hierover zal beslissen.</p>
      <p sl="es">Op grond van artikel 218 van het Verdrag, dat het Parlement speciale bevoegdheden toekent bij de uiteindelijke goedkeuring van de visserijovereenkomsten, hebben wij ons voornemen al te kennen gegeven om optimaal gebruik te maken van de mogelijkheden die het Verdrag en het interinstitutionele kaderakkoord ons verlenen om deel te nemen aan de formulering van visserijovereenkomsten, met het recht net zo volledig geïnformeerd te worden als de Raad.</p>
      <p sl="es">Wij vinden dat we al bij het proces moeten worden betrokken vanaf het moment dat het onderhandelingsmandaat is goedgekeurd. De Visserijcommissie heeft dan ook besloten om een nieuwe procedure te starten met het protocol voor Mauritanië, waarbij we een mondelinge vraag zullen indienen en vanaf het begin van het proces over de toekomstige onderhandelingen geïnformeerd zullen worden. Die procedure zal ons ook in staat stellen een ontwerpresolutie op te stellen waarin de kwesties uiteen worden gezet die wij van belang vinden ten aanzien van de betreffende overeenkomst – in dit geval, die met Mauritanië – met het verzoek dat ze in aanmerking worden genomen door de onderhandelaars en ten slotte worden opgenomen in het uiteindelijke protocol.</p>
      <p sl="es">De overeenkomst met Mauritanië is zowel voor dat land zelf als voor de Europese Unie van vitaal belang. Voor Mauritanië komt deze overeenkomst neer op 29 procent van de nationale begroting; voor de Europese Unie is hij een van de drie gemengde overeenkomsten die nog van kracht zijn, wat de aanwezigheid van verschillende vormen van visserij in de wateren van dat land mogelijk maakt, die alle van cruciaal belang zijn voor de visvoorziening van de Europese Unie.</p>
      <p sl="es">Het belang van deze overeenkomst en van de ervaring die we hebben opgedaan, hebben ons ertoe gebracht om een hele reeks voorstellen te doen die zullen worden weergegeven in de gezamenlijke resolutie waarover de fracties de komende dagen zullen onderhandelen, en om een aantal aandachtspunten te belichten met betrekking tot de wijze waarop het huidige protocol werkt. Ik zal er hier een aantal noemen:</p>
      <p sl="es">In de eerste plaats dient het Parlement te begrijpen hoe belangrijk het is de steun van de sector voor de financiële compensatie en het juiste gebruik daarvan veilig te stellen, met inachtneming van de behoeften van zowel de sector als het Mauritaanse visserijautoriteiten om de ontwikkeling van een geavanceerd en duurzaam visserijbeleid te bevorderen.</p>
      <p sl="es">In de tweede plaats dient het gemeenschappelijk wetenschappelijk comité een sleutelrol te spelen, en moet er goed op worden toegezien dat het die rol naar behoren vervult, daar het als orgaan verantwoordelijk is voor de beoordeling van de visbestanden en voor het doen van aanbevelingen over de biologische staat van de bestanden, en dus over de visserijmogelijkheden die beschikbaar zijn voor de verschillende vloten die in Mauritaanse wateren actief zijn.</p>
      <p sl="es">In de derde plaats is er meer informatie nodig over de vangsten door andere, niet-communautaire landen die in de regio actief zijn, zodat we met grotere nauwkeurigheid kunnen vaststellen wat nu precies de visserijoverschotten zijn die Mauritanië de Europese Unie te bieden heeft, en tegelijkertijd wordt gewaarborgd dat de visserijmogelijkheden waarover wordt onderhandeld in lijn zijn met de reële behoeften van de vloten. Dit om elke vorm van verleiding te vermijden om te betalen voor “vis van papier”.</p>
      <p sl="es">In de vierde plaats is het belangrijk, wat de vissersvloot betreft, om ervoor te zorgen dat er wordt onderhandeld over de technische maatregelen voor de verschillende visgebieden en tegelijkertijd over de visserijmogelijkheden, om zo een einde te maken aan de absurde situatie dat er betaald wordt voor vis die vanuit technisch oogpunt niet te vangen is.</p>
      <p sl="es">Ten slotte moet er dringend opheldering worden verschaft over de manier waarop Mauritanië gebruik maakt van de toezichtsbepalingen in het protocol, wat betreft zijn voorkeur voor andere methoden dan het VSM, en ook zijn variabele normen aangaande aanhoudingen van schepen. Het is belangrijk dat beide partijen zich houden aan de afspraken over het oplossen van geschillen in verband met zulke aanhoudingen, die moeten worden aangehouden in het nieuwe protocol.</p>
      <p sl="es">Commissaris, om al deze redenen zullen wij de Commissie als onderhandelende partij verzoeken om rekening te houden met deze en andere aandachtspunten, die vervat zullen zijn in de gezamenlijke resolutie die op de volgende plenaire vergadering zal worden aangenomen, en die onze instelling op de voet zal blijven volgen.</p>
    </intervention>
    <intervention id="1-101-000" speaker_id="photo_generic" name="Maria Damanaki" is_mep="True" mode="spoken">
      <p sl="en">lid van de Commissie . – Mijnheer de Voorzitter, ik wil mevrouw Fraga Estévez, de voorzitter van de Commissie visserij, bedanken voor deze mondelinge vraag en zeggen dat ik de betrokkenheid van het Parlement bij deze procedures zeer verwelkom. Ik deel ook haar zorgen in het algemeen. We zullen onze best doen om zo goed mogelijke resultaten te boeken.</p>
      <p sl="en">Laat ik u iets vertellen over de huidige visserijovereenkomst met Mauritanië. Deze overeenkomst heeft tot doel de instandhouding en duurzame exploitatie van visbestanden te waarborgen. We willen ook illegale visvangst voorkomen en bestrijden en de ontwikkeling van haveninfrastructuren en de bescherming van het mariene milieu bevorderen.</p>
      <p sl="en">Door middel van deze overeenkomst zijn de vangstmogelijkheden afgenomen en zijn de bedragen die reders moeten betalen voor vergunningen en per ton gevangen vis aanzienlijk gestegen. Er blijven problemen, en we kijken hoe we deze het best kunnen aanpakken. Ik ben het op dit punt met mevrouw Fraga Estévez eens.</p>
      <p sl="en">De overeenkomst met Mauritanië is de belangrijkste overeenkomst geworden in financieel opzicht – het is de belangrijkste van onze overeenkomsten. Gezien deze ontwikkeling overweegt de Commissie om in het nieuwe protocol met betrekking tot de sectorale steun een krachtig element van voorwaardelijkheid in te voeren. Dit zal gebeuren door onder andere de ontkoppeling van de betalingen voor toegangsrechten en de betalingen voor sectorale steun. We gaan deze loskoppelen. Dit zal ons in staat stellen om doelmatiger te reageren op problemen in de tenuitvoerlegging van de sectorale steun en tegelijkertijd de betaling voor toegang, en daarmee de visserijactiviteiten van Europese schepen, te waarborgen, want we willen de visserijactiviteiten van Europese schepen niet verstoren.</p>
      <p sl="en">Wat betreft sectorale steun: het uitvoeringspercentage was in 2008 en 2009 heel hoog. Het jaar 2010 werd daarentegen gekenmerkt door een heel lage uitvoeringsgraad van de sectorale beleidsfondsen door Mauritanië – slechts 52 procent. Dit was grotendeels te wijten aan het hoge retentiepercentage van relevante middelen voor het ministerie van Financiën van Mauritanië. In de afgelopen jaren heeft de Commissie, in overleg met Mauritanië, besloten om de betaling van de sectorale steun te splitsen in twee tranches. De Commissie heeft ook 9 miljoen euro op een totaal van 18 miljoen euro – de helft van het totale bedrag – vastgehouden tot een hogere absorptie was bereikt.</p>
      <p sl="en">Teneinde al deze tekortkomingen aan te pakken, is bovendien bij wijze van tijdelijke maatregel een nieuw mechanisme ingevoerd, een rekening voor gelden van derden (trustrekening) – de CAS. De CAS zal in de eerste helft van 2011 operationeel worden. De opening van deze nieuwe speciale rekening zal helpen garanderen dat de toegewezen middelen direct naar de sectorale steun gaan. Dit is wat we willen.</p>
      <p sl="en">Het nieuwe protocol na 1 augustus 2012 zal rekening houden met de aanstaande herziening van de CAS. In verband hiermee omvat het onderhandelingsmandaat voor het eerst een clausule inzake ‘mensenrechten en democratische beginselen’. We hopen dat de Raad dit nieuwe mandaat volgende week zal vaststellen. Wat betreft de strijd tegen illegaal, ongemeld en ongereglementeerd (IOO) vissen, heeft de Commissie sinds de inwerkingtreding van onze nieuwe verordening nauw samengewerkt met de Mauritaanse controlerende autoriteiten. We proberen passende informatie over de instandhoudings- en beheersmaatregelen te waarborgen overeenkomstig die verordening.</p>
      <p sl="en">Tot slot vinden investeringen van de Europese visserijsector plaats overeenkomstig het actieplan voor Mauritanië. Dit plan heeft tot doel de oprichting van Europese privaatrechtelijke ondernemingen en gemeenschappelijke ondernemingen tussen Mauritaanse en Europese marktdeelnemers te vergemakkelijken en de meest geschikte vormen van publiek-privaat partnerschap te identificeren.</p>
    </intervention>
    <intervention id="1-102-000" speaker_id="96849" name="Alain Cadec" is_mep="True" mode="spoken">
      <p sl="fr">namens de PPE-Fractie . – Mijnheer de Voorzitter, commissaris, dames en heren, overeenkomstig artikel 218, lid 10 van het Verdrag van Lissabon, moet het Parlement nu zijn goedkeuring geven aan de internationale overeenkomsten waarover onderhandeld is door de Europese Commissie. Met het oog daarop wil ik eraan herinneren dat het Parlement op de hoogte gehouden dient te worden tijdens alle fasen van de onderhandelingen over de overeenkomst.</p>
      <p sl="fr">Het protocol bij de visserijpartnerschapsovereenkomst tussen de Europese Unie en Mauritanië moet op 31 december 2012 vernieuwd zijn. De financiële bijdrage van de Europese Unie onder deze visserijpartnerschapsovereenkomst is haar hoogste bijdrage. Met 900 000 ton aan vangsten staat deze overeenkomst ook voor het grootste visserijpotentieel. Het is na de visserijovereenkomst met Guinee-Bissau de enige overeenkomst waarin potentieel wordt geboden voor het vissen op koppotigen en schaaldieren.</p>
      <p sl="fr">Er zijn echter nog steeds een paar problemen met betrekking tot deze overeenkomst. Een recent bezoek aan Mauritanië met de Commissie visserij – dat u ook al hebt genoemd, commissaris – heeft mijn mening over deze kwestie versterkt. Ten eerste is er het gebrek aan infrastructuur, met name de afwezigheid van een haven in Nouakchott, wat gevolgen heeft voor de ontwikkeling van lokale visserij en, meer in het algemeen, de investeringen van de Europese Unie. Ten tweede is een aantal Europese vaartuigen zonder goede reden aangehouden en doorzocht door de Mauritaanse autoriteiten. Verder maken de Mauritaanse autoriteiten gebruik van andere systemen dan het satellietvolgsysteem voor vissersvaartuigen dat is voorzien in de overeenkomst, wat het werk van de eigenaren van de vissersvaartuigen bemoeilijkt. De eigenaren zijn van mening dat de eigen bijdrage te hoog is in verhouding tot de effectieve vangstmogelijkheden die ze tot hun beschikking hebben. Er moet meer opheldering komen over de technische maatregelen die van toepassing zijn op Europese vaartuigeigenaren, die gediscrimineerd worden ten opzichte van andere vloten die in de Mauritaanse wateren vissen.</p>
      <p sl="fr">Tot slot moeten we de Chinese invloed op de Mauritaanse visserijsector niet onderschatten, die tot uiting komt in joint ventures onder dekking van de Mauritaanse vlag en die overduidelijk van invloed zijn op deze visserij, aangezien zij niet worden gecontroleerd op gezondheids-, economische en sociale aspecten. Om nog maar te zwijgen van het feit dat deze vorm van visserij de beschikbare visbestanden in de Mauritaanse wateren uitput. We moeten deze visserijactiviteiten in kaart kunnen brengen en kunnen controleren om bij te dragen aan de ontwikkeling van de lokale visserij en het werk van de Europese vaartuigeigenaren te vergemakkelijken. Ik denk dat dit heel belangrijk is. Ik wil eraan herinneren dat de leden van de Commissie visserij de volledige versie van de ex-postevaluatie van de overeenkomst zo spoedig mogelijk willen ontvangen en aanwezig willen zijn bij de vergaderingen van de Gemengde Commissie om toe te kunnen zien op de tenuitvoerlegging van deze overeenkomst.</p>
      <p sl="fr">Ik zeg het nog een keer, mijnheer de Voorzitter, wij zitten prima hier in Straatsburg, waar dit Parlement thuishoort.</p>
    </intervention>
    <intervention id="1-103-000" speaker_id="97009" name="Kriton Arsenis" is_mep="True" mode="spoken">
      <p sl="el">namens de S&amp;D-Fractie . – Mijnheer de Voorzitter, mijnheer de commissaris, geachte collega's, het initiatief van de socialisten voor een resolutie over Mauritanië voorziet in een leemte. Nu het Verdrag van Lissabon er is, is er een duidelijke rol voor het Parlement, een rol waarin het meebeslist over Europese kwesties, waarin het overeenkomsten en internationale visserijverdragen moet ratificeren. Deze taak kan het Parlement echter niet uitvoeren als het niet tijdig over volledige informatie beschikt, als het niet tijdig en volledig aan de onderhandelingen deelneemt en als deze verdragen niet aan het Parlement worden voorgelegd voordat zij in werking treden.</p>
      <p sl="el">Helaas is er ondanks de inspanningen van de commissaris, die wij erkennen, een groot probleem. Het Parlement wordt gevraagd verdragen te ratificeren die reeds een jaar geleden in werking zijn getreden, het heeft geen officiële informatie over het verloop van de onderhandelingen en ten slotte ondervindt het moeilijkheden bij de toegang tot effectbeoordelings-, voortgangs- en uitvoeringsverslagen van vorige verdragen.</p>
      <p sl="el">Wij moeten onze visserijverdragen op vele punten wijzigen. Wij moeten daar vissen waar een surplus aan visbestanden bestaat, wij moeten het preventiebeginsel toepassen, wij moeten praktische maatregelen treffen om illegale en ongereguleerde visserij aan te pakken, en de verdragen moeten ook werkelijk groei stimuleren in de landen waarmee zij worden afgesloten. Met name in Mauritanië is er een groot probleem, zowel ten gevolge van de illegale visserij als het misbruik van materieel. De rol en het ingrijpen van het Parlement zullen inderdaad bevorderlijk zijn voor het bereiken van betere verdragen in het algemeen, die echter, zoals in het geval van Mauritanië, op de juiste wijze uitgevoerd moeten worden.</p>
    </intervention>
    <intervention id="1-104-000" speaker_id="96683" name="Carl Haglund" is_mep="True" mode="spoken">
      <p sl="sv">namens de ALDE-Fractie . – Mijnheer de Voorzitter, ik wil de commissaris bedanken voor haar inleiding.</p>
      <p sl="sv">Ik ben een van diegenen die het voorrecht hadden om Mauritanië eind vorig jaar te bezoeken om na te gaan hoe de huidige overeenkomst heeft gewerkt. De eerlijkheid gebiedt te zeggen dat de overeenkomst en haar toepassing veel te wensen overlaten.</p>
      <p sl="sv">We hebben met name een allesbehalve goed zicht op waar het geld van de belastingbetaler precies heen gaat. We mogen niet vergeten dat we jaarlijks om en nabij de 75 miljoen euro uittrekken voor die overeenkomst, wat betekent dat een kwart van de nationale begroting van Mauritanië door onze communautaire middelen voor de visserijsector wordt gespijsd. In die optiek is dit een bijzonder belangrijke overeenkomst, niet alleen voor ons, maar ook voor het land in kwestie.</p>
      <p sl="sv">We mogen verder niet vergeten dat de Europese Commissie nog in 2007 zelf voorstelde om een punt te zetten achter deze overeenkomst omdat ze voor Europa niet de gewenste meerwaarde opleverde die een overeenkomst zou moeten opleveren. De wind waait nu duidelijk uit een andere hoek, en het is mogelijk dat er vraag is naar dit soort overeenkomsten. In dat geval moeten we echter nadenken over de manier waarop dat geld wordt gebruikt en welke meerwaarde zo’n overeenkomst ons oplevert.</p>
      <p sl="sv">We mogen niet vergeten dat in een onderdeel van die overeenkomst ook staat dat het geld moet worden gebruikt om de lokale visserij te bevorderen. Op basis van de ervaringen die we tijdens onze reis hebben opgedaan, moeten we zeggen dat de lokale vissers niet veel hebben gezien van de ongeveer achttien miljoen euro die jaarlijks in de lokale visserij zou moeten worden gepompt. Ook in dat opzicht vereist een verlenging van de overeenkomst een zeer grondige evaluatie, en de overeenkomst moet ook anders worden geformuleerd.</p>
      <p sl="sv">Tot slot hebben wij hier in het Europees Parlement, zoals reeds is gezegd, immers een verantwoordelijkheid met betrekking tot die kwesties, aangezien we onze toestemming moeten geven voor die overeenkomsten. Daardoor zijn we er ook als besluitvormers toe gehouden om onszelf vertrouwd te maken met deze kwesties. Op basis van de informatie waarover we momenteel beschikken, lijkt het moeilijk om een positieve houding aan te nemen ten aanzien van een verlenging van zo een overeenkomst. Met het oog op de toekomst hebben we dus samen met de Commissie nog heel wat werk voor de boeg.</p>
    </intervention>
    <intervention id="1-105-000" speaker_id="96675" name="Isabella Lövin" is_mep="True" mode="spoken">
      <p sl="en">namens de Verts/ALE-Fractie . – Mijnheer de Voorzitter, ik wil allereerst zeggen dat ik de intenties zoals de Commissie deze heeft verwoord in de ontwerponderhandelingsrichtsnoeren, zeer verwelkom.</p>
      <p sl="en">Een clausule over de consequenties in geval van schending van de mensenrechten en democratische beginselen: dat is uitstekend.</p>
      <p sl="en">Versterking van de dialoog over sectoraal beleid om de tenuitvoerlegging van verantwoorde visserij te bevorderen: ook dat is heel hard nodig. Helaas hebben we in de bestaande overeenkomst gezien dat hiervan vrijwel nooit sprake is.</p>
      <p sl="en">Dan hebben we de punten over het waarborgen dat Europese schepen uitsluitend toegang hebben tot de overschotten aan vis die niet worden gebruikt door lokale vissers. Wetende dat koppotigen ernstig overbevist zijn en dat Europese trawlers zwaar concurreren met lokale trawlers, verwacht ik op dit punt dat deze visserij in de komende overeenkomst zal worden beperkt.</p>
      <p sl="en">En op het punt van het rekening houden met het beste wetenschappelijk advies inzake visbestanden dat beschikbaar is: de Northwest Africa Small Pelagic Fish Working Group van de FAO van 2010 heeft geconcludeerd dat horsmakreel, Spaanse makreel, sardinella’s, sardines, ansjovis en bonga-elft volledig zijn weggevist of zwaar worden overbevist. Wat betreft demersale vissoorten is de biomassa op het Mauritaans continentaal plat sinds 2007 met 75 procent gedaald.</p>
      <p sl="en">Kortweg, wat voor overschotten aan vis denkt de Commissie in Mauritanië te vinden?</p>
      <p sl="en">Tot slot verwacht ik dat de EU Mauritanië toch sectorale steun en partnerschap zal aanbieden, ook als de vangstmogelijkheden worden beperkt vanwege de meervoudige samenhang op het gebied van ontwikkeling. We kunnen deze wateren niet overbevissen, gewoon betalen, de laatste vissen opvissen en dan vertrekken.</p>
    </intervention>
    <intervention id="1-106-000" speaker_id="96706" name="João Ferreira" is_mep="True" mode="spoken">
      <p sl="pt">namens de GUE/NGL-Fractie . − Mijnheer de Voorzitter, al meer dan twintig jaar heeft de Europese Unie visserijovereenkomsten met Mauritanië. Sinds vijftien jaar bevatten die overeenkomsten ook expliciete doelstellingen voor samenwerking bij de duurzame ontwikkeling van de visserijsector in Mauritanië.</p>
      <p sl="pt">Vandaag stellen we de vraag wat de praktische resultaten zijn van die overeenkomsten. De ontwikkeling van de visserijsector in Mauritanië staat nog steeds in de kinderschoenen. De modernisering en ontwikkeling van de kleine ambachtelijke kustvisserij en van de met de visserij verbonden industrieën, de ontwikkeling van haveninfrastructuur en betere aanlandingsmogelijkheden voor de vis, de ontwikkeling van projecten op het gebied van aquacultuur en betere controle en toezicht op zee zijn allemaal papieren doelstellingen gebleven of hebben de afgelopen decennia slechts geringe vooruitgang geboekt.</p>
      <p sl="pt">Alles of bijna alles blijft beperkt tot het overmaken van geldbedragen in ruil voor het recht de visvoorraden van dit land te exploiteren. Zo wordt Mauritanië de toegevoegde waarde ontnomen die het zou verkrijgen indien het zelf die vis zou exploiteren, verwerken en verkopen. Dat betekent verlies voor Mauritanië op het gebied van het genereren van inkomen, scheppen van werkgelegenheid, ontwikkeling, zelfstandigheid, soevereiniteit en onafhankelijkheid.</p>
      <p sl="pt">Het is met name onbegrijpelijk dat er geen gepaste voorzieningen zijn voor het aanlanden van vis langs de 600 km lange kust van het midden en het zuiden van het land. Daarom wordt een aanzienlijk deel van de vis die gevangen is in de wateren van Mauritanië aangeland in havens van andere landen. We moeten erkennen dat het samenwerkingsbeleid van de Europese Unie op dit gebied gefaald heeft. Er zullen radicale veranderingen moeten worden doorgevoerd, en de autoriteiten van Mauritanië zullen bij de discussie betrokken moeten worden, zodat er een echte en vruchtbare ontwikkelingssamenwerkingsrelatie met het land tot stand komt.</p>
    </intervention>
    <intervention id="1-107-000" speaker_id="96902" name="Maria do Céu Patrão Neves" is_mep="True" mode="spoken">
      <p sl="pt">Mijnheer de Voorzitter, visserijovereenkomsten met derde landen moeten zorgen voor het juiste evenwicht tussen economische belangen en het bevorderen van duurzame visserij. Daarom dient de Europese Unie ook buiten haar grenzen de goede visserijpraktijken toe te passen die zij in haar eigen wateren gebruikt om een bijdrage te leveren aan het evenwicht van de mariene ecosystemen in de wereld.</p>
      <p sl="pt">De visserijovereenkomst met Mauritanië is in dit verband bijzonder belangrijk. Het scheppen van arbeidsplaatsen, het terugdringen van de armoede en de ontwikkeling van structuren ter ondersteuning van de sector zijn belangrijke doelstellingen die we dienen te handhaven. Daarom moeten de inspanningen vooral gericht zijn op het bevorderen van de duurzame visserij door de illegale, ongemelde en ongereglementeerde visserij te bestrijden. Op die manier garanderen we de bevoorrading van de communautaire markt met vis van goede kwaliteit.</p>
      <p sl="pt">Het volstaat dus niet dat de communautaire vissersvaartuigen praktijken toepassen die recht doen aan het milieu en in overeenstemming zijn met de gedragscodes van de FAO. Het is essentieel dat alle partijen die samenwerken in het gebied van de overeenkomst zich zo opstellen. Daarom moet Mauritanië van derde landen waarmee het partnerschapsovereenkomsten afsluit absoluut eisen dat dezelfde regels worden geëerbiedigd als die welke gelden voor de vaartuigen die onder communautaire vlag varen. Indien dat niet het geval is, worden onze reders onterecht in een nadelige concurrentiepositie geplaatst en zullen de doelstellingen voor de instandhouding en het duurzaam beheer van de visvoorraden ernstig in gevaar worden gebracht.</p>
    </intervention>
    <intervention id="1-108-000" speaker_id="97020" name="Guido Milana" is_mep="True" mode="spoken">
      <p sl="it">Mijnheer de Voorzitter, commissaris, dames en heren, bij dit onderwerp hebben we met twee problemen te maken: een probleem in verband met de methode en een probleem in verband met de inhoudelijke kant van deze zaak.</p>
      <p sl="it">Het probleem van de methode betreft de kunstgreep die we hier toepassen. We gebruiken een mondelinge vraag, waarvoor ik mevrouw Fraga dankzeg, om te kunnen debatteren over een zaak die sinds de inwerkingtreding van het Verdrag van Lissabon een recht van dit Parlement zou moeten zijn. Ik meen dat er een eind moet komen aan die praktijk, want we kunnen niet langer onze toevlucht nemen tot een strategie om een gewone wetgevingsprocedure te begeleiden. Medebeslissing dient vanaf het begin van de procedure gekoesterd te worden. Vandaag houden we dit debat dat ook een einde kent. De overeenkomst zal echter doorgaan, en aan het eind zullen we er al of niet mee instemmen. Deze methode dient echter veranderd te worden.</p>
      <p sl="it">Inhoudelijk ben ik het eens met vele zaken die hier door collega’s te berde zijn gebracht. Ik zou alleen willen wijzen op het belang van het meten van de effecten van visserijovereenkomsten, zodat die akkoorden niet beperkt blijven tot handelsovereenkomsten waarmee we voor een euro per kilo in Mauritanië koppotigen kunnen kopen.</p>
      <p sl="it">We moeten de duurzaamheid kunnen meten maar vooral de effecten voor de economie van dat land. Er moet inzichtelijk worden gemaakt hoe de werkgelegenheid is veranderd, wat het innovatieniveau is voor de ambachtelijke visserij en hoe de middelen gebruikt zijn. Het gaat niet alleen om handel, maar om visserijovereenkomsten met alles wat eruit voortvloeit.</p>
    </intervention>
    <intervention id="1-109-000" speaker_id="96986" name="Josefa Andrés Barea" is_mep="True" mode="spoken">
      <p sl="es">Mijnheer de Voorzitter, over één jaar loopt de overeenkomst met Mauritanië af, en we maken ons momenteel op voor een nieuwe overeenkomst. Ik denk dat de overeenkomst met Mauritanië een goed instrument is. Het is een instrument voor de ontwikkeling van het land zelf en van zijn visserijbeleid. We moeten niet vergeten dat dit instrument 29 procent van het bruto binnenlands product vertegenwoordigt, en de enige kans op ontwikkeling is die het land heeft.</p>
      <p sl="es">De overeenkomst versterkt de bilaterale samenwerking tussen de Europese Unie en Mauritanië en dient duurzame visserij te garanderen. De kwestie van de illegale visserij is hier ter sprake gebracht, en de rol van het wetenschappelijk comité moet beslist worden versterkt opdat het andere manieren kan aandragen om vast te stellen welke visbestanden beschikbaar zijn. Het moet echter wel gaan om duurzame visserij. Nog een punt dat gegarandeerd moet worden, is de veiligheid van de vaartuigen.</p>
      <p sl="es">Commissaris Damanaki heeft ook gewezen op het onvermogen van de regering van Mauritanië, die zijn beheerstructuur zal moeten ontwikkelen om de financiële bijdragen van de Europese Unie te kunnen integreren; ook dat zal een bijdrage zijn.</p>
      <p sl="es">Uiteraard moeten deze overeenkomsten worden gebruikt om de regering van Mauritanië ertoe aan te zetten de mensenrechtenclausules op te nemen en de democratisering van het land te ondersteunen. Internationale visserijovereenkomsten zijn ook een instrument; ze zijn een middel om de ontwikkeling en de democratisering van de betreffende landen te bevorderen.</p>
    </intervention>
    <intervention id="1-110-000" speaker_id="28295" name="Antolín Sánchez Presedo" is_mep="True" mode="spoken">
      <p sl="es">Mijnheer de Voorzitter, het is heel goed nieuws dat de Commissie verzocht heeft om een mandaat om de onderhandelingen te starten voor het vernieuwen van het protocol van de Partnerschapsovereenkomst inzake visserij tussen de Europese Unie en Mauritanië, dat het huidige protocol met ingang van 31 juli 2012 zal vervangen.</p>
      <p sl="es">De onderhandelingen moeten worden gevoerd in een geest van ware samenwerking tussen de instellingen, gezien de nieuwe bevoegdheden van het Europees Parlement na het Verdrag van Lissabon.</p>
      <p sl="es">Op basis van de situatie van de visbestanden dient het nieuwe protocol de EU-vloot die in de Mauritaanse wateren actief is, duurzaam te maken op de lange termijn. Het dient ervoor te zorgen dat de Europese Unie een redelijke bijdrage levert aan de duurzame ontwikkeling van de visserij in Mauritanië - een bijdrage die verder gaat dan alleen een financiële bijdrage – en moet er ook toe bijdragen dat het internationale recht op doeltreffende wijze beschermd wordt en de mensenrechten worden nageleefd.</p>
      <p sl="es">De compensaties van de Europese Unie vormen op het ogenblik een derde deel van de begroting van Mauritanië. Het is dan ook buitengewoon belangrijk dat het protocol goed ten uitvoer wordt gelegd, dat het een verantwoorde vorm van visserij stimuleert ten behoeve van de bevolking die van deze sector afhankelijk is, en dat het bijdraagt aan het bestrijden van illegale visserij door het gebruik van de toezicht- en controlesystemen te continueren.</p>
    </intervention>
    <intervention id="1-111-000" speaker_id="96774" name="Jarosław Leszek Wałęsa" is_mep="True" mode="spoken">
      <p sl="pl">Mijnheer de Voorzitter, commissaris, als gevolg van de historische aanwezigheid van de EU-vloot in de Mauritaanse wateren ontstonden in een ver verleden al economische betrekkingen tussen de Unie en West-Afrika. Deze contacten dragen onder andere bij tot het in stand houden van duurzame banen, zowel in Europa als in de regio. Het opbouwen van dergelijke betrekkingen heeft tot gevolg dat de West-Afrikaanse regio zich in toenemende mate aan de EU-normen aanpast, ook wat het beheer van mariene rijkdommen betreft.</p>
      <p sl="pl">Visserijovereenkomsten met derde landen, in het bijzonder in het pelagische segment van de Europese vloot, zijn niet alleen voor het voortbestaan van de vloot zelf van strategisch belang. Ze zijn een bron van grondstoffen voor de voedselverwerkende industrie en een voedingsbron voor ontwikkelingslanden, met name in West-Afrika. Het lijdt geen twijfel dat beide partijen voordeel hebben bij deze overeenkomsten en dat de voortzetting ervan ook in het belang van de Unie is. Het behoud van deze overeenkomsten is van vitaal belang voor de Europese Unie, voor Mauritanië en voor de hele regio – op voorwaarde dat de technische voorschriften van de protocollen en de transparantie van de procedures worden gerespecteerd en nageleefd.</p>
    </intervention>
    <intervention id="1-112-000" speaker_id="28255" name="Andreas Mölzer" is_mep="True" mode="spoken">
      <p sl="de">Mijnheer de Voorzitter, de verlenging van de visserijpartnerschapsovereenkomst tussen de Europese Unie en Mauritanië is vooral van belang omdat het hier om een overeenkomst gaat met gevolgen voor een zeer gevoelig gebied – Noord-Afrika –, dat juist op het moment in het middelpunt van de wereldpolitiek staat. We weten dat visserijpartnerschapsovereenkomsten aan de ene kant economisch voordeel voor de betrokkenen moeten opleveren, terwijl ze aan de andere kant ecologische principes in acht moeten nemen. Wanneer de visserij – zoals in Mauritanië het geval is – een derde van de begroting uitmaakt, dan is duidelijk van welk economisch belang deze sector voor het land is. Aan de andere kant is de vloot van de EU ook een belangrijke economische factor voor Europa.</p>
      <p sl="de">Het ecologische beginsel is een goede zaak, maar nog belangrijker is dat met dergelijke overeenkomsten ook democratisering en mensenrechten worden versterkt in een land dat eventueel eendere problemen zal krijgen als andere Noord-Afrikaanse landen. Daarom moeten we hier zeer zorgvuldig mee omgaan.</p>
    </intervention>
    <intervention id="1-113-000" speaker_id="photo_generic" name="Maria Damanaki" is_mep="True" mode="spoken">
      <p sl="en">lid van de Commissie . – Mijnheer de Voorzitter, ik wil de afgevaardigden bedanken voor hun interventies. Ik wil heel duidelijk herhalen dat ik de betrokkenheid van het Parlement bij de onderhandelingen voor deze overeenkomst en de andere overeenkomsten zeer verwelkom.</p>
      <p sl="en">Ik wil u er ook aan herinneren dat we een nieuwe kaderovereenkomst hebben tussen de Commissie en het Parlement over de details van deze betrokkenheid. We moeten ons houden aan deze overeenkomst. In de speelruimte die deze kaderovereenkomst biedt, ben ik hier om uw betrokkenheid en de informatieverstrekking aan u op alle mogelijke manieren te vergemakkelijken. Als we dit beter kunnen doen, ben ik bereid om samen te werken. Zoals u al hebt gezegd, gaat het hier om de procedure en de methode.</p>
      <p sl="en">Inhoudelijk moeten we deze kwestie op een heel zorgvuldige en evenwichtige wijze benaderen, vanwege het grote belang van dit land en vanwege de ontwikkelingen die we nu op dit gebied zien. We hebben een evenwicht nodig tussen respect voor de overschotten en de middelen daar, en ook tussen dit en de belangen van onze schepen. We willen het voor de Europese schepen mogelijk maken om daarheen te gaan, en we willen voor hen gelijke concurrentievoorwaarden scheppen, want we zijn niet de enige schepen in deze wateren. Veel andere landen mengen zich in de regio, en we moeten ervoor zorgen dat we gelijke concurrentievoorwaarden voor Europese schepen waarborgen.</p>
      <p sl="en">We moeten ook een ander evenwicht bewaren: we moeten heel voorzichtig zijn met het uitgeven van het geld van onze belastingbetalers. Ik erken dat we meer moeten doen om te waarborgen dat het geld dat we geven ook echt naar de beoogde begunstigden gaat. Zij hebben ook grote invloed. Zij verdienen alle procedures en alle verbeteringen die dit land nodig heeft.</p>
      <p sl="en">Dit is dus de wijze waarop we deze zeer gevoelige kwestie aanpakken. Ik ben het er ook mee eens dat we meer wetenschappelijk – en concreter – advies nodig hebben, en we hebben meer concrete gegevens nodig om onze positie daar te beoordelen. We gaan volgende week naar de Raad en proberen dan een eerste mandaat voor deze onderhandelingen te krijgen. Daarna zullen wij de Commissie visserij in het Parlement – op concrete en vaste basis – informeren over de onderhandelingen.</p>
      <p sl="en">Tot slot wil ik u zeggen dat deze overeenkomst voor ons en voor Mauritanië een win-winsituatie zal zijn, als u bedenkt dat dit nieuwe protocol een humanitaire clausule en een mensenrechtenclausule zal bevatten.</p>
    </intervention>
    <intervention id="1-114-000" speaker_id="1405" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt tijdens de volgende vergaderperiode plaats.</p>
    </intervention>
  </section>
  <section id="creitem20" title="20. De strategie van de EU voor de Atlantische regio (debat)">
    <intervention id="1-116-000" speaker_id="1405" name="De Voorzitter" is_mep="True" mode="spoken">
      <p sl="nl">Aan de orde is het debat over de mondelinge vraag (O-000002/2011) van Alain Cadec, Luis Manuel Capoulas Santos, Seán Kelly, Eider Gardiazábal Rubial, Nuno Teixeira, Salvador Garriga Polledo, Ricardo Cortés Lastra, José Manuel Fernandes, Chris Davies, Jim Higgins, Marian Harkin, Ashley Fox, Maria do Céu Patrão Neves, Bairbre de Brún, Pat the Cope Gallagher, Robert Rochefort, José Bové, Jean-Pierre Audy, Mario Mauro, Andrey Kovatchev, Werner Langen, Markus Ferber, Milan Zver, Damien Abad, Íñigo Méndez de Vigo, Peter Jahr, Ivo Belet, Reimer Böge, Jan Březina, Jarosław Leszek Wałęsa, Dominique Riquet, Cristian Dan Preda, Tokia Saïfi, Daniel Caspary, Peter Šťastný, Catherine Soullie, Bogusław Sonik, Elisabeth Morin-Chartier, Dominique Baudis, Michèle Striffler, Lambert van Nistelrooij, Andreas Schwab, Rodi Kratsa-Tsagaropoulou, Maria Da Graça Carvalho, Michel Dantin, Michael Gahler, Bernadette Vergnaud, Nessa Childers, Antolín Sánchez Presedo, Marie-Thérèse Sanchez-Schmid, Christine De Veyrac, Izaskun Bilbao Barandica, Estelle Grelier, Isabella Lövin, Struan Stevenson, Christophe Béchu, Josefa Andrés Barea en Marian-Jean Marinescu, aan de Commissie: De strategie van de EU voor de Atlantische regio (B7-0016/2011).</p>
    </intervention>
    <intervention id="1-117-000" speaker_id="96849" name="Alain Cadec" is_mep="True" mode="spoken">
      <p sl="fr">auteur . − Mijnheer de Voorzitter, commissaris, dames en heren, om te beginnen wil ik commissaris Damanaki bedanken dat zij hier vanavond aanwezig is om antwoord te geven op deze mondelinge vraag over de strategie voor de Atlantische regio.</p>
      <p sl="fr">In juni 2010 heeft de Raad aan de Commissie gevraagd om voor juni 2011 een Europese strategie uit te werken voor de Atlantische regio. Met een aantal andere Parlementsleden heb ik het initiatief genomen om een mondelinge vraag aan de Commissie over deze strategie voor te bereiden. Deze mondelinge vraag werd in eerste instantie ondertekend door meer dan 50 Parlementsleden uit alle fracties, en daar wil ik hen graag voor bedanken.</p>
      <p sl="fr">Er zal ook een ontwerpresolutie worden ingediend namens de Commissie regionale ontwikkeling. Ik bedank de coördinatoren van de verschillende fracties voor hun medewerking, waardoor we een brede consensus hebben verkregen. Ik bedank ook de Parlementsleden die door middel van hun amendementen hebben bijgedragen aan de verbetering van deze tekst.</p>
      <p sl="fr">De Atlantische regio heeft een aantal specifieke kenmerken. Allereerst is het natuurlijk een dynamisch maritiem gebied dankzij het zeetransport, de visserij en de mariene energie. Het is ook een gebied met een kwetsbaar milieu dat beschermd moet worden – denk bijvoorbeeld aan het probleem van groene algen – en een gebied dat te lijden heeft onder de gevolgen van de klimaatverandering. Het is bovendien een perifeer gebied binnen de Europese Unie dat gekenmerkt wordt door toegangs- en aansluitingsproblemen en een gering aantal grote stadscentra.</p>
      <p sl="fr">Deze bijzondere kenmerken leiden tot problemen die de nationale grenzen overschrijden en waarvoor politieke oplossingen op Europese schaal moeten worden gezocht.</p>
      <p sl="fr">In de resolutie van het Europees Parlement wordt de Commissie daarom verzocht om voor te stellen dat de strategie voor de Atlantische regio de vorm aanneemt van een geïntegreerde strategie waarin zowel maritieme als territoriale problemen aan bod komen. De maritieme dimensie is essentieel omdat Atlantische regio’s met elkaar gemeen hebben dat ze zich dicht bij de zee bevinden. Banden met het geïntegreerde maritieme beleid zouden daarom moeten worden aangemoedigd.</p>
      <p sl="fr">Het territoriale aspect van deze strategieën is net zo belangrijk. Het betreft kwesties als de ontsluiting van het gebied, de ontwikkeling van stedelijke en plattelandsgebieden en het versterken van de land-waterrelaties. De strategie voor de Atlantische regio zou kunnen worden opgenomen in de doelstelling van territoriale samenwerking van het cohesiebeleid en worden gebaseerd op een geïntegreerde, transversale en territoriale benadering.</p>
      <p sl="fr">Het doel zou moeten bestaan uit een betere coördinatie van het beleid tussen de verschillende bestuursniveaus met speciale aandacht voor de meest dringende vraagstukken. De strategie moet alle regio’s van de Europese Unie omvatten die grenzen aan de Atlantische Oceaan, met inbegrip van de aanliggende deelstroomgebieden en de ultraperifere gebieden van Macaronesië.</p>
      <p sl="fr">Het is ook belangrijk om rekening te houden met de externe dimensie van de strategie, met name op het gebied van veiligheid en bewaking op zee en internationale handelsbetrekkingen. De strategie voor de Atlantische regio moet een betere coördinatie van de doelstellingen en middelen mogelijk maken door zorgvuldige afstemming op de EU 2020-strategie en het toekomstige EU-beleid voor de periode na 2014.</p>
      <p sl="fr">Het gaat niet om verhoging van de uitgaven, maar om een betere besteding van de middelen door voldoende aandacht te schenken aan het Atlantische aspect van ons bestaande beleid. Daarvoor moet de strategie worden afgestemd op het regionale beleid en op het geïntegreerde maritieme beleid. Er moet ook naar gestreefd worden om banden tot stand te brengen met andere beleidsvormen zoals de trans-Europese transportnetwerken, het gemeenschappelijk visserijbeleid, toerisme, de bescherming van het milieu, het energiebeleid en het kaderprogramma voor onderzoek en ontwikkeling.</p>
      <p sl="fr">De strategie moet in 2014 zijn ingevoerd en worden afgestemd op het volgende meerjarig financieel kader. Het territoriale aspect van de strategie zal bijdragen aan de doelstelling van territoriale samenwerking van de Europese Unie, met name door middel van acties die een betere toegang en communicatie mogelijk moeten maken. Uiteraard moeten er samenwerkingsverbanden met het maritieme beleid tot stand worden gebracht om land-waterrelaties te ontwikkelen in deze regio’s. Het is belangrijk dat we de noord-zuidverbinding langs de Atlantische kustlijn versterken, met name door snelwegen vanaf de zee aan te leggen van Andalusië tot Schotland. Tegelijkertijd moeten er transportwegen van west naar oost worden aangelegd, langs het spoor van de hogesnelheidslijnen.</p>
      <p sl="fr">Ik verzoek de Commissie om zo spoedig mogelijk met een actieplan te komen waarin zij haar prioriteiten uiteenzet in de vorm van concrete acties, waarbij het de bedoeling is dat deze acties ten uitvoer worden gelegd in overeenstemming met het EU-beleid voor de periode na 2013. Verder is het belangrijk om de vele betrokken partners over te halen, in het bijzonder de regionale en lokale overheidsinstanties en het maatschappelijk middenveld.</p>
      <p sl="fr">De samenwerking in het kader van de strategie voor de Atlantische regio moet boven alles afhankelijk zijn van de behoeften van de betrokken belanghebbenden. Daartoe moet een consensus worden bereikt over de politieke prioriteiten die in dit kader worden vastgesteld. In dat opzicht zou de Europese groepering voor territoriale samenwerking een nuttig instrument kunnen zijn om de samenwerking tussen de belanghebbenden in de Atlantische regio te versterken.</p>
      <p sl="fr">Dit is in het kort het resultaat van wat het Parlement heeft besproken over deze strategie. We blijven de volgende voorstellen van de Commissie aandachtig volgen en zullen daar zeker een concrete en heldere bijdrage aan leveren.</p>
      <p sl="fr">Commissaris, zou u ons, als u dat kunt natuurlijk, willen vertellen wat de prioriteiten van de Commissie zijn, hoe u deze strategie wilt gaan invoeren en in hoeverre u de voorstellen van het Parlement in aanmerking zult nemen? Mijnheer de Voorzitter, het is beter om in herhaling te vallen dan om jezelf tegen te spreken, dus ik zeg het nog maar een keer: we zitten hier prima in Straatsburg.</p>
    </intervention>
    <intervention id="1-118-000" speaker_id="photo_generic" name="Maria Damanaki" is_mep="True" mode="spoken">
      <p sl="en">lid van de Commissie . – Mijnheer de Voorzitter, ik wil de heer Cadec bedanken voor zijn initiatief. Ik ben heel blij met zijn ideeën. Ik wil ook de leden van het Europees Parlement bedanken die deze mondelinge vraag hebben ingediend. We werken thans aan de voorbereiding van een maritieme strategie voor de Atlantische regio. Ik kan het Parlement vertellen dat ik vastbesloten ben om een doelgerichte strategie voor te stellen, teneinde maritieme zaken boven aan de agenda te krijgen op dit gebied.</p>
      <p sl="en">Ik besef ook dat dit gebied van oudsher van aanmerkelijk belang is voor het milieu en veel geëngageerde belanghebbenden heeft. Ik heb al deze belanghebbenden, met inbegrip van de Atlantische, kust- en maritieme gebieden en de economische sectoren, aangemoedigd om de strategie krachtig te steunen. Zij hebben hun steun al laten zien in de voorbereidingsfase van de strategie. Ik zal hen blijven aanmoedigen om volledig deel te nemen aan de vaststellingsprocedure van de strategie. Dit is van wezenlijk belang voor het welslagen van de strategie.</p>
      <p sl="en">De openbare raadpleging heeft ons laten zien dat er een Atlantische identiteit bestaat. Zij heeft ook duidelijk gemaakt dat belanghebbenden een benadering verwelkomen die rekening houdt met hun geografische, demografische en economische specificiteiten. Zij steunen ook maatregelen die kuststaten samenbrengen op onderwerpen zoals mariene kennis, maritiem toezicht, speciale planning en de kaderrichtlijn mariene strategie.</p>
      <p sl="en">De feedback die we tijdens de raadpleging hebben ontvangen, zal ons ook in staat stellen om in de komende maanden prioriteiten vast te stellen voor Europese acties op het gebied van regionale ontwikkeling en onderzoek. De Atlantische strategie zal concrete beleidsdoelstellingen vaststellen door voorzieningen te treffen voor een bevruchtende wisselwerking tussen alle maritieme sectoren.</p>
      <p sl="en">Een hoofdprioriteit zal het scheppen van banen in de regio zijn. Daarvoor zal de volle inzet en actieve participatie van de lidstaten, de Conferentie van de perifere en maritieme regio’s, de Atlantische regio’s en de maritieme bedrijfstakken nodig zijn. De hulp van leden van het Europees Parlement, in hun kiesdistricten, is hierbij daarom van het grootste belang en van grote waarde.</p>
      <p sl="en">Dames en heren, teneinde maximale zichtbaarheid te waarborgen, stel ik voor dat we de strategie goedkeuren na het debat over de hervorming van het gemeenschappelijk visserijbeleid. Op deze manier weten we zeker dat het initiatief passende aandacht krijgt, en kunnen we ook de regionale dimensie van het nieuwe, hervormde gemeenschappelijk visserijbeleid in de strategie verwerken. Tevens moet volledig rekening worden gehouden met het standpunt van het Parlement.</p>
      <p sl="en">Ik denk dat de strategie voor de Atlantische regio daarom op de eerste plaats zal helpen om duurzame groei en banen in de regio te bevorderen door Europese onderzoeksprogramma’s en regionale ontwikkelingsprogramma’s, op de tweede plaats zal helpen om de doelstellingen van het hervormde gemeenschappelijk visserijbeleid te verwezenlijken, en op de derde plaats zal helpen om vooruitgang te boeken met de bescherming van het milieu, en tegelijkertijd de maritieme economie in deze belangrijke regio op een duurzame wijze te ontwikkelen.</p>
    </intervention>
    <intervention id="1-119-000" speaker_id="28165" name="Lambert van Nistelrooij" is_mep="True" mode="spoken">
      <p sl="nl">namens de PPE-Fractie . – meneer Cadec, proficiat met uw initiatief, want dit is wel het goede moment. Commissaris, dank voor uw initiatieven met betrekking tot de maritieme strategie.</p>
      <p sl="nl">Als ik het stuk goed bekijk, dan pakken we vooral de dingen eruit die we gezamenlijk beter kunnen doen. Ik begrijp heel nadrukkelijk dat we er niet naar streven om nieuwe structuren te bouwen. Eigenlijk moeten de regio's die aan de kust grenzen, en iedereen die erbij betrokken is in de lidstaten en tussen de lidstaten, dat beleid oppakken en voorkomen dat er een nieuw niveau ontstaat ergens tussen de Europese Commissie, de Europese Unie en de lidstaten. Dat is een belangrijke opmerking vooraf.</p>
      <p sl="nl">Maar toch, laten we eens kijken naar de zaken die samenkomen in het maritieme beleid - ik denk hierbij aan het transport, alle nieuwe methoden die daarin aan de orde zijn, het milieu, de economie, u sprak over de duurzame ontwikkeling, over EU-2020, de energie-uitdaging en natuurlijk de herziening van onze visserijstandpunten. Al die dingen bij elkaar onderstrepen de noodzaak om de Atlantische kust in haar kansen en mogelijkheden te ondersteunen. Mag ik er nog iets aan toevoegen? Ik ben een lid uit de lidstaat Nederland in dit Parlement. Nu hebben we de Oostzee, de Atlantische Boog, de Donau en de Middellandse Zee. Wat ontbreekt er nog? De strook van Noorwegen, Nederland, een stuk van Duitsland, Denemarken, kortom de Noordzee. Mijn vraag aan de commissaris is nu: als je geografisch met macroregio's wil werken, is dan niet de volgende stap dat u dat aanneemt en oppakt? En nog een zin ter afsluiting. Aan het einde van deze week komt de CPMR-commissie van de Noordzee bij elkaar. Zij zal in Middelburg dit voorstel doen. Kunt u daar eens op reageren?</p>
    </intervention>
    <intervention id="1-120-000" speaker_id="96987" name="Ricardo Cortés Lastra" is_mep="True" mode="spoken">
      <p sl="es">namens de S&amp;D-Fractie . Mijnheer de Voorzitter, de EU-strategie voor de Baltische Zee heeft andere regio’s al geïnspireerd , zoals de regio’s die aan de Donau liggen. Zo zetten alle regio’s die de Atlantische Boog vormen – en ik zou de bijzonder actieve rol willen benadrukken die mijn regio, Cantabrië, in Spanje, hierin speelt – zich er sinds 1989 voor in om de samenwerking op gebieden van gemeenschappelijk belang te bevorderen in het kader van de Conferentie van de perifere en maritieme regio’s (CPMR).</p>
      <p sl="es">Commissaris, wij denken dat het moment gekomen is om zo snel mogelijk een strategie voor de Atlantische regio op te zetten. Die strategie moet worden vastgesteld als deel van de Europa 2020-strategie om het milieu en de biodiversiteit te beschermen, de klimaatverandering te bestrijden, duurzame stads- en plattelandsontwikkeling te bevorderen, en op verantwoorde wijze de kenniseconomie, het toerisme, het maritiem onderzoek en innovatie, de hernieuwbare energiebronnen, het zeevervoer en trainingen te stimuleren, teneinde de toegankelijkheid van ons grondgebied te verbeteren door het ontwikkelen van nieuwe zeeroutes, het verbeteren van de infrastructuren, het ontwikkelen van informatie- en communicatietechnologieën, en het stimuleren van netwerken.</p>
      <p sl="es">Zoals de CPMR terecht stelt – een orgaan dat ik zou willen bedanken voor al zijn goede werk – maakt de huidige economische crisis, in combinatie met de noodzaak om actie te ondernemen tegen de klimaatuitdaging, de weg vrij voor een nieuw en werkelijk duurzaam ontwikkelingsmodel voor de Europese Unie. Deze strategie is belangrijk voor de regio’s van de Atlantische Boog, maar niet alleen voor hen: zij is belangrijk voor de Europese Unie als geheel.</p>
    </intervention>
    <intervention id="1-121-000" speaker_id="96871" name="Michael Theurer" is_mep="True" mode="spoken">
      <p sl="de">namens de ALDE-Fractie . – Mijnheer de Voorzitter, commissaris, waarde collega’s, aan het begin stond de strategie voor het Oostzeegebied, de tweede stap was de strategie voor het Donaugebied, die dit jaar door ons in het Parlement is behandeld, en hierop volgt nu de Atlantische regio. De ALDE-Fractie in het Parlement staat achter deze macroregionale aanpak en heeft ook actief meegewerkt aan deze resolutie.</p>
      <p sl="de">Aan de orde zijn de onderwerpen zee- en milieubescherming, natuurlijk ook maritieme aangelegenheden en de visserij, maar bovenal gaat het om drie pijlers: ten eerste de samenwerking tussen de lidstaten, zodat er beter gebruik wordt gemaakt van synergieën. Ten tweede verbindt de Atlantische Oceaan de Europese lidstaten en de regio’s aan de Atlantische Oceaan met trans-Atlantische partners als Canada en de VS en met andere buurlanden als Noorwegen en IJsland. Ten derde gaat het ook om een betere onderlinge verbinding tussen de belanghebbenden in de regio’s.</p>
      <p sl="de">We moeten er de nadruk op leggen dat we de steden en gemeenten, de regio’s, de lidstaten, en bovenal de burgers, het maatschappelijk middenveld en ook de ondernemingen met elkaar in contact brengen en ervoor zorgen dat ze onderlinge netwerken vormen, zodat zij hun bijdrage aan het slagen van dit kader, van deze macroregionale strategie, kunnen leveren. Want er worden geen nieuwe instellingen, geen nieuwe commissies in het leven geroepen, omdat men per slot van rekening met het beschikbare geld moet rondkomen. Maar de beschikbare middelen leveren voor ons zeker nog onbenutte synergieën op en mogelijkheden om activiteiten te ontwikkelen.</p>
      <p sl="de">De ALDE-Fractie vindt dat dit dringend nodig is, omdat dit ten goede komt aan de internationale handel. Uit de gehele wereld komen goederen over de Atlantische Oceaan naar de Europese Unie. Deze handel moet natuurlijk ecologisch duurzaam plaatsvinden. Bovendien kan men ervan uitgaan dat in de Atlantische Oceaan grote grondstofvoorraden aanwezig zijn, die misschien kunnen worden benut, waarbij echter het milieu duurzaam dient te worden beschermd. We roepen de Commissie op om zo snel mogelijk een strategie op te stellen en in te dienen.</p>
    </intervention>
    <intervention id="1-122-000" speaker_id="96675" name="Isabella Lövin" is_mep="True" mode="spoken">
      <p sl="en">namens de Verts/ALE-Fractie . – Mijnheer de Voorzitter, onze zeeën worden al veel te lang niet zozeer beheerd, maar verscheurd tussen botsende economische belangen. De agenda wordt soms bepaald door de visserij, soms door de landbouw, soms door het zeevervoer, energie of het toerisme. Regionale zeestrategieën, zoals de strategie voor de Atlantische regio of de strategie voor het Oostzeegebied, zouden een hulpmiddel moeten zijn om prioritaire doelstellingen te helpen vaststellen en te coördineren.</p>
      <p sl="en">We moeten onthouden dat bepaald beleid, zoals het visserijbeleid en het landbouwbeleid, hoofzakelijk wordt vastgesteld op Europees niveau, maar bij milieubeleid ligt de verantwoordelijkheid grotendeels bij de lidstaten. Ik denk daarom dat er een belangrijke rol is weggelegd voor het geïntegreerd maritiem beleid van de EU. Een efficiënte systematiek voor zogenoemde mariene ruimtelijke ordening zal van groot belang zijn voor het vaststellen van prioriteiten van doelstellingen en zal als richtsnoer dienen voor managers, beleidsmakers en belanghebbenden.</p>
      <p sl="en">Samenwerking met andere staten in de Atlantische regio is ook absoluut onmisbaar, bijvoorbeeld om de hoeveelheid microscopisch plastic afval te verminderen, illegale visserij te bestrijden of te waarborgen dat visserij- en milieuverordeningen doeltreffend worden gecontroleerd en gehandhaafd.</p>
      <p sl="en">We zijn allemaal afhankelijk van gezonde zeeën en een goede milieutoestand. Daarvan profiteren alle sectorale belangen, niet het minst de visserij en het toerisme. Bij milieudoelstellingen gaat het daarom niet alleen om het milieu, maar ook om een welvarende Atlantische regio.</p>
    </intervention>
    <intervention id="1-123-000" speaker_id="28323" name="Oldřich Vlasák" is_mep="True" mode="spoken">
      <p sl="cs">namens de ECR-Fractie . – Mijnheer de Voorzitter, zo te zien is de macrostrategie voor de Oostzee een bron van inspiratie voor andere regio's. We hebben namelijk intussen ook al de macrostrategie voor de Donauregio gehad en nu is er de strategie voor de Atlantische regio. We hebben in dit geval echter met een zeer specifieke situatie te maken, in die zin dat de Europese Unie al geruime tijd de nodige aandacht aan dit gebied schenkt, zowel in het kader van de grensoverschrijdende samenwerking als de transnationale samenwerking. Ook wordt de Atlantische regio reeds ondersteund in het kader van het INTERREG III B-programma en vormt zij een onlosmakelijk onderdeel van het huidige programma voor territoriale samenwerking in het kader van doelstelling 3. Een van de prioriteiten van deze programma’s was uitbreiding van de interregionale ontwikkelingsstrategieën naar het supranationale niveau en verder de uitbreiding van verkeerssystemen, betere toegang tot de informatiemaatschappij, milieubescherming en bescherming van natuurlijke hulpbronnen en last but not least de economische integratie van met name de perifere regio's.</p>
      <p sl="cs">Voorafgaande analyse van de programma’s tot nog toe is dan ook geboden; er dient bekeken te worden wat deze hebben opgeleverd om pas daarna op basis van opgedane inzichten een nieuwe strategie voor de regio uit te werken. Daarbij mogen de trans-Atlantische betrekkingen vooral niet vergeten worden. Want of we het nu fijn vinden of niet, we maken eenvoudigweg onderdeel uit van de Euro-Atlantische beschaving en delen soortgelijke waarden met elkaar. Net zoals aan de andere kant van de oceaan streven ook wij hier naar een grondgebied zonder barrières met vrij verkeer van goederen, kapitaal, personen en diensten. De doelen van de Verenigde Staten en de Europese Unie zijn dus in hoofdzaak complementair. Desondanks worden ze doorgaans slechts minimaal gecoördineerd. Daarom dienen er met de Europese programma's en de uiteenlopende Europese beleidsvormen de nodige voorwaarden voor trans-Atlantische samenwerking tot stand te worden gebracht. Middels ambitieuzere samenwerking en een betere coördinatie in het kader van de EU-strategie voor de Atlantische regio zou kunnen worden gepoogd te werken aan een ambitieuzere agenda. Per slot van rekening zouden de trans-Atlantische betrekkingen met vrijwillige praktische samenwerking ten aanzien van gemeenschappelijke onderwerpen verregaand kunnen worden verbeterd.</p>
    </intervention>
    <intervention id="1-124-000" speaker_id="28134" name="Eva-Britt Svensson" is_mep="True" mode="spoken">
      <p sl="sv">namens de GUE/NGL-Fractie . – Mijnheer de Voorzitter, in verband met de Atlantische regio wil ik met name twee belangrijke kwesties aan de orde stellen: ten eerste het belang van ecologisch duurzame visserij en ten tweede het belang van de beëindiging door de EU van de visserijovereenkomst met Marokko die indruist tegen het internationaal recht.</p>
      <p sl="sv">Wat de visserij betreft, kampen we momenteel met een situatie waarin 70 procent van de mariene visserijgebieden ter wereld overbevist zijn. Ook in de EU is dat het geval. Omdat de EU echter tot het rijke deel van de wereld behoort, voeren we 60 procent van alle in de Unie geconsumeerde vis in. Als gevolg daarvan hebben mensen in armere landen geen toegang tot het proteïnerijke en voedzame voedsel dat vis vormt.</p>
      <p sl="sv">De tweede kwestie die ik aan de orde wil stellen, is, opnieuw, hoe belangrijk het is dat de EU de visserijovereenkomst met Marokko, die de EU voorziet van vis uit de wateren van de Atlantische Oceaan voor de Westelijke Sahara, niet verlengt. Marokko bezet de westelijke Sahara sinds 1975, en momenteel leven daar 160 000 mensen in vluchtelingenkampen. Volgens het Internationaal Gerechtshof in Den Haag is er geen rechtsgrondslag voor de bezetting van de Westelijke Sahara door Marokko, en bijgevolg heeft Marokko geen recht op de natuurlijke hulpbronnen van de Westelijke Sahara.</p>
      <p sl="sv">In de strategie van de Commissie voor de Atlantische regio moet ecologisch duurzame visserij dus een hoge prioriteit krijgen. Bovendien moet de strategie inhouden dat de EU voor eens en altijd het internationaal recht respecteert en de visserijovereenkomst met Marokko niet verlengt.</p>
    </intervention>
    <intervention id="1-125-000" speaker_id="28493" name="Derek Roland Clark" is_mep="True" mode="spoken">
      <p sl="en">namens de EFD-Fractie . – Mijnheer de Voorzitter, deze vraag noemt een territoriale dimensie in verband met ander beleid, met inbegrip van het gemeenschappelijk visserijbeleid, dat een complete Europese ramp is. De visbestanden in de Noordzee, die deel uitmaakt van de Atlantische Oceaan, zijn vernietigd door het teruggooien van vis, dat moet worden uitgebannen. Het had überhaupt nooit mogen worden overwogen.</p>
      <p sl="en">Britse vissers hebben zorgvuldig op de visbestanden in hun eigen territoriale wateren gepast, terwijl andere vissers hun visbestanden hebben vernietigd door overbevissing. Geen wonder dat het gemeenschappelijk visserijbeleid werd verwelkomd door andere lidstaten, waarvan de vissers niet konden wachten om de Noordzee op te gaan. We hebben meer, niet minder, territoriale uitsluiting nodig. In mijn eigen regio – de East Midlands – hebben de vissers van Boston generaties lang gevist op de Wash en daarbij de visbestanden in de gaten gehouden en ervoor gezorgd dat hun trawlnetten de zeebodem niet verstoren, want zij weten dat dit de plek is waar de onvolgroeide schaal- en schelpdieren zich ontwikkelen, en dat dit de plek is waar de beestjes de onderkant van de voedselketen vormen.</p>
      <p sl="en">Dit is hun bron van bestaan. Nu wordt het hun verboden te vissen, met als argument dat hun trawlnetten de zeebodem zouden beschadigen. Ondertussen heeft een Nederlands schip vergunning gekregen om een miljoen ton grind van diezelfde zeebodem op te zuigen, terwijl E.ON helemaal tot aan de open zee een sleuf gaat graven om de kabel te leggen voor een nutteloos windmolenpark voor de kust. Hoeveel schade brengt dat allemaal toe aan de zeebodem? Hoeveel langer moeten deze vissers nog toekijken hoe hun visgronden worden vernietigd, terwijl zij van een bijstandsuitkering moeten leven?</p>
    </intervention>
    <intervention id="1-126-000" speaker_id="28255" name="Andreas Mölzer" is_mep="True" mode="spoken">
      <p sl="de">Mijnheer de Voorzitter, de Atlantische regio is zowel in economisch als in ecologisch opzicht van enorm belang voor Europa. Wat het milieu betreft weten we dat Golfstroom een grote invloed heeft op het klimaat in Europa. De deskundigen zijn het nog niet eens over de mate waarin de Golfstroom in de afgelopen decennia is veranderd, en hoe hij in de toekomst nog zal veranderen.</p>
      <p sl="de">Met betrekking tot de economie valt nog te bezien of China en Colombia de plannen voor de bouw van een spoorwegverbinding tussen de kusten van de Atlantische en Grote Oceaan werkelijk zullen realiseren. Wanneer twintig procent van alle Chinese goederen over zee via het Panamakanaal worden vervoerd, dan zal dit zeker ook van invloed zijn op de strategie van de EU voor de betrekkingen met Latijns-Amerika.</p>
      <p sl="de">Men mag ook niet voorbijgaan aan het feit dat de Atlantische Oceaan ook met het oog op vluchtelingenstromen een belangrijke rol speelt. Zo zijn bijvoorbeeld de mensensmokkelorganisaties uit Afrika, sinds in 2005 barrières in Spanje werden opgericht, uitgeweken naar de overtocht naar de Canarische Eilanden in de Atlantische Oceaan. De revolte in de Arabische wereld zal hierop ook van invloed zijn. Het zou goed kunnen zijn dat de tienduizenden vluchtelingen die tot nu toe de kusten van Europa hebben bereikt, slechts een voorproefje waren van hetgeen ons de komende maanden nog te wachten staat.</p>
      <p sl="de">Het zou daarom zinvol zijn als de Europese Unie actief zou worden aan de kust van de Middellandse Zee in Afrika, maar eveneens aan de kust van de Atlantische Oceaan, omdat het beginsel moet zijn dat de vluchtelingen zo dicht mogelijk bij hun land van herkomst worden ondergebracht.</p>
    </intervention>
    <intervention id="1-127-000" speaker_id="28400" name="Francisco José Millán Mon" is_mep="True" mode="spoken">
      <p sl="es">Mijnheer de Voorzitter, ik ben heel blij dat de Commissie een mededeling voorbereidt over de Europese Strategie voor de Atlantische regio, een regio die twee belangrijke kenmerken heeft: zijn oceanische, maritieme dimensie, en zijn perifere karakter.</p>
      <p sl="es">Een viertal overwegingen zijn hier op hun plaats. Ten eerste wil ik het belang van de maritieme dimensie beklemtonen, om reden waarvan er in die strategie belang moet worden gehecht aan het behoud van het mariene milieu, de visserij, het milieu in het algemeen, de energiebronnen die verband houden met het mariene milieu, en het toerisme.</p>
      <p sl="es">In de tweede plaats en gezien het perifere karakter van deze regio is het vervoer bijzonder belangrijk – de zogenoemde aansluitbaarheid – , zowel tussen de gebieden die de Atlantische regio vormen als ook en vooral met de rest van de Europese Unie. De trans-Europese vervoersnetwerken, de maritieme snelwegen en de energieverbindingen moeten dan ook prioriteit krijgen. Wat Galicië betreft, mijn kiesdistrict, denk ik ook aan een hoge snelheidsverbinding met het noorden van Portugal en aan de Transcantábrico-trein.</p>
      <p sl="es">In de derde plaats denk ik, commissaris, dat de strategie niet alleen gericht moet zijn op maritieme vraagstukken. Zoals de heer Cadec al zei, moet zij ook een belangrijke territoriale dimensie hebben, die de doelstellingen van de sociale, economische en territoriale cohesie omvat. Zoals blijkt uit de resolutie waarover we morgen gaan stemmen, dient de Strategie voor de Atlantische regio nauw aan te sluiten op de Europa 2020-strategie, op het regionale ontwikkelingsbeleid en op de komende economische vooruitzichten.</p>
      <p sl="es">Ten slotte moet er rekening worden gehouden met de verschillende bestuursvormen en organismen die al bestaan in de Atlantische regio, met inbegrip van de deelregering van Galicië en de Euregio die met de naburige gemeenschap in Noord-Portugal is gecreëerd en die tot de eerste regio’s van de Europese Unie behoorde die een Europese groepering voor territoriale samenwerking hebben gevormd.</p>
      <p sl="es">Dit alles betekent dat het noodzakelijk is dat de Commissie een permanente dialoog voert met deze regio’s en instellingen, zowel tijdens de opstelling van de strategie als naderhand bij de uitvoering ervan.</p>
    </intervention>
    <intervention id="1-128-000" speaker_id="96953" name="Estelle Grelier" is_mep="True" mode="spoken">
      <p sl="fr">Mijnheer de Voorzitter, commissaris, dames en heren, ik ben verheugd over deze plannen voor een geïntegreerde ontwerpstrategie voor de Atlantische regio. We hebben een gezamenlijke aanpak voor het gebruik van onze maritieme gebieden nodig waarin rekening wordt gehouden met de bijzonderheden van elk stroomgebied en waarin gezamenlijke oplossingen worden aangedragen voor de bestaande problemen.</p>
      <p sl="fr">In het bijzonder wil ik, als gekozen vertegenwoordigster van Normandië, uw aandacht vestigen op de specifieke situatie van het Kanaal, die ook moet worden meegenomen in de plannen voor de geïntegreerde strategie voor de Atlantische regio. Het Kanaal is een van de strategische maritieme poorten van de Europese Unie, een onmisbare schakel tussen de Atlantische Oceaan en de Noordzee. 20 procent van de wereldwijde vloot heeft hier zijn thuishaven, en dagelijks passeren er meer dan 500 vaartuigen van minimaal 300 ton.</p>
      <p sl="fr">Naast deze transportactiviteit is er ook visserij, pleziervaart, winning van aggregaten en binnenkort – tot mijn grote plezier – energieopwekking met behulp van offshore windmolenparken.</p>
      <p sl="fr">Deze concentratie van activiteiten verplicht ons ertoe goed na te denken over het beheren van de veiligheid op zee op Europese schaal, iets dat naar mijn idee moet worden besproken als onderdeel van de Atlantische strategie. Zoals u weet staan de bilaterale bases waarop de financiering van deze veiligheid is gebaseerd momenteel onder druk. Ik heb u hiervoor al gewaarschuwd, commissaris, en ik zal de voorstellen waar u in juni mee komt nauwlettend volgen.</p>
    </intervention>
    <intervention id="1-129-000" speaker_id="2125" name="Pat the Cope Gallagher" is_mep="True" mode="spoken">
      <p sl="ga">Mijnheer de Voorzitter, ik ben sterk voorstander van het werk dat op EU-niveau wordt verricht om een samenhangende strategie voor de Atlantische regio op te stellen. De volgende vijf EU-lidstaten liggen aan de Atlantische Oceaan: Groot-Brittannië, Ierland, Frankrijk, Spanje en Portugal.</p>
      <p sl="ga">Daarbij is het in economisch en ecologisch opzicht van essentieel belang dat de kustgebieden van Noorwegen, IJsland en de Faeröer in een strategie worden opgenomen.</p>
      <p sl="ga">De Atlantische strategie moet erop gericht zijn de economische ontwikkeling van de Atlantische eilanden en kustgebieden te bevorderen.</p>
      <p sl="en">De Atlantische regio is een van ‘s werelds rijkste en meest onderontwikkelde gebieden in de zin van wind- en golfslagenergie. Naar schatting kan in 2050 tot 50% van de elektriciteitsvoorziening van Europa worden geleverd door hernieuwbare energie die wordt gegenereerd langs de Atlantische kust.</p>
      <p sl="en">Toeristische en vrijetijdsvoorzieningen zijn eveneens belangrijke economische facetten van de regio’s langs de Atlantische boog. Er is nog altijd een enorm groeipotentieel voor deze regio, met inbegrip van de ontwikkeling van jachthavens op strategische locaties langs de kust van elk land. Het zeevervoer, de havensector en de visserijsector, met inbegrip van de aquacultuur, zouden eveneens profiteren van betere samenwerking tussen de lidstaten langs de Atlantische Oceaan. Uiteraard moet een Atlantische strategie ook stroken met het gemeenschappelijk visserijbeleid. De Europese Atlantische ruimte bevat immers de meest rijke en vruchtbare viswateren van de EU. Ook bevat zij belangrijke paaigronden voor makreel, zeeduivel, horsmakreel en heek. De samenwerking van de lidstaten in de zin van mariene veiligheid, zekerheid en toezicht is de laatste jaren aanzienlijk verbeterd. Gelet op het grote bereik van de boog zal een integrale strategie zorgen voor betere en effectievere bedrijfsactiviteiten tussen de lidstaten.</p>
      <p sl="en">Tot slot zal een dergelijke strategie resulteren in betere plannen om te reageren op noodsituaties op zee, waaronder zoek- en reddingsacties, die geen geografische of politieke grenzen kennen, evenals in een beter toezicht op zee ter bestrijding van georganiseerde misdaad en drugssmokkel.</p>
    </intervention>
    <intervention id="1-131-000" speaker_id="28372" name="Ryszard Czarnecki" is_mep="True" mode="spoken">
      <p sl="pl">Mijnheer de Voorzitter, de resolutie van het Europees Parlement waarin sprake is van een strategie voor de Atlantische regio is een volgende stap die duidelijk maakt dat Europa op meerdere fronten actief moet zijn. Er is hier eerder al gesproken over de strategie voor het Oostzeegebied en over de Donaustrategie, die overigens momenteel door het Hongaarse voorzitterschap voortgezet en verder uitgewerkt wordt. Het is nu hoog tijd voor een strategie voor de Atlantische regio. Het is een particularistische strategie die slechts vijf lidstaten van de Europese Unie betreft. Desalniettemin is ze zeker van belang. We moeten evenwel duidelijk onderstrepen dat deze strategie geen voorwendsel of instrument mag worden om de EU-financiering voor deze landen te verhogen, maar dat ze alleen bedoeld is om het gebruik van deze middelen te verbeteren in het kader van de ontwikkeling van de Atlantische regio.</p>
    </intervention>
    <intervention id="1-132-000" speaker_id="96664" name="Anna Rosbach" is_mep="True" mode="spoken">
      <p sl="da">Mijnheer de Voorzitter, mevrouw de commissaris, ik zou de Commissie graag willen vragen of de bescherming van het mariene milieu tot een hoeksteen van deze strategie wordt gemaakt. Daarnaast zou ik willen weten of de Commissie zich zal concentreren op de preventie en bestrijding van het probleem met plastic afval in de oceanen. De Commissie heeft vorig jaar een workshop over dit onderwerp gehouden, maar heeft het onderwerp ook een plaats gekregen in de strategie? Heeft de Commissie overwogen illegale visserij en bewezen olielozing via deze strategie te bestrijden?</p>
      <p sl="da">Ik zou ook graag willen weten welke rol, voorzover het al een rol speelt, zeetoerisme, dat wil zeggen cruiseschepen, speelt binnen de strategie. Ik denk dan aan de verstoring van de fauna en de verontreiniging van het meest noordelijke deel van de Atlantische Oceaan.</p>
      <p sl="da">Tot slot zou ik willen vragen of de Commissie overweegt om de waterwegen die direct en indirect uitmonden in het Atlantische Oceaangebied ook in de strategie op te nemen. Naar mijn mening is het noodzakelijk om de grote rivieren en meren van Europa ook op te nemen, als we de hoeveelheid afval in de zee willen beperken.</p>
    </intervention>
    <intervention id="1-133-000" speaker_id="96974" name="Nuno Teixeira" is_mep="True" mode="spoken">
      <p sl="pt">Mijnheer de Voorzitter, in het Verdrag van Lissabon is de doelstelling van territoriale samenhang van de Europese Unie vastgelegd. Om doeltreffend te kunnen zijn, is deze dimensie van het regionale beleid, evenals de economische en sociale dimensie van dat beleid, afhankelijk van de ontwikkeling van vernieuwde strategieën voor de Europese regio’s. Er kan succes worden geboekt als er rekening wordt gehouden met de realiteit van de regio’s, waarbij de gemeenschappelijke specifieke kenmerken en de bijzondere problemen van de regio’s het uitgangspunt moeten vormen.</p>
      <p sl="pt">De Atlantische regio is een gebied met een aantal essentiële kenmerken waarvoor een ambitieuze strategie vereist is. Op de eerste plaats is het een verafgelegen gebied, met regio’s waar toegankelijkheid en verbindingen problemen van aanhoudende zorg zijn. Het milieu is kwetsbaar, en door klimaatverandering neemt die kwetsbaarheid toe. De maritieme activiteiten in het gebied zijn dynamisch ten gevolge van het zeevervoer maar ook ten gevolge van visserij en energiewinning.</p>
      <p sl="pt">Er zij aan herinnerd dat dankzij de Atlantische regio, met name dankzij de ultraperifere regio’s, de Europese Unie de grootste exclusieve economische zone van de wereld heeft. De totstandkoming van een geïntegreerde strategie voor de Atlantische regio moet worden gesteund op voorwaarde dat in die strategie niet alleen rekening wordt gehouden met de belangrijke maritieme dimensie maar ook met de dimensie die gebaseerd is op land. Synergie tussen de verschillende sectorale beleidsvormen dient tot stand te komen en te worden bevorderd teneinde aldus toegevoegde waarde voor de regio te creëren.</p>
      <p sl="pt">De strategie moet natuurlijk alle regio’s van de Atlantische kust omvatten, met inbegrip van de ultraperifere regio’s van Macaronesië, dat wil zeggen Madeira, de Azoren en de Canarische Eilanden. De verbindingen van die regio’s dienen te worden verbeterd; gezien hun specifieke geografische en structurele kenmerken vereisen die regio’s een optimalisering van de toegankelijkheid en de mobiliteit. Dat zal niet alleen bijdragen aan een dynamischer ontwikkeling en aan de groei van die regio’s, maar ook aan een betere realisering van de doelstellingen van de interne markt.</p>
      <p sl="pt">Tot slot nog een woord over de noodzaak van bestuur op meerdere niveaus in het kader van deze strategie. Het is wenselijk dat de regionale en lokale autoriteiten bij de strategie worden betrokken, vanaf het moment waarop de regionale situatie in kaart wordt gebracht tot aan de fase van uitvoering van concrete maatregelen.</p>
    </intervention>
    <intervention id="1-134-000" speaker_id="96685" name="Riikka Manner" is_mep="True" mode="spoken">
      <p sl="fi">Mijnheer de Voorzitter, mevrouw de commissaris, om te beginnen wil ik de heer Cadec bedanken voor dit uitstekende initiatief voor een Atlantische strategie. Het is duidelijk dat wij ook deze Atlantische strategie in de toekomst nodig hebben. Zoals wij in voorgaande interventies hebben gehoord, zal deze strategie een zeer belangrijk afgebakend gebied voor de Europese Unie creëren, een gebied dat kwesties omvat met betrekking tot visserij, vervoer en energie. Ik ben van mening dat we vooral met macroregio’s en macroregionale strategieën ook in de Europese Unie voor deze zaken kunnen strijden en samen kunnen werken.</p>
      <p sl="fi">De Europese Unie steunt al sinds de jaren negentig regionale samenwerking tussen de lidstaten en met derde landen die aan de Europese Unie grenzen, vooral als onderdeel van haar cohesiebeleid en buitenlands beleid. Deze macroregionale strategieën begonnen in feite tijdens het Zweedse voorzitterschap, en ik hoop dat zij in de toekomst ook een meerwaarde met zich meebrengen op het gebied van internationale en interregionale samenwerking.</p>
      <p sl="fi">Zoals gezegd hebben deze macroregionale strategieën veel te bieden, vooral in de vervoers-, bedrijfs en energiesector. Zoals in de ontwerpresolutie staat, is het belangrijk dat de zaken met betrekking tot de Atlantische strategie doorgaan zoals voorheen, dus dat we gebruik maken van de bestaande structuren en financiering. Het is op zich niet nodig om voor deze macroregionale strategie meer structuren te scheppen.</p>
      <p sl="fi">In dit voorbereidende werk moeten we rekening houden met alle regio’s en actoren, zodat we concrete synergie voor de Atlantische regio kunnen creëren.</p>
    </intervention>
    <intervention id="1-135-000" speaker_id="96668" name="Seán Kelly" is_mep="True" mode="spoken">
      <p sl="ga">Mijnheer de Voorzitter, ik wil graag wat zeggen over dit onderwerp dat voor mij van groot belang is, vooral omdat ik uit een land kom dat aan een oceaan ligt, namelijk Ierland.</p>
      <p sl="en">Wij zijn reeds bekend met strategieën voor de Donauregio, de Baltische regio en het Middellandse Zeegebied. Wat dat betreft staat de Atlantische strategie nog in haar kinderschoenen, al heeft zij wel een enorm potentieel, zoals sommige sprekers al aangaven, niet alleen in maritiem opzicht, maar ook ten aanzien van tal van technische aspecten, zoals mijn collega, de heer Millán Mon, reeds noemde.</p>
      <p sl="en">Er zijn twee punten waar ik mij op wil richten: het eerste is het toeristisch potentieel en het andere is energie. 7% van het Ierse toerisme is gericht op de zee. Wij zouden ons tot doel kunnen stellen dit cijfer langs de gehele Atlantische kust, in de vijf landen van de Atlantische boog, in 2020 te verdubbelen.</p>
      <p sl="en">Met name onder jonge mensen is er een groei geweest van activiteiten die worden ontplooid langs de kust of in de kustgebieden, zoals wandelen, duiken, vissen, walvis spotten en surfen. Deze kunnen worden ontwikkeld door middel van een verenigde aanpak, waarbij alle gebieden met elkaar samenwerken, met name ten aanzien van marketing, maar ook bij het verlenen van vergunningen, om zodoende te besparen op de administratieve rompslomp.</p>
      <p sl="en">Wat betreft energie zullen wij in 2050 veel meer hernieuwbare energie moeten hebben dan wij nu hebben. De afgelopen weken zijn wij weer eens getuige geweest van de volatiliteit van de olieprijzen. Dat zal niet veranderen. De Atlantische Oceaan heeft een enorm potentieel voor wind-, golfslag- en getijdenenergie. Momenteel is dat vanwege de kosten wellicht niet mogelijk, maar op termijn, naarmate de techniek zich verder ontwikkelt, zal dat veranderen.</p>
    </intervention>
    <intervention id="1-137-000" speaker_id="96976" name="Luís Paulo Alves" is_mep="True" mode="spoken">
      <p sl="pt">Mijnheer de Voorzitter, voor de Europese Unie als wereldspeler is een strategische visie op de Atlantische regio essentieel, zodat we het volledig potentieel kunnen ontwikkelen van die bevoorrechte grens van de Unie die ons verbindt met belangrijke gebieden in de wereld zoals Noord-Amerika, Zuid-Amerika en heel West-Afrika.</p>
      <p sl="pt">Binnen dat strategisch kader kan een strategie voor de Atlantische regio echt haar volledige potentieel aan toegevoegde waarde ontplooien, zowel voor de regio zelf als voor de hele Europese Unie. Alleen op basis van een kader met een strategische visie waarmee de Atlantische regio centraal wordt gesteld, kunnen we tot een aanpak komen die de regio niet meer als een perifeer gebied ziet maar als een gebied met een centrale positie in de wereld. Een strategie voor de Atlantische regio waarbij de lidstaten en de regio’s participeren, dient ook prioriteit te verlenen aan nieuwe terreinen van innovatie op economisch en wetenschappelijk gebied. Daarbij dient met name gedacht te worden aan nieuwe producten en diensten op het vlak van milieu, hernieuwbare energie en energie uit de zee, mariene biotechnologie en voedingsmiddelen, gezondheid en slimme technologie-intensieve producten en diensten.</p>
    </intervention>
    <intervention id="1-138-000" speaker_id="105192" name="María Irigoyen Pérez" is_mep="True" mode="spoken">
      <p sl="es">Mijnheer de Voorzitter, dit is een cruciaal moment in de opbouw van het toekomstige cohesiebeleid dat, na de inwerkingtreding van het Verdrag van Lissabon, niet alleen gebaseerd is op de economische en sociale aspecten, maar ook op territoriale factoren. Vanuit de territoriale cohesie wordt een harmonieuze ontwikkeling tussen de gebieden nagestreefd, zodat de burgers optimaal kunnen profiteren van hun bijzonderheden.</p>
      <p sl="es">Om die doelstelling te bereiken, is het echter ook noodzakelijk dat er vooruitgang wordt geboekt op het gebied van de samenwerking tussen de regio’s van de Unie die met dezelfde uitdagingen en problemen geconfronteerd worden. Dat is de doelstelling van de EU-strategie voor de Atlantische regio: een gemeenschappelijk perspectief om de gemeenschappelijke uitdagingen aan te gaan waarmee de staten van deze regio geconfronteerd worden, zoals het mariene onderzoek, maritieme bewaking en milieu- en economische uitdagingen. Om onze doelstellingen te verwezenlijken, moeten we uitgaan van een strategische en geïntegreerde benadering die overeenstemt met de Europa 2020-strategie en met het beleid van de Europese Unie voor de periode na 2013, en met name met het regionale en maritieme beleid.</p>
      <p sl="es">Niettemin, dames en heren, is het bovenal noodzakelijk dat die strategie gebaseerd wordt op een hernieuwde governance op meerdere niveaus, die berust op een intensievere deelname van de regionale en de lokale overheden, de lidstaten, de Europese Unie, belanghebbende partijen van de particuliere sector en maatschappelijke organisaties, waaronder interregionale netwerken en organisaties.</p>
    </intervention>
    <intervention id="1-139-000" speaker_id="96902" name="Maria do Céu Patrão Neves" is_mep="True" mode="spoken">
      <p sl="pt">Mijnheer de Voorzitter, commissaris, de strategie van de Europese Unie voor de Atlantische regio vormt een concrete invulling van een fundamentele doelstelling: een geïntegreerde en samenhangende aanpak van de Europese oceanen en zeeën die toegesneden is op de specifieke kenmerken van die wateren. De intercontinentale dimensie, de verscheidenheid van de zeebekkens die deze regio omsluit en het feit dat het om een zeer diepe oceaan gaat, zijn kenmerken waarmee de Atlantische Oceaan zich onderscheidt. Samen met de historische banden tussen de landen en de regio’s die door de oceaan van elkaar zijn gescheiden, zijn dat argumenten die een aparte aanpak van dat gebied rechtvaardigen. Zijn geostrategische ligging op de grens tussen Europa, Afrika en Amerika stelt uitdagingen en biedt kansen voor verschillende soorten maritieme activiteiten, zoals de bescherming en redding van ecosystemen, maritieme veiligheid, studie van klimaatverandering en zekerheid van de voedselbevoorrading en de energievoorziening.</p>
      <p sl="pt">Op de diepe oceaanbodem bevindt zich de grote rijkdom van de Atlantische Oceaan aan natuurlijke, genetische en minerale hulpbronnen. In die context moeten volgens mij, op basis van de strategie van de Europese Unie voor de Atlantische regio, activiteiten voor onderzoek, ontwikkeling en technologische innovatie worden opgezet die kunnen zorgen voor de exploitatie en het duurzaam beheer van die hulpbronnen. In dat verband is het noodzakelijk een Europees observatorium voor de diepzee op te richten in een daarvoor bij uitstek geschikt gebied als de Azoren.</p>
    </intervention>
    <intervention id="1-140-000" speaker_id="28508" name="Alyn Smith" is_mep="True" mode="spoken">
      <p sl="en">Mijnheer de Voorzitter, ik denk dat er een hoop eenstemmigheid bestaat tussen het Parlement en uw bureau, commissaris, over de ontwikkeling van een strategie. Ik geloof dat er brede overeenstemming is over de vraag of wij samen meer kunnen bereiken door een forum te creëren ter aanmoediging van de samenwerking tussen de regio’s, staten en landen van de Atlantische boog, maar ik zou toch voorzichtig willen waarschuwen tegen de neiging om al te snel prioriteiten te stellen, hetgeen een ziekte is waaraan wij in dit Parlement in het bijzonder zeer lijken te lijden. Als wij 300 miljoen doelstellingen willen realiseren, kan het goed gebeuren dat wij helemaal niets bereiken. Daarom zou ik twee specifieke prioriteiten willen uitkiezen, die voor de EU naar mijn mening een echte meerwaarde kunnen hebben.</p>
      <p sl="en">In paragraaf 8 wordt aandacht besteed aan interconnectors voor zee-energie. De Atlantische regio heeft een enorm potentieel voor hernieuwbare energie. Als Schot zeg ik dat wij een flinke bijdrage moeten leveren aan onze doelstellingen inzake klimaatverandering en regionale ontwikkeling. Wij zouden daar een enorme rol bij kunnen spelen. In de paragrafen 9 tot en met 11 wordt gesteld dat zeevervoer ook een zeer belangrijke economische en ecologische output kan hebben.</p>
      <p sl="en">Dit alles is zeer bewonderenswaardig, maar ik hoop niettemin dat de Commissie wat gerichter te werk gaat dan de vele, zij het zeer waardevolle, doelstellingen die wij vanavond in dit Parlement hebben mogen vernemen.</p>
    </intervention>
    <intervention id="1-141-000" speaker_id="96774" name="Jarosław Leszek Wałęsa" is_mep="True" mode="spoken">
      <p sl="pl">Mijnheer de Voorzitter, commissaris, ik wil mijn krachtige steun uitspreken voor alle maatregelen die gericht zijn op de totstandkoming van een expansief beleid voor het beheer van zeegebieden, met inbegrip van de eisen die in de ter tafel liggende resolutie zijn opgenomen en die nu worden besproken.</p>
      <p sl="pl">De Atlantische Oceaan, een gebied dat zich bij uitstek leent voor de dynamische ontwikkeling van het zeevervoer, de visserij, hernieuwbare energiebronnen en wetenschappelijk onderzoek, biedt unieke mogelijkheden voor een efficiënt beheer. Wij moeten hier op een verstandige manier mee omgaan, zonder de belangrijke rol van de Unie als bewaker van het natuurlijke leefmilieu – waar het ecosysteem van de Atlantische Oceaan zonder twijfel deel van uitmaakt – uit het oog te verliezen. Het concentreren van de inspanningen van de Europese Unie op de Atlantische Oceaan ligt in de lijn van onze natuurlijke economische expansie. Door de ontwikkeling van de maritieme vervoerssector zien wij ons als het ware genoodzaakt om werk te maken van een optimale strategie voor de ontwikkeling van het Atlantische gebied, die ook betrekking heeft op de haveninfrastructuur. We mogen niet vergeten dat deze infrastructuur de maritieme poort vormt tot een verenigd Europa.</p>
    </intervention>
    <intervention id="1-142-000" speaker_id="96746" name="Marie-Thérèse Sanchez-Schmid" is_mep="True" mode="spoken">
      <p sl="fr">Mijnheer de Voorzitter, commissaris, dames en heren, aan macroregionale strategieën is sinds 2005, toen het probleem van de Oostzee werd besproken, bijzonder veel aandacht besteed binnen het Europees Parlement.</p>
      <p sl="fr">Ik ben blij dat we, dankzij mijn collega Alain Cadec, vandaag het startschot kunnen geven voor een ambitieuze regionale strategie voor de Atlantische boog. Naast de vele gebieden die coördinatie en samenwerking vereisen en het belang van een geïntegreerde aanpak die ons in staat stelt om regionale problemen op macroregionale schaal aan te pakken, wil ik twee punten benadrukken.</p>
      <p sl="fr">Territoriale samenwerking, doelstelling 3 van het cohesiebeleid, en in het bijzonder de transnationale aspecten ervan, moeten aangewend worden als ondersteuning van deze strategieën door middel van de coördinatie van besprekingen en projectontwikkeling en –beheer.</p>
      <p sl="fr">De lidstaten en de regio’s moeten via hun operationele programma’s worden aangespoord om deel te nemen aan gemeenschappelijk uitgewerkte acties. Zonder echte politieke wil zullen deze strategieën helaas nergens toe leiden. Als Europa niet overladen wil raken met macroregio’s, zullen de territoriale problemen moeten worden aangepakt die niet zomaar zijn opgelost nadat onze grenzen zijn verdwenen.</p>
    </intervention>
    <intervention id="1-143-000" speaker_id="photo_generic" name="Maria Damanaki" is_mep="True" mode="spoken">
      <p sl="en">lid van de Commissie . – Mijnheer de Voorzitter, dit was een zeer interessante discussie, die aantoont dat het initiatief tot dit mondelinge debat ook echt een succes is geweest.</p>
      <p sl="en">Ik zou drie punten willen noemen. Het eerste betreft de maritieme strategie. Een maritieme strategie kan tal van sectoren, acties en gezichtspunten omvatten. Waar moeten wij ons met name op richten? Onze aandacht zal moeten uitgaan naar het bewerkstelligen van koppelingen tussen de verschillende sectoren. Ik zal mijzelf nader verklaren.</p>
      <p sl="en">Wij hebben een ruimte, wij hebben een zeeruimte – een Atlantische zeeruimte. Binnen die ruimte kunnen wij visserij bedrijven, zullen wij het milieu moeten beschermen, kunnen wij het toerisme ontwikkelen, kunnen wij gebruikmaken van vervoer, kunnen wij aquacultuur ontwikkelen, kunnen wij energie opwekken en kunnen wij onderzoek opzetten. Daarom zullen er koppelingen moeten worden gecreëerd tussen al deze sectoren, zodat wij kunnen voorkomen dat er eventuele belangenconflicten ontstaan. Speciale maritieme planning zal derhalve een belangrijk instrument voor ons vormen, en het maritieme toezicht en de maritieme kennis zullen eveneens zeer belangrijke instrumenten zijn.</p>
      <p sl="en">Dit is onze ambitie. Het gaat niet om het creëren van nieuwe structuren – daar sluit ik mij bij aan, wij hebben in het geheel geen behoefte aan nieuwe structuren. Waar wij behoefte aan hebben, zijn de koppelingen tussen de structuren die reeds bestaan. En dat is nu waar het allemaal om gaat: het creëren van koppelingen tussen de bestaande structuren om zodanig tot betere resultaten te komen. Dat is het eerste punt dat ik wilde noemen.</p>
      <p sl="en">Het tweede punt betreft uw opmerkingen over het invoeren van een territoriaal cohesiebeleid. Ik zou u eraan willen herinneren dat er voor een dergelijk macroregionaal beleid een voorstel nodig is. Er zal door de Raad een voorstel moeten worden ingediend bij de Commissie. Wat wij ondertussen hebben, is een voorstel voor een maritieme strategie. Afgelopen juni is hierover een besluit genomen, en wij zijn inmiddels gemachtigd om een maritieme strategie op te stellen. Hier werken wij momenteel aan, en ik hoop dat wij er op deze manier aan kunnen bijdragen dat het vooruitzicht van macroregionale aanpak ter tafel komt.</p>
      <p sl="en">Mijn derde punt betreft de noodzaak van een internationale aanpak. Ja, ik ben het met iedereen eens die erop wees dat er een goede coördinatie moet komen met onze buren aan beide zijden van de Atlantische Oceaan. Wij zullen voorzichtig moeten zijn. Er zal een goed debat moeten plaatsvinden, en wij zullen moeten proberen een gelijk speelveld voor iedereen te creëren, aangezien dit de enige manier is om tot succes te komen.</p>
      <p sl="en">Daarom zou ik de heer Cadec nogmaals willen danken voor zijn initiatief en zou ik u willen geruststellen dat al uw suggesties in beraad worden genomen.</p>
    </intervention>
    <intervention id="1-144-000" speaker_id="1405" name="De Voorzitter" is_mep="True" mode="spoken">
      <p sl="nl">Tot besluit van het debat is er een ontwerpresolutie ingediend, overeenkomstig artikel 115, lid 5, van het Reglement.</p>
      <p sl="nl">Het debat is gesloten.</p>
      <p sl="nl">De stemming vindt woensdag 9 maart 2011 plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-144-500" speaker_id="28117" name="Jim Higgins" is_mep="True" mode="written">
      <p sl="en">Ik verwelkom dit initiatief zeer. Wij moeten zorgen voor een helder omlijnde strategie om deze regio tot bloei te laten komen. De problemen ten aanzien van deze regio en deze gebieden die wij zullen moeten overwinnen, zijn onder meer milieudreigingen (watervervuiling, overstromingen, klimaatverandering), een onaangeroerd scheepvaartpotentieel en een gebrek aan weg- en treinvervoersverbindingen, ontoereikende energieverbindingen, een ongelijke sociaal-economische ontwikkeling, ongecoördineerde onderwijs-, onderzoeks- en innovatiesystemen, en tekortkomingen in de veiligheid en de zekerheid.</p>
    </intervention>
  </section>
  <section id="creitem21" title="21. Spreektijd van één minuut (artikel 150 van het Reglement)">
    <intervention id="1-146-000" speaker_id="1405" name="De Voorzitter" is_mep="True" mode="spoken">
      <p sl="nl">Aan de orde zijn de opmerkingen van één minuut over kwesties van politiek belang.</p>
    </intervention>
    <intervention id="1-147-000" speaker_id="96902" name="Maria do Céu Patrão Neves" is_mep="True" mode="spoken">
      <p sl="pt">Mijnheer de Voorzitter, op 17 februari jongstleden heeft een windhoos in de buurt van Póvoa do Varzim de broeikassen van 50 tuinders getroffen. Volgens berekeningen van de tuinders bedraagt de schade 1,5 miljoen euro. Binnen enkele seconden heeft de windhoos het resultaat van maanden werk en jarenlange investeringen met de grond gelijk gemaakt. De tuinders moeten nieuwe gewassen planten, en het zal nog maanden duren eer ze hun producten kunnen verhandelen. Ook op 27 februari 2010 hadden deze tuinders door noodweer al enorme schade geleden. Toen werd de schade op meer dan 4 miljoen euro geraamd, maar van de kant van de overheid is er tot nu toe nog geen enkele reactie op gekomen.</p>
      <p sl="pt">Cijfers maken duidelijk wat het belang is van de tuinbouw voor de plaatselijke economische bedrijvigheid. In deze regio verkeren 2 000 gezinnen, met in totaal zo’n 5 000 mensen, en 10 000 banen aan directe en indirecte werkgelegenheid in gevaar. Deze extreme weersomstandigheden komen steeds vaker voor en brengen de continuïteit van deze economische activiteit in gevaar. Ongesubsidieerde verzekeringen zijn ontzettend duur, en het afsluiten van een dergelijke verzekering maakt de activiteit onrendabel.</p>
      <p sl="pt">In dit verband acht ik het belangrijk dat de Europese Unie zich buigt over de invoering van een gemeenschappelijke basisverzekering voor alle landbouwers en over de drempels om in aanmerking te komen voor steun uit het Solidariteitsfonds. Het is van levensbelang rekening te houden met de regionale dimensie, want als die dimensie buiten beschouwing blijft, zouden de regio’s die getroffen worden door zeer ernstige rampen uitgesloten kunnen worden van steun uit het fonds. Dat kan namelijk gebeuren als de drempel die geldt voor de desbetreffende lidstaat in zijn geheel niet is bereikt.</p>
    </intervention>
    <intervention id="1-148-000" speaker_id="1405" name="De Voorzitter" is_mep="True" mode="spoken">
      <p sl="nl">Mevrouw Patrão Neves, ik wil alleen maar even zeggen dat u, wanneer u het woord voert, langer lijkt te spreken dan is toegestaan en dat u ook heel snel spreekt, wat een beetje lastig is voor de tolken. Zou u uw betoog wat kernachtiger kunnen maken?</p>
    </intervention>
    <intervention id="1-149-000" speaker_id="96655" name="Monika Smolková" is_mep="True" mode="spoken">
      <p sl="sk">Mijnheer de Voorzitter, vorige week heeft de Slowaakse vicepremier en voormalig eurocommissaris Ján Figeľ in Brussel onderhandeld over de overheveling van financiële middelen, in totaal 350 miljoen euro, uit de operationele programma’s Informatiemaatschappij, onderzoek en ontwikkeling en Onderwijs en sociale insluiting naar het operationele programma Vervoer.</p>
      <p sl="sk">Er moeten inderdaad snelwegen worden gebouwd. Om dezelfde redenen waarom we de Europa 2020-strategie hebben aangenomen, en vooral in deze tijd van crisis, moeten we echter beseffen dat het wegnemen van belemmeringen in de groei van de werkgelegenheid, de bestrijding van nieuwe sociale risico’s en extra aandacht voor onderwijs, wetenschap en onderzoek de basisvoorwaarden zijn voor economische groei.</p>
      <p sl="sk">Voor de overheveling van de financiële middelen is toestemming nodig van alle commissarissen. Ik ben ervan overtuigd, evenals Slowaakse leraren, wetenschappers en andere Slowaakse burgers die tegen deze overheveling van financiële middelen zijn, dat de individuele commissarissen zullen opkomen voor werkgelegenheid, onderwijs, wetenschap en onderzoek, waar met die 350 miljoen euro enorme vooruitgang kan worden geboekt, terwijl ze in het vervoer slechts 11 kilometer snelweg zouden opleveren, hoe nodig die ook zijn.</p>
    </intervention>
    <intervention id="1-150-000" speaker_id="97203" name="Ramon Tremosa i Balcells" is_mep="True" mode="spoken">
      <p sl="en">Mijnheer de Voorzitter, vorige maand is de Catalaanse publieke zender (TV3) in Valencia uit de lucht gehaald door de regionale overheid van Valencia. Deze maatregel is niet alleen in strijd met de Europese richtsnoeren inzake taalkundige verscheidenheid, het Handvest voor de regionale of minderheidstalen en de Spaanse grondwet, maar het sluiten van de Catalaanse zender betekent tevens een directe aanval op de culturele broederschap die de Catalanen en Valencianen verenigt op basis van een gemeenschappelijke taal.</p>
      <p sl="en">De regionale Valenciaanse overheid legt nu verbodssancties op aan de private vereniging Acció Cultural del País Valencià, die twintig jaar geleden de tv-herhalingen heeft ingesteld, en dwingt haar te stoppen met haar activiteiten.</p>
      <p sl="en">Ik zou er tevens op willen wijzen dat een wetgevingsinitiatief van de bevolking ten gunste van ontvangst van de Catalaanse zender is ingediend bij het Spaanse parlement, gesteund door 615 000 burgers. De socialistische Spaanse regering zou hier rekening mee moeten houden, maar tot op heden is er nog niets gebeurd.</p>
    </intervention>
    <intervention id="1-151-000" speaker_id="96909" name="Michail Tremopoulos" is_mep="True" mode="spoken">
      <p sl="el">Mijnheer de Voorzitter, collega's, de Europese Commissie en de rest van het steunmechanisme in Griekenland hebben onlangs bekendgemaakt dat de Griekse regering heeft toegezegd uit de verkoop van eigendom van de overheid tot 2015 vijftig miljard euro bijeen te brengen.</p>
      <p sl="el">De vertegenwoordiger van de Commissie, de heer Deroose, heeft verklaard dat de werkelijke inzet van de Griekse economie de totale privatisering van het eigendom van de overheid is. Het eigendom van de overheid in Griekenland is echter niet allemaal hetzelfde: commercieel eigendom, zoals gebouwen die geen publieke functie hebben, is één ding, maar een abrupte verandering van het gebruik van land ten koste van het milieu is iets heel anders, omdat hierdoor vrije ruimte wordt bedreigd, zoals de voormalige luchthaven van Athene, ruimte die ervoor bestemd is om het tekort aan groen in de grote steden te compenseren, die over minder dan drie vierkante meter groen per inwoner beschikken, terwijl het Europese gemiddelde tien vierkante meter per inwoner is.</p>
      <p sl="el">Er worden ook gebieden van vitaal ecologisch belang bedreigd, zoals de Nestosdelta, waar reeds toeristische voorzieningen van honderden hectares zijn gepland. Dergelijke veranderingen van gebruik, die vitale ecologische functies opofferen, vormen het tegendeel van elke definitie van duurzame ontwikkeling. Crisis en schuld nemen het recht van de komende generaties op een vitale natuurlijke omgeving en mogelijkheden voor leefbare steden niet weg.</p>
    </intervention>
    <intervention id="1-153-000" speaker_id="96800" name="Marek Henryk Migalski" is_mep="True" mode="spoken">
      <p sl="pl">Mijnheer de Voorzitter, ik betreur ten zeerste dat de heer McMillan-Scott de vergadering niet meer leidt. Ik heb immers een verzoek voor hem met betrekking tot de mensenrechten, een onderwerp dat hem na aan het hart ligt. Zoals u allemaal weet, werd er na de verkiezingen in Wit-Rusland op 19 december laatstleden een groot aantal arrestaties verricht. Het feit dat hierbij alle kandidaten werden aangehouden die het in de strijd om het presidentschap tegen de heer Loekasjenko opnamen, maakt de situatie des te vreemder. Op 19 februari werd Ales Michalevitsj, een van de tegenkandidaten, vrijgelaten. De man heeft bevestigd dat hij in de gevangenis gefolterd werd. Ik zal u de beschrijving van de folterpraktijken besparen, maar ik kan u zeggen dat de heer Michalevitsj verschrikkelijk is behandeld. Met het oog hierop en in het licht van de resolutie die wij deze week over de kwestie zullen aannemen, roep ik alle Parlementsleden en met name de heer McMillan-Scott, die de rechten van de mens hoog in het vaandel heeft, op om onze stem in deze kwestie ondubbelzinnig en luid te laten horen en om te eisen dat er een einde wordt gemaakt aan deze schandelijke praktijken. Ik dank u.</p>
    </intervention>
    <intervention id="1-154-000" speaker_id="4346" name="De Voorzitter" is_mep="True" mode="spoken">
      <p sl="nl">Dank u wel, mijnheer Migalski. Mijnheer McMillan-Scott heeft vanaf het spreekgestoelte naar u geluisterd, maar wij zijn allemaal zeer geïnteresseerd in mensenrechten.</p>
      <p sl="nl">U hebt het over marteling gehad, en ik kan u verzekeren dat degene die nu op de voorzittersstoel zit, waarvan ooit de vingernagels uitgetrokken zijn, ook zeer geïnteresseerd is in mensenrechtenkwesties, omdat we situaties zoals u beschrijft zelf hebben kunnen ervaren, en ik zou dan ook willen zeggen dat dit onderwerp op onze warme belangstelling kan rekenen.</p>
    </intervention>
    <intervention id="1-155-000" speaker_id="28406" name="Miguel Portas" is_mep="True" mode="spoken">
      <p sl="pt">Mijnheer de Voorzitter, het begon begin dit jaar met een liedje waarin onze dwaze wereld aan de kaak werd gesteld, een wereld waarin je moet studeren om slaaf te worden. Binnen enkele uren werd dit liedje in mijn land een hymne. Vervolgens hebben vier jongeren via Facebook een protest georganiseerd waarmee zij, en ik citeer “de werklozen, de vermomde slaven, werknemers voor onderaannemers, werknemers met tijdelijke arbeidscontracten, mensen met onregelmatig werk, stagiaires en mensen die werkervaring opdoen” wilden samenbrengen. Dat zijn in mijn land de generaties die schulden maken om te studeren, bijna betalen om te mogen werken en van 500 euro per maand moeten zien rond te komen.</p>
      <p sl="pt">Al meer dan 40 000 mensen hebben via internet hun adhesie betuigd met deze demonstratie die aanstaande zaterdag wordt gehouden. Het is een goede zaak dat dit Europa van de elite luistert naar het protest van degenen die niet meer bang zijn en het stilzwijgen hebben verbroken; zij zijn de onzekere positie die wij hen hebben opgelegd beu. Zoals het liedje luidt: “zij zijn de generatie die het zat is” En zij hebben meer dan gelijk.</p>
    </intervention>
    <intervention id="1-156-000" speaker_id="99416" name="Nikolaos Salavrakos" is_mep="True" mode="spoken">
      <p sl="el">Mijnheer de Voorzitter, ik wil het hebben over de kwestie Libië. De opstand in dit land, naar het voorbeeld van Tunesië en Egypte, is bloediger en voltrekt zich dramatisch. Op het eerste gezicht zijn de reacties van het volk tegen het regime spontaan en ideologisch niet-gebonden. Zij richten zich tegen een regime met een duidelijk onvermogen om chronische problemen op het vlak van ontwikkeling en elementaire sociale rechtvaardigheid op te lossen. Europa heeft grote belangen in dit gebied. In Libië zijn tientallen Europese ondernemingen actief, Britse, Italiaanse, Franse en vele grote Griekse bedrijven, terwijl het land de derde olieproducent van Afrika is. De instabiliteit maakt de markten bang, en de olieprijzen zijn reeds uitzonderlijk gestegen.</p>
      <p sl="el">Ik ben van mening dat Europa onder de huidige omstandigheden bijzondere aandacht moet schenken aan, ten eerste, de toename van de vluchtelingenstroom, zowel uit Libië als uit heel Noord-Afrika, en, ten tweede, aan de consequenties van de omslag in alle Europese begrotingen en het verergeren van de economische crisis.</p>
      <p sl="el">Bovendien moeten de oorzaken worden geëvalueerd en maatregelen worden getroffen voor wat zich in Europa afspeelt; wij moeten met name werk en een toekomstperspectief geven aan de jongeren, omdat de jongeren in de islamitische wereld geen hoop hadden en daarom deden zij wat zij hebben gedaan, en wij zullen zien wat hier gebeurt.</p>
    </intervention>
    <intervention id="1-157-000" speaker_id="96845" name="Corneliu Vadim Tudor" is_mep="True" mode="spoken">
      <p sl="ro">Mijnheer de Voorzitter, in de afgelopen dagen heeft de Roemeense regeringspartij een absurde beslissing genomen. Zij heeft namelijk gestemd voor euthanasie, het doden van zwerfhonden. Ik roep de Europese Volkspartij op, die is gebaseerd op christendemocratische beginselen, om er bij hun collega's van de Democratisch-Liberale Partij in Roemenië op aan te dringen niet het bloed van onschuldige wezens aan hun handen te krijgen. Jezus Christus hield van dieren: “Ik wens genade, geen offers” zei de Heiland. Ik doe ook een oproep aan de andere collega's: u hebt vrijwel allen ten minste één hond thuis, waar u veel van houdt.</p>
      <p sl="ro">Roemenië keert helaas terug naar het duister van de middeleeuwen, naar barbarij. Het regime van Băsescu past vandaag euthanasie op honden toe, en morgen zijn de mensen aan de beurt. Het doden van honden is ook een lucratieve zaak voor de maffia. Help voorkomen dat Roemenië verandert in het Oeganda van Idi Amin. Wat de redenen ook mogen zijn, er zijn vreedzame en beschaafde oplossingen beschikbaar, en in de loop der geschiedenis heeft misdaad nooit iets opgelost.</p>
    </intervention>
    <intervention id="1-158-000" speaker_id="25704" name="Eleni Theocharous" is_mep="True" mode="spoken">
      <p sl="el">Mijnheer de Voorzitter, mevrouw de commissaris, collega's, de aandacht van ons allen is de laatste tijd gericht op de volksopstanden in Noord-Afrika. Wij moeten echter niet de opstand van de Turks-Cyprioten in het bezette Cyprus over het hoofd zien. Deze opstand is van bijzondere betekenis, en zij die alsmaar beweren dat we de stem van de Turks-Cyprioten niet horen, kunnen nu echt de stem van de Turks-Cyprioten horen.</p>
      <p sl="el">De Turks-Cyprioten zijn in opstand gekomen tegen de economische malaise die de Turkse bezetting hen heeft gebracht, tegen de aanwezigheid van kolonisten die de bevolkingssamenstelling verandert en ertoe leidt dat de Turks-Cyprioten vertrekken, tegen het offensief van de islam met de bouw van honderden moskeeën en het sturen van religieuze leiders naar het bezette Cyprus door Erdoğan. De Turks-Cyprioten strijden onder de vlag van de Republiek Cyprus voor hun overleving.</p>
      <p sl="el">De Turks-Cyprioten hebben 'nee' gezegd tegen het plan Annan, zij zijn het niet die voor het plan-Annan hebben gestemd, dat Cyprus definitief in tweeën deelde. Daarom ben ik van mening dat wij onze oren moeten openen en moeten luisteren naar de protesten van mijn landgenoten, de Turks-Cyprioten.</p>
    </intervention>
    <intervention id="1-159-000" speaker_id="96890" name="Mario Pirillo" is_mep="True" mode="spoken">
      <p sl="it">Mijnheer de Voorzitter, dames en heren, de situatie van de visserij op blauwvintonijn in de Middellandse Zee berokkent de vissers nog steeds enorme schade. De Italiaanse regering steunt de besluiten van de regionale visserijorganisatie ICCAT en heeft alleen de blauwvintonijnquota voor commerciële vissersvaartuigen verlaagd, terwijl de quota voor de sportvisserij in feite zijn verhoogd. Dat is een absurde maatregel die alleen maar nadelig uitpakt voor vissers die toch al moeilijke tijden doormaken.</p>
      <p sl="it">In dit verband wil ik wijzen op de negatieve effecten voor de sector van het uitblijven van een besluit om ontheffing te verlenen voor de vangst van jonge ansjovis en sardijn. Commissaris Damanaki, die hier vandaag aanwezig is, heeft de komende dagen overleg over dit probleem. Ik hoop dat de commissaris na dat overleg in ieder geval toestemming zal geven voor het hervatten van de vangst van die jonge vis in bepaalde districten, waaronder Schiavonea en Corigliano Calabro in Calabrië, en de mogelijkheid openlaat om de maatregel in 2012 te herzien.</p>
    </intervention>
    <intervention id="1-160-000" speaker_id="97086" name="Sonia Alfano" is_mep="True" mode="spoken">
      <p sl="it">Mijnheer de Voorzitter, dames en heren, ik meen dat de gebeurtenissen in het Midden-Oosten de Europese instellingen hebben doen inzien dat we niet langer de schending van grondrechten en nationale grondwetten kunnen blijven negeren. Ook deze keer moet ik tot mijn spijt een schandalig initiatief van de meerderheid die in Italië regeert melden. Dat initiatief heeft tot doel Berlusconi te beschermen tegen rechtszaken die net tegen hem zijn aangespannen en waarin hij beschuldigd wordt van zeer ernstige misdrijven als machtsmisbruik en het bevorderen van de prostitutie van minderjarigen.</p>
      <p sl="it">De regerende Italiaanse meerderheid vraagt aan het Constitutionele Hof een besluit te nemen over de rechtbank die Berlusconi zou moeten berechten. Het Hof zal ongetwijfeld het verzoek verwerpen Berlusconi te laten berechten door een rechter die op persoonlijke basis is gekozen. Wij mogen echter niet langer de zoveelste aanval van Berlusconi op de Italiaanse democratie en op de onafhankelijkheid van de Italiaanse rechterlijke macht negeren.</p>
      <p sl="it">Veel collega’s hebben al een verzoekschrift ondertekend waarmee we als leden van het Europees Parlement een krachtig signaal kunnen geven aan het Italiaanse volk. Mijnheer de Voorzitter, er is ook sprake van een merkwaardige samenloop van omstandigheden. Terwijl Berlusconi al jaren de rechterlijke macht aanvalt, komt de Italiaanse minister van Justitie, Alfano, gewoon naar Straatsburg om een plan toe te lichten om de rechtsbedeling in Italië efficiënter te maken. Hij heeft echter helemaal geen tijd kunnen vrijmaken voor een ontmoeting met het Europees Parlement. Is de minister soms bevreesd lastige vragen van volksvertegenwoordigers te moeten beantwoorden over de Italiaanse rechterlijke macht en de manier waarop gepoogd wordt de onafhankelijkheid ervan aan te tasten?</p>
    </intervention>
    <intervention id="1-161-000" speaker_id="28323" name="Oldřich Vlasák" is_mep="True" mode="spoken">
      <p sl="cs">Mijnheer de Voorzitter, ik zou graag hier in dit Europees Parlement willen wijzen op het vonnis van het Europees Hof van Justitie C-236/09 van vorige week, op basis waarvan het vanaf 21 december volgend jaar niet meer mogelijk is om verzekeringsnemers te onderscheiden naar geslacht. De EU-richtlijn, of beter gezegd de interpretatie daarvan, gaat veel en veel te ver en vormt een verachting van de natuurwetten. Ook zal deze de verzekeringssector hard treffen. De richtlijn is even onlogisch als een verbod voor verzekeraars om bij de berekening van de premie voor non-life verzekeringen te bekijken of een gebouw op een heuvel of juist in een overstromingsgebied ligt, of om rekening te houden met het feit dat de ene automobilist regelmatig bij aanrijdingen betrokken is en de andere juist niet. Dat in de ontwikkelde samenlevingen het sterftecijfer onder de mannelijke populatie gedurende vrijwel de gehele leeftijdsspanne hoger is dan onder de vrouwelijke - en niet zo 'n beetje ook - is niet alleen onder demografen bekend. Vrouwen worden veelal 10% ouder. Zo worden in de Tsjechische Republiek mannen tegenwoordig gemiddeld 73 jaar en vrouwen gemiddeld 80 jaar oud. Als een dergelijke waarheid wordt ontkend en Brussel de verzekeringsmaatschappijen verbiedt om onderscheid te maken tussen mannelijke en vrouwelijke verzekeringsnemers, dan druist dit regelrecht in tegen de meest basale regels van het verzekeringswezen. Sterker nog, een hele groep verzekeringsnemers wordt zo gediscrimineerd. Het resultaat is dat vrouwen hogere premies zullen moeten betalen en dat mannen lagere pensioenen krijgen.</p>
    </intervention>
    <intervention id="1-162-000" speaker_id="96706" name="João Ferreira" is_mep="True" mode="spoken">
      <p sl="pt">Mijnheer de Voorzitter, met de dag verergeren de sociale gevolgen van het zogenaamde bezuinigingsbeleid. De financiële sector en de grote bedrijven blijven kolossale winsten boeken, terwijl de onhoudbare afpersing van nationale middelen door de betaalde rente op de staatsschuld van landen als Portugal doorgaat. In dit verband moeten we de vraag stellen hoe lang de leiders van deze Europese Unie de strop zullen blijven aanhalen. Nu hebben ze het zogenaamde concurrentiepact voorgesteld. Daarin worden nog meer aanvallen gedaan op lonen en sociale rechten, wordt de pensioenleeftijd verhoogd en worden banen in toenemende mate onzeker. De heersers willen deze maatregelen via het economisch bestuur doordrukken tegen de wil van het volk.</p>
      <p sl="pt">De strijd van de arbeiders gaat echter door en wordt in heel Europa heviger. Dat bewijst dat de achteruitgang van de beschaving geen onomkeerbare weg is; er is een andere weg mogelijk, en die dienen we in te slaan. Vanaf deze plek willen wij nogmaals de arbeiders prijzen voor hun moed en vastberadenheid. De talloze acties, stakingen, protesten en demonstraties − in het bijzonder de demonstratie van het vakverbond CGTP op 19 maart aanstaande in Portugal − waarmee zij strijd voeren, zijn redenen voor hoop en vertrouwen op een betere toekomst.</p>
    </intervention>
    <intervention id="1-163-000" speaker_id="97016" name="Angelika Werthmann" is_mep="True" mode="spoken">
      <p sl="en">Mijnheer de Voorzitter, de leefomstandigheden van de Cyprioten in het noordelijke gedeelte van Cyprus, het gedeelte dat is bezet door het leger van Turkije, een kandidaat-lidstaat, zijn ondraaglijk. Wij zien bijvoorbeeld voortdurende schendingen van de mensenrechten. Turkije zet een deel van zijn bevolking over naar dit deel van Cyprus en is daarom verantwoordelijk voor een ingrijpende demografische verandering. De Turkse Cyprioten zijn reeds een minderheid in hun thuisland, en veel van de oorspronkelijke plaatsnamen zijn veranderd.</p>
      <p sl="en">De afgelopen weken hebben er twee demonstraties plaatsgevonden. In reactie op de demonstratie in januari zijn de Turkse Cyprioten verbaal vernederd door Turkije en heeft de laatste zijn ambassadeur in het noordelijke gedeelte van Cyprus vervangen teneinde een gouverneur aan te stellen. Mijnheer de Voorzitter, ik vraag u derhalve passende maatregelen te treffen voordat een deel van het Europese grondgebied verloren gaat aan Turkije, en om te zorgen dat de heer Elcil, secretaris-generaal van de vakbond KTOS, veilig is in zijn thuisland.</p>
    </intervention>
    <intervention id="1-164-000" speaker_id="97011" name="Georgios Koumoutsakos" is_mep="True" mode="spoken">
      <p sl="el">Mijnheer de Voorzitter, enkele uren geleden heeft ratingbureau Moody´s de Griekse economie weer afgewaardeerd. Ik behoor tot de partij die de oppositie vormt in Griekenland en ik moet u zeggen dat wij stevige kritiek hebben op het economische beleid van de Griekse regering. Maar deze beslissing van het bureau Moody´s is volkomen onterecht. Ze vindt precies één dag plaats vóór de verkoop van Griekse staatsobligaties met een looptijd van zes maanden, cruciaal voor Griekenland, en enkele dagen vóór de beslissende bijeenkomsten van de Europese Raad op 11 en 25 maart, waarop bijzonder zwaarwegende beslissingen zullen worden genomen.</p>
      <p sl="el">Niet alleen Griekenland heeft onder deze arbitraire beslissingen van ratingbureaus te lijden. Het functioneren van deze ratingbureaus moet aan regels worden onderworpen. En aangezien ik het woord heb, wil ik ook nog iets zeggen over de bijeenkomsten van de Raad in maart: maart is voor de eurozone en de Europese Unie in haar geheel cruciaal. Een mislukking zou een groot probleem betekenen voor de Unie. Deze mislukking zal door toedoen van de markten op een totale nederlaag uitlopen en dit moeten wij voorkomen; er is geen tijd te verliezen.</p>
    </intervention>
    <intervention id="1-165-000" speaker_id="96859" name="Ioan Enciu" is_mep="True" mode="spoken">
      <p sl="ro">Mijnheer de Voorzitter, naar aanleiding van een bericht van de NGO Coalition for Structural Funds wil ik de aandacht van de Europese instellingen vestigen op het zeer slechte beheer van de structuurfondsen in Roemenië, met name in het sectorale operationele programma voor personeel. De Roemeense regering en de premier persoonlijk hebben zich verplicht om de absorptie van deze fondsen te verbeteren. Helaas zijn de resultaten vrijwel nul. De Roemeense beheerautoriteit voor structuurfondsen verleent niet alleen geen steun aan de begunstigden van de middelen, maar creëert zelf moeilijkheden voor het verkrijgen van toegang tot de fondsen.</p>
      <p sl="ro">De lijst van ongeregeldheden is eindeloos. Van onterechte wijzigingen in subsidieovereenkomsten tot buitensporige vertragingen van betalingen en het toewijzen van niet-transparante middelen op basis van politieke banden. Ik wil van deze gelegenheid gebruik maken om de Europese Commissie op te roepen urgent maatregelen te nemen en controle uit te oefenen op de activiteiten van de instellingen in Roemenië die EU-fondsen beheren. Alleen externe interventie kan een einde maken aan het misbruik dat voortdurend en op alle niveaus plaatsvindt door vertegenwoordigers van de huidige machthebbers, over wie constant klachten komen van degenen die van de middelen zouden moeten profiteren en van NGO's.</p>
    </intervention>
    <intervention id="1-166-000" speaker_id="2125" name="Pat the Cope Gallagher" is_mep="True" mode="spoken">
      <p sl="en">Mijnheer de Voorzitter, het Internationaal Fonds voor Ierland heeft een belangrijke rol gespeeld bij de vrede en verzoening in mijn land.</p>
      <p sl="en">Sinds zijn instelling in 1986 heeft het fonds meer dan 838 miljoen euro beschikbaar gesteld aan een breed scala van projecten in zowel Noord-Ierland als de aangrenzende graafschappen. Het fonds ondersteunt nog altijd projecten in de economisch achtergestelde regio’s. Vorige week wees het een bedrag van 9,8 miljoen euro toe aan onderwijs- en gemeenschapsinitiatieven in Noord-Ierland en de aangrenzende graafschappen Donegal, Monaghan en Sligo.</p>
      <p sl="en">Op het moment is er echter behoorlijke onzekerheid over de toekomst. Het Amerikaanse Huis van Afgevaardigden heeft het fonds recentelijk opgenomen in een algehele bezuiniging op de Amerikaanse begroting voor buitenlandse activiteiten. Ik ga ervan uit dat onze nieuwe premier, onze “taoiseach”, de zaak zal aankaarten als hij op bezoek is in Washington om “Saint Patrick’s Day” te vieren.</p>
      <p sl="ga">De Europese Unie heeft, net als de Ierse en Britse regering, verklaard voorstander te zijn van de verlenging van het programma van het Fonds. En hoewel de steun die de Verenigde Staten aan het fonds verlenen van essentieel belang is, hebben de Europese Unie en de Ierse en Britse regeringen geen reden om te stoppen met het aanbieden van financiële middelen aan het fonds op beperkte en gerichte basis.</p>
    </intervention>
    <intervention id="1-168-000" speaker_id="28372" name="Ryszard Czarnecki" is_mep="True" mode="spoken">
      <p sl="pl">Mijnheer de Voorzitter, afgelopen zondag zijn er in Litouwen lokale verkiezingen gehouden. De groepering die de Poolse nationale minderheid in dit land vertegenwoordigt, heeft daarbij een groot succes geboekt, ondanks het feit dat Poolse burgers in Litouwen al jarenlang regelmatig het slachtoffer zijn van discriminatie. Helaas hebben zij het land dat de Sovjet-Russische autoriteiten hun een halve eeuw geleden hebben afgenomen, niet teruggekregen. Er zijn voor de Poolse minderheid in Litouwen nauwelijks mogelijkheden om nationaal onderwijs te volgen. Namen van Poolse burgers worden met opzet fout geschreven: het gebruik van de Poolse spelling is niet toegelaten. Ondanks de geldende EU-normen en de voorschriften van de Raad van Europa, mogen Polen geen Poolse plaats- en straatnaamborden ophangen. Ik roep het Europees Parlement op om de kwestie van de Polen in Litouwen op de politieke agenda te plaatsen, aangezien er sprake is van een ernstig geval van discriminatie ten aanzien van mijn landgenoten die in dit land wonen. Tot slot wil ik nogmaals benadrukken dat de bovengenoemde praktijken in strijd zijn met onze Europese normen.</p>
    </intervention>
    <intervention id="1-169-000" speaker_id="28407" name="Willy Meyer" is_mep="True" mode="spoken">
      <p sl="es">Mijnheer de Voorzitter, ik wil blijk geven van het ongenoegen van mijn fractie over het besluit dat de Raad met spoed genomen heeft om de huidige Visserijovereenkomst van de Europese Unie met het Koninkrijk Marokko met nog een jaar te verlengen, op voorstel van de Commissie.</p>
      <p sl="es">Wij zijn hier niet blij mee omdat deze overeenkomst nog steeds de wateren van het niet-autonome grondgebied van de Westelijke Sahara omvat. Zoals wij allemaal weten, is dit gebied een van de weinige grondgebieden in Afrika die nog niet gedekoloniseerd zijn, en heeft die dekolonisatie de steun van de Verenigde Naties. Het gaat om wateren die niet van Marokko zijn – zij komen dit land niet toe –, en de Europese Unie zou deze wateren van de Westelijke Sahara dan ook niet moeten opnemen in de overeenkomst.</p>
      <p sl="es">Uitspraken van internationale gerechtshoven zeggen hetzelfde, en vooral het internationaal recht, in dezen bij uitstek bevoegd, stelt dat deze wateren Marokko niet toebehoren. De juridische diensten van dit Huis zelf hebben hun bedenkingen aangegeven, omdat de winsten van de vorige visserijovereenkomst niet aan de Saharaanse bevolking ten goede zijn gekomen. Vanuit wettelijk standpunt zijn wij dan ook duidelijk tegen dit besluit gekant.</p>
      <p sl="es">Ik denk, dames en heren, dat we bijzonder voorzichtig moeten zijn, gelet op de ervaringen in Tunesië, Egypte en Libië, en dat de Europese Unie zich veel krachtiger zou moeten opstellen als zij eist dat het internationaal recht wordt nageleefd.</p>
    </intervention>
    <intervention id="1-170-000" speaker_id="96974" name="Nuno Teixeira" is_mep="True" mode="spoken">
      <p sl="pt">Mijnheer de Voorzitter, commissaris, binnenkort moet het Europees Parlement zich uitspreken over de herziening van het POSEI-programma. Dat programma werd ingevoerd om ultraperifere regio’s te helpen het hoofd te bieden aan problemen in verband met hun verafgelegen positie en hun eilandstatus. Deze hervorming is ook noodzakelijk om het programma aan te passen aan de nieuwe juridische werkelijkheid die gecreëerd is met het Verdrag van Lissabon, maar is vooral nodig om te zorgen voor een flexibeler toepassing van de regels van het programma.</p>
      <p sl="pt">Het Verdrag van Lissabon erkent de nadelen en de beperkingen van de ultraperifere regio’s. Dat is precies de reden waarom de bestaande regeling aangepast en geactualiseerd dient te worden. Daarbij dienen we rekening te houden met de uitdagingen voor de ultraperifere regio’s, zowel wat betreft de dimensie als de inhoud. In het concrete geval van Madeira heb ik het dan over de noodzaak de belemmeringen voor de export en het vervoer van verwerkte producten weg te nemen. De ontwikkeling en de groei van de agro-industriële sector worden door die belemmeringen in sterke mate beperkt. Ik vraag speciale aandacht voor de bananenteelt die wordt bedreigd door de geleidelijke opening van markten voor derde landen, maar ik denk ook aan de wijnbouw en de zuivelproductie. De territoriale samenhang heeft de harmonieuze ontwikkeling van de regio’s van de Europese Unie tot doel, en daaraan dient ook de herziening van het POSEI-programma een bijdrage te leveren.</p>
    </intervention>
    <intervention id="1-171-000" speaker_id="28497" name="Gerard Batten" is_mep="True" mode="spoken">
      <p sl="en">Mijnheer de Voorzitter, ik zou u iets willen zeggen over de laatste ontwikkelingen ten aanzien van het Europees arrestatiebevel.</p>
      <p sl="en">Tal van mensen zijn reeds uitgeleverd zonder dat er echt bewijs tegen hen bestaat. Sterker nog, de rechtbanken staan machteloos en kunnen het bewijs niet beoordelen, laat staan een onrechtvaardige uitlevering verhinderen. Nu is er weer een nieuw staaltje hiervan. Een van mijn kiezers, de heer Miguel-Ángel Meizoso, staat op het punt uitgeleverd te worden aan Spanje, niet voor een misdrijf waarvan hij wordt beschuldigd, maar om een onderzoek te ondergaan naar een misdrijf waarvan wordt beweerd dat hij dit in de toekomst zou kunnen besluiten te plegen. Het leven van de heer Meizoso, die al twintig jaar in Londen woont, kan nu elk moment overhoop worden gehaald omwille van de gril van een onderzoeksrechter die een strafbaar feit onderzoekt dat nog niet eens heeft plaatsgevonden. Mocht er nog twijfel bestaan, dan zal ik iedereen graag nader inlichten over deze zaak.</p>
      <p sl="en">Wanneer gaat het Parlement de onrechtvaardigheden die plaatsvinden in naam van het Europees arrestatiebevel eindelijk onder ogen zien, en wanneer opent het het debat hierover?</p>
    </intervention>
    <intervention id="1-172-000" speaker_id="96651" name="Eduard Kukan" is_mep="True" mode="spoken">
      <p sl="sk">Mijnheer de Voorzitter, de Europese Unie moet zo snel mogelijk een principieel standpunt innemen tegenover Wit-Rusland. We kunnen geen contact onderhouden met een regime dat er politieke gevangenen op nahoudt en waar burgers en de media geen vrijheid van meningsuiting hebben.</p>
      <p sl="sk">De situatie na de verkiezingen laat zien dat de macht van Loekasjenko niet onbeperkt is. De Europese Unie zou daarvan gebruik moeten maken en het land moeten helpen het juk van het autoritaire regime van zich af te schudden. De postcommunistische landen dragen hierin extra verantwoordelijkheid vanwege hun ervaring met soortgelijke regimes als in Wit-Rusland.</p>
      <p sl="sk">Ons standpunt moet daarom principieel zijn en gestoeld zijn op normen en waarden. De Europese Unie moet ook stappen ondernemen om de verantwoordelijken voor de verkiezingsfraude te isoleren, het contact met hooggeplaatste regeringsfunctionarissen te verbreken en hun activa te bevriezen.</p>
      <p sl="sk">Aan de andere kant moeten we de kring van vrienden uitbreiden die de in de Europese Unie gebruikelijke normen en waarden onderschrijven. We moeten zo snel mogelijk een alternatief bieden voor de huidige ontwikkeling, vanuit de overtuiging dat een land met een autoritair regime in Europa geen toekomst heeft.</p>
    </intervention>
    <intervention id="1-173-000" speaker_id="101580" name="Constance Le Grip" is_mep="True" mode="spoken">
      <p sl="fr">Mijnheer de Voorzitter, commissaris, ik wil mijn minuut wijden aan het convergentie- en concurrentiepact. Over een paar dagen, op 11 maart, vindt de Top eurozone plaats, en ik denk dat het belangrijk is om nog eens te benadrukken dat het idee van een convergentie- en concurrentiepact op zich goed en zeer wenselijk is.</p>
      <p sl="fr">Even voor de duidelijkheid: het is duidelijk – voor mij althans – dat het concurrentiepact in de versie zoals die momenteel besproken en onderhandeld wordt en in overweging wordt genomen niet het zoveelste document of een simpele opsomming van goede bedoelingen is waar nooit iets mee gedaan zal worden. Het laat zien dat wij oprecht van plan zijn om de economische pijler van onze monetaire unie naar een hoger plan te brengen.</p>
      <p sl="fr">Het zal een grote stap vooruit betekenen naar een grotere convergentie tussen de economieën in de eurozone en naar een hoger niveau van politieke coördinatie, vooral voor zaken die onder de bevoegdheid van de lidstaten vallen als deze belangrijk zijn om ons concurrentievermogen te vergroten. De intensiteit van de wereldwijde economische strijd zorgt ervoor dat het van essentieel belang is dat wij het concurrentievermogen van onze regio van de wereld vergroten. Dat houdt in dat we overheidsschulden feller moeten bestrijden, onze munt moeten stabiliseren en onze economische, sociale en fiscale stelsels beter op elkaar moeten afstemmen.</p>
      <p sl="fr">De intergouvernementele methode is de laatste tijd behoorlijk onder vuur genomen en vergeleken met de communautaire methode. Ik vind deze debatten nogal vruchteloos en zie er het nut niet zo van in; ze staan in elk geval mijlenver van de zorgen van onze medeburgers af. Net als president Van Rompuy vind ik dat we een Europese aanpak of helemaal geen aanpak moeten hanteren.</p>
    </intervention>
    <intervention id="1-174-000" speaker_id="23787" name="Czesław Adam Siekierski" is_mep="True" mode="spoken">
      <p sl="pl">Mijnheer de Voorzitter, ik denk dat er sprake is van een unieke samenloop van omstandigheden, want ik wil het over precies hetzelfde onderwerp hebben. Het zogeheten 'concurrentiepact' heeft tot doel de economieën in de eurozone dichter bij elkaar te brengen door middel van ingrijpende structurele hervormingen. De belangrijkste doelstelling bestaat in het bevorderen van het concurrentievermogen van de eurozone en het vergroten van het internationale vertrouwen in deze zone. Hoewel in het pact enkele nuttige doelstellingen zijn opgenomen, onder andere met betrekking tot het wegwerken van de overheidsschulden en het hervormen van de pensioenstelsels, moeten we ons bewust zijn van de gevaren die aan dit pact verbonden zijn. Allereerst vormt de wijze waarop dit initiatief werd aangekondigd, zonder voorafgaand overleg met de regeringen van de overige lidstaten, een gevaarlijk precedent. In feite wordt op deze manier het stereotype beeld bestendigd van de stille Frans-Duitse tandem die over de belangrijkste EU-kwesties beslist zonder de andere partners om hun mening te vragen. Ten tweede wordt het project in een groot aantal landen beschouwd als een zoveelste poging om een Europa met twee snelheden te creëren, waarvan de kern wordt gevormd door de landen met de meest concurrerende economieën. Het is een feit dat de initiatiefnemers van het pact ook landen van buiten de eurozone hebben uitgenodigd om aan het initiatief deel te nemen, maar het is zonneklaar dat dit een louter tactische zet was. Gezien de steeds sterkere protectionistische neigingen in tal van landen van de eurozone kunnen we aannemen dat de invoering van de strenge eisen van het pact tot gevolg zal hebben dat de eurozone uitgroeit tot een bedreiging voor, of een beperking van, de gemeenschappelijke EU-markt. Ik dank u zeer.</p>
    </intervention>
    <intervention id="1-175-000" speaker_id="4346" name="De Voorzitter" is_mep="True" mode="spoken">
      <p sl="nl">Hiermee is dit onderdeel beëindigd.</p>
    </intervention>
  </section>
  <section id="creitem22" title="22. Algemene productveiligheid en markttoezicht (korte presentatie)">
    <intervention id="1-177-000" speaker_id="4346" name="De Voorzitter" is_mep="True" mode="spoken">
      <p sl="nl">Aan de orde is het verslag (A7-0033/2011) van Christel Schaldemose, namens de Commissie interne markt en consumentenbescherming, over de herziening van de richtlijn inzake algemene productveiligheid en markttoezicht (2010/2085(INI)).</p>
    </intervention>
    <intervention id="1-178-000" speaker_id="37312" name="Christel Schaldemose" is_mep="True" mode="spoken" role="rapporteur">
      <p sl="da">Mijnheer de Voorzitter, goedenavond aan alle collega’s die hier nog steeds aanwezig zijn. Ik zal enkele woorden wijden aan het verslag dat we in de Commissie interne markt en consumentenbescherming hebben opgesteld. We hebben ervoor gekozen dit een verslag over de herziening van de richtlijn inzake algemene productveiligheid en markttoezicht te noemen.</p>
      <p sl="da">De reden waarom we dit initiatiefverslag hebben opgesteld, is dat de Commissie zal beginnen met een herziening van de richtlijn inzake algemene productveiligheid, en dit was daarom een goede aanleiding voor ons in de Commissie interne markt en consumentenbescherming om onze aanbevelingen ten aanzien van de inhoud van de herziene richtlijn inzake algemene productveiligheid naar voren te brengen. We hebben ervoor gekozen ons verslag in twee delen op te delen. We presenteren een aantal aanbevelingen met betrekking tot wat er met het markttoezicht in het algemeen moet gebeuren, maar natuurlijk leggen we ook enkele zeer concrete aanbevelingen voor met betrekking tot de inhoud van een herziening van de richtlijn inzake algemene productveiligheid.</p>
      <p sl="da">In de eerste plaats is het vermeldenswaard dat, toen de richtlijn inzake algemene productveiligheid enkele jaren geleden werd aangenomen, dit een mijlpaal was voor de productveiligheid in de EU. Bovendien is de richtlijn nog steeds goed, maar is er behoefte aan verbeteringen. Het feitelijke probleem dat we op dit moment hebben, is dat het markttoezicht niet doeltreffend genoeg is om te garanderen dat de producten op de interne markt veilig genoeg zijn. In de Commissie interne markt en consumentenbescherming bevelen we daarom aan dat bijzondere aandacht wordt besteed aan de versterking van het markttoezicht in de EU. Nu is het zo dat in een tijd van crisis helaas het risico bestaat dat de lidstaten minder in plaats van meer middelen beschikbaar stellen voor het waarborgen van markttoezicht. Dit is zeer problematisch, niet alleen voor consumenten; het is in feite even belangrijk voor de bedrijven die zich aan de regels houden die op onze interne markt gelden.</p>
      <p sl="da">In verband met het opstellen van dit verslag heb ik gesproken met een groot aantal bedrijven op de interne markt, waarvan er vele zeggen dat ze nooit hebben meegemaakt dat er controle, marktcontrole of markttoezicht werd uitgevoerd op de producten op de interne markt waar zij zich mee bezighouden. Dit is natuurlijk problematisch, omdat een correct functionerende marktcontrole voor bedrijven wil zeggen dat ze er ook zeker van kunnen zijn dat er een redelijk concurrentieniveau is, met andere woorden dat zij die vals spelen daadwerkelijk worden gepakt en zij die een fatsoenlijk en veilig product maken de mogelijkheid hebben om dit op de interne markt te brengen. Daarom is het markttoezicht van doorslaggevend belang, niet alleen voor bedrijven, maar natuurlijk ook voor de consument. De concrete voorstellen die we hebben voor de herziening van de richtlijn inzake algemene productveiligheid zijn uiteraard in hoge mate gericht op consumenten.</p>
      <p sl="da">Wij zijn van mening dat het van enorm belang is om de traceerbaarheid van producten op de interne markt te versterken. De traceerbaarheid van producten is van cruciaal belang om producten sneller te kunnen terugroepen. We zijn ook van mening dat er in het algemeen behoefte aan is dat de lidstaten optreden en sneller optreden wanneer we constateren dat er gevaarlijke of problematische producten op de interne markt zijn gebracht. Daarnaast zijn we van oordeel dat er met name gekeken moet worden naar producten die uit derde landen afkomstig zijn, met andere woorden landen buiten de EU. Er komt een toenemend aantal producten op de interne markt. We moeten waarborgen dat zij daadwerkelijk voldoen aan de regels die op de interne markt gelden.</p>
      <p sl="da">Om te garanderen dat we een meer doelgerichte wetgeving creëren, stellen wij in het verslag daarnaast voor dat er een verplichte registratie van ongevallen op EU-niveau wordt ingevoerd, zodat we er op een meer doelgerichte manier achter kunnen komen op welke gebieden er behoefte is aan wetgeving, op basis van de soorten ongevallen die met producten op de interne markt gebeuren. Op deze manier kunnen we nauwkeurigere en doelgerichtere wetgeving opstellen om de veiligheid van producten op dit gebied te garanderen waar er behoefte aan is, zonder de bedrijven te belasten die volledig deugdelijke producten maken.</p>
      <p sl="da">We zijn ook van mening dat we moeten kijken naar de producten die via het internet worden verkocht. We weten dat er op dit gebied problemen zijn. In ieder geval beklagen velen zich erover dat de producten die via het internet worden verhandeld niet aan dezelfde veiligheidsregels voldoen als de producten die op de normale markt worden verkocht. We zijn natuurlijk ook van mening dat er in het algemeen behoefte is aan een goede dialoog met de douane-autoriteiten, onder andere om ervoor te zorgen dat er betere en veiligere goederen op de interne markt komen.</p>
      <p sl="da">Tot slot wil ik zeggen dat ik natuurlijk zelf ook had gehoopt dat we misschien meer aandacht hadden kunnen besteden aan hoe we onze kinderen op de interne markt kunnen beschermen, maar daarvoor was geen steun binnen de Commissie interne markt en consumentenbescherming. Dit betekent dat we geen bijzonder beschermingsmechanismen voor kinderen zullen creëren, maar alleen in het algemeen onze productveiligheid zullen versterken.</p>
      <p sl="da">Ik wil afsluiten met de Commissie te zeggen dat er naar onze mening duidelijk behoefte is aan een herziening van de richtlijn inzake algemene productveiligheid. We zijn van mening dat het markttoezicht moet worden versterkt. We zijn van mening dat er behoefte is aan een samenhangend markttoezicht op de interne markt, zodat we geen opsplitsing tussen verschillende wetgevingsteksten hebben. We zijn van mening dat er behoefte is aan één samenhangende paraplu om meer markttoezicht te garanderen. Daarbij gaat het er heel banaal om dat consumenten vertrouwen moeten kunnen hebben in de producten op de interne markt en dat bedrijven eerlijke en gelijke mededingingsvoorwaarden op de interne markt moeten hebben.</p>
    </intervention>
    <intervention id="1-179-000" speaker_id="96775" name="Lara Comi" is_mep="True" mode="spoken">
      <p sl="it">Mijnheer de Voorzitter, dames en heren, ik wil mevrouw Schaldemose complimenteren met de constructieve en vruchtbare samenwerking die we met haar hebben gehad.</p>
      <p sl="it">Ik zou hier willen wijzen op een voorstel dat ik in het advies van de Commissie industrie, onderzoek en energie heb opgenomen. De rapporteur was het eens met dat voorstel en heeft het daarom overgenomen in haar verslag. Ook vanaf deze plek wil ik mevrouw Schaldemose daarvoor bedanken. Het gaat om het verzoek aan de Europese Commissie om de effecten te beoordelen van het gebruik van nieuwe technologieën en materialen, zoals micro- en RFID-chips, voor een betere productidentificatie die kosteneffectief is en de veiligheid van de consument garandeert.</p>
      <p sl="it">Dat zou kunnen zorgen voor een volledige traceerbaarheid, daar de consument dan op de hoogte kan zijn van alle aspecten van het product. Hij zou op de hoogte kunnen zijn van de verschillende verwerkingsfases, de herkomst van de materialen en de identiteit van degenen die verantwoordelijk zijn. Bovendien zouden we niet langer op zoek hoeven te gaan naar een criterium voor het bepalen van de oorsprong van een product en het land waar het gemaakt is (“made in”). Juist vanwege dat probleem waren we tot de conclusie gekomen dat de consument wordt misleid als op een product “made in France” staat als slechts de laatste bewerking in dat land heeft plaatsgehad.</p>
      <p sl="it">Daarom vraag ik de commissaris met klem gevolg te geven aan dit verzoek van het Europees Parlement, dat ongetwijfeld namens de Europese burgers en consumenten spreekt.</p>
    </intervention>
    <intervention id="1-180-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Mijnheer de Voorzitter, mijn gelukwensen aan onze collega met dit verslag. Ik wil haar danken voor het accepteren van onze amendementen in de Commissie industrie, onderzoek en energie. Hierbij wil ik wijzen op het belang van Europese normen die het inkoopproces vereenvoudigen, of dat nu op traditionele of elektronische wijze gebeurt, en die zorgen dat productveiligheidsvoorschriften worden gerespecteerd.</p>
      <p sl="ro">We hebben de Commissie en alle belanghebbenden opgeroepen ervoor te zorgen dat het Europees normalisatiestelsel financieel houdbaar is, onder meer via publiek-private partnerschappen en via meerjarige financiële programmering, wat essentieel is om de efficiëntie en doeltreffendheid ervan te waarborgen. We hebben ook de nadruk gelegd op de behoefte aan stabiliteit en vereenvoudiging van Europese normen en een kortere tijdsspanne om normen te ontwikkelen. We hebben de nationale normalisatie-instanties opgeroepen om de normen te vereenvoudigen door minder referenties naar andere normen te gebruiken en door gebruiksvriendelijke richtsnoeren op te stellen.</p>
    </intervention>
    <intervention id="1-181-000" speaker_id="4466" name="Ilda Figueiredo" is_mep="True" mode="spoken">
      <p sl="pt">Mijnheer de Voorzitter, het is uiterst belangrijk dat er bij regelgeving voor productveiligheid niet alleen veel aandacht is voor de bescherming van de productie, maar ook voor de bescherming van de consument. Vereenvoudiging van regelgeving en termijnen mag de waarborgen die de consument nodig heeft niet in gevaar brengen. Bovendien mogen we bij regelgeving voor productveiligheid de ingevoerde producten niet vergeten, net zo min als het zeer belangrijke punt van de bescherming van “made in”. Daarom hopen we dat de Commissie rekening houdt met deze elementen in het verslag, met inbegrip van de concrete bijdragen van de Commissie industrie, onderzoek en energie die door de rapporteur zijn aanvaard. Hopelijk kunnen we zo enkele stappen vooruit zetten bij de bescherming van de veiligheid van producten, producenten en consumenten.</p>
    </intervention>
    <intervention id="1-182-000" speaker_id="96981" name="Franz Obermayr" is_mep="True" mode="spoken">
      <p sl="de">Mijnheer de Voorzitter, in het verslag wordt vermeld dat er onmiskenbaar vooruitgang is geboekt, maar het is zorgelijk dat ondanks de richtlijn inzake algemene productveiligheid, ondanks de richtlijn betreffende de veiligheid van speelgoed en ondanks RAPEX circa zestig procent van de producten waarover aangifte werd gedaan uit China kwam en het merendeel van de gevaarlijke producten van een markt afkomstig is die niet door de EU kan worden gecontroleerd. Ik hoop dat het nieuwe RAPEX-systeem deze problemen zal verhelpen.</p>
      <p sl="de">Het is vooral schokkend dat ongeveer een kwart van de gevaarlijke producten producten voor kinderen betreft: poppen, waterpistolen, kinderbestek, kinderzitjes – zo blijkt uit de RAPEX-meldingen van de afgelopen week. De EU reageert hier veel te langzaam. Zo werd het gebruik van bisfenol bij de productie van zuigflessen voor zuigelingen nu pas verboden, maar is de schadelijke werking van deze stof al een jaar bekend. In een vraag aan de Commissie heb ik hierop gewezen. Bovendien zijn kankerverwekkende producten in de richtlijn betreffende de veiligheid van speelgoed nog steeds niet verboden. Tot slot moeten gevaarlijke producten sneller en efficiënter worden teruggeroepen en moet de traceerbaarheid van de ondernemingen in de bevoorradingsketen duidelijk worden verbeterd.</p>
    </intervention>
    <intervention id="1-183-000" speaker_id="28352" name="Zuzana Roithová" is_mep="True" mode="spoken">
      <p sl="cs">Mijnheer de Voorzitter, we zijn hier in dit Parlement al geruime tijd op zoek naar instrumenten waarmee de almaar groeiende toevloed van steeds gevaarlijkere producten op de markt doeltreffender kan worden bestreden. Net als de auteur van het verslag ben ik van mening dat de wetgeving op dit vlak aan wijziging toe is, en wel om een betere onderlinge samenhang aan te brengen tussen de maatregelen, bijvoorbeeld coördinatie van de strafrechtelijke vervolging op het niveau van de lidstaten. Tevens ben ik voorstander van verplichte invoering van risicoanalyses en verplichte publicatie daarvan voorafgaand aan het opstarten van de productie van nieuwe producten. Aangezien het leeuwendeel van de gevaarlijke producten afkomstig is uit derde landen, acht ik het van cruciaal belang dat deze verplichting wordt opgenomen in internationale handelsovereenkomsten. Daarna pas kan deze verplichting worden opgelegd aan Europese producenten. Ook de overige voorstellen hebben mijn steun, en ik zou mijn grote waardering willen uitspreken voor het uitstekende verslag van mevrouw Schaldemose.</p>
    </intervention>
    <intervention id="1-184-000" speaker_id="28130" name="Åsa Westlund" is_mep="True" mode="spoken">
      <p sl="sv">Mijnheer de Voorzitter, ik wil mevrouw Schaldemose bedanken voor een uitstekend verslag. Ik wil verder benadrukken dat er meer middelen nodig zijn en meer steekproeven om de productveiligheid te controleren. Als consumenten vernemen we constant in de krant en via andere media dat consumentenorganisaties tests hebben uitgevoerd en altijd producten hebben gevonden die niet aan de eisen voldoen. Dat ondermijnt het vertrouwen van de consument en kan soms levensgevaarlijk zijn, met name voor kinderen voor wie het uitermate belangrijk is dat de producten die in de winkel worden verkocht, veilig zijn voor gebruik.</p>
      <p sl="sv">Datgene wat volgens mij misschien het belangrijkste is, is de gebrekkige chemische veiligheid. Veel producten bevatten momenteel chemische stoffen die in de EU al verboden zijn. Voor de individuele consument is het bijzonder moeilijk om dat aan het product te zien. De lidstaten moeten in dat verband krachtdadig optreden en meer samenwerken om die producten van de markt te halen en spelers ervan te weerhouden om producten op de markt te brengen die gevaarlijke chemische stoffen bevatten.</p>
    </intervention>
    <intervention id="1-185-000" speaker_id="photo_generic" name="Maria Damanaki" is_mep="True" mode="spoken">
      <p sl="en">lid van de Commissie. – Mijnheer de Voorzitter, dit was een zeer interessante discussie over deze kwestie op het niveau van de lidstaten, waarvan bijna alle vertegenwoordigers – ik kan dit niet onvermeld laten – vrouwen waren.</p>
      <p sl="en">Staat u mij toe namens de Commissie het Parlement te feliciteren met zijn resolutie over de herziening van de richtlijn inzake algemene productveiligheid en markttoezicht. De Commissie verwelkomt de resolutie en waardeert de hoge kwaliteit van de inhoud zeer.</p>
      <p sl="en">De conclusies van de resolutie weerspiegelen de intenties van de Commissie over hoe de regelgeving inzake de algemene productveiligheid in de EU moet worden herzien. Wij hebben een helder en effectief kader voor markttoezicht nodig. Wij hebben een kader nodig dat een goed werkende interne markt met veilige producten waarborgt. De Commissie heeft reeds uitgebreid overleg gepleegd met een breed scala aan belanghebbenden om te bepalen hoe dit doel het best kan worden bereikt.</p>
      <p sl="en">Om tot een coherente oplossing te komen die meerdere sectoren beslaat, zijn vicevoorzitter Tajani en commissaris Dalli overeengekomen samen te werken ten aanzien van de consolidatie van de EU-regelgeving inzake markttoezicht. De Commissie is vastbesloten ervoor te zorgen dat zowel consumenten als bedrijven de vruchten plukken van een interne EU-markt met veilige producten. Daarom moeten wij de bestaande EU-regels inzake productveiligheid verduidelijken en bijwerken teneinde de bescherming van de gezondheid en veiligheid van de consument te verbeteren.</p>
      <p sl="en">Wij zullen rekening moeten houden met onze financieringsmogelijkheden en marges, en wij zullen tevens de vaardigheden van de lidstaten moeten respecteren, maar de regels zullen moeten garanderen dat nieuw opkomende risico’s effectief worden blootgelegd en dat daar adequaat op wordt gereageerd – en ik ben het met u eens dat er aan de mondiale leveringsketens nieuwe risico’s kleven. Ook onderschrijf ik het standpunt van het Parlement dat speciale aandacht moet uitgaan naar kinderproducten.</p>
      <p sl="en">Tegelijkertijd moet de herziening zorgen voor een gelijk speelveld voor alle EU-marktdeelnemers en moeten onnodige administratieve kosten worden teruggebracht. Wij moeten nu met name kunnen zorgen voor de consistentie tussen de regelgeving inzake algemene productveiligheid zoals vastgelegd in de richtlijn inzake algemene productveiligheid en de regels die zijn opgenomen in het “goederenpakket” van 2008. Er moeten daarom duidelijke productveiligheidsverplichtingen voor marktdeelnemers worden ingesteld. De huidige mechanismen voor de samenwerking en coördinatie tussen de lidstaten op het vlak van markttoezicht moeten eveneens worden verbeterd.</p>
      <p sl="en">Tot slot moet het functioneren van het systeem voor snelle waarschuwing voor non-foodproducten – RAPEX – worden verbeterd. Dit systeem is van groot belang en wordt reeds gebruikt bij onze samenwerking met China en overige landen, maar wij moeten het echt zien te verbeteren, willen wij de hier genoemde problemen het hoofd bieden.</p>
      <p sl="en">Vicevoorzitter Tajani en commissaris Dalli zijn van plan een gezamenlijk voorstel in te dienen voor een enkel en coherent EU-kader voor markttoezicht. Ik zou het Parlement willen bedanken voor deze zeer goede resolutie.</p>
    </intervention>
    <intervention id="1-186-000" speaker_id="4346" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt op dinsdag 8 maart 2011 om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-186-500" speaker_id="102886" name="Ildikó Gáll-Pelcz" is_mep="True" mode="written">
      <p sl="hu">De samenwerking tussen de overheidsinstanties die verantwoordelijk zijn voor de uitvoering van de regels op het gebied van consumentenbescherming en productveiligheid is cruciaal voor de werking van de interne markt. Het markttoezicht en het snelle waarschuwingssysteem RAPEX moeten verder worden ontwikkeld, en de experts in Hongarije besteden speciale aandacht aan het uit de handel nemen van gevaarlijke producten. Mijns inziens is een sterkere consumentendimensie nodig om versnippering van de interne markt in te dammen, zodat de detailhandelsmarkten beter functioneren en consumenten betere beslissingen kunnen nemen. Dit alles kan een belangrijke rol spelen bij het waarborgen van de meest fundamentele Europese waarden, zoals integriteit, openheid, solidariteit en transparantie. Ik ben van mening dat steeds intensievere samenwerking tussen de lidstaten ook van groot belang kan zijn om het markttoezichtsysteem effectief te laten functioneren. Voor de coherentie is een uniforme manier van interpreteren en optreden bij de markttoezichtautoriteiten onontbeerlijk. De autoriteiten moeten de samenwerking op hoog niveau als prioriteitsdoel zien, niet alleen met partnerautoriteiten in eigen land, maar ook met de andere lidstaten. De afgelopen periode zijn er in dit kader bijvoorbeeld ook in mijn land diverse samenwerkingsverdragen gesloten of hernieuwd. In deze verdragen komt nadrukkelijk de kwestie van samenwerking op het gebied van markttoezicht naar voren. Samenvattend moeten we dus niet alleen met woorden, maar ook met daden aan onze burgers de toegevoegde waarde van Europa tonen, en hun laten zien dat de Europese Unie in het tijdperk van globalisering belangrijker is dan ooit.</p>
    </intervention>
  </section>
  <section id="creitem23" title="23. Aanpak van de H1N1-griepuitbraak (korte presentatie)">
    <intervention id="1-188-000" speaker_id="4346" name="De Voorzitter" is_mep="True" mode="spoken">
      <p sl="nl">Aan de orde is het verslag (A7-0035/2011) van Michèle Rivasi, namens de Commissie milieubeheer, volksgezondheid en voedselveiligheid, over de evaluatie van de aanpak van de H1N1-griepuitbraak in 2009-2010 in de EU (2010/2153(INI)).</p>
    </intervention>
    <intervention id="1-189-000" speaker_id="96743" name="Michèle Rivasi" is_mep="True" mode="spoken" role="rapporteur">
      <p sl="fr">Mijnheer de Voorzitter, we weten allemaal nog dat de H1N1-griep groot nieuws was in 2009. De eerste gevallen deden zich bijna twee jaar geleden voor – op 25 maart 2009 –, en de WHO kondigde op 11 juni 2009 een alarmniveau 6 af.</p>
      <p sl="fr">Het maximale alarmniveau dat door de WHO werd afgekondigd, leidde tot een reeks maatregelen in Europa, met inbegrip van inentingscampagnes in verschillende lidstaten die niet alleen heel kostbaar waren, maar vooral ook overschat werden in verhouding tot de gekende ernst van het virus die, zoals de WHO in mei 2009 liet weten, matig was.</p>
      <p sl="fr">Wat de ernst ervan betreft, had deze griep eind april 2010 ongeveer 2 900 sterfgevallen veroorzaakt in Europa, een veel lager sterftecijfer dan dat van de seizoensgriep, waaraan naar schatting jaarlijks 40 000 tot 220 000 mensen sterven, afhankelijk van het jaar.</p>
      <p sl="fr">Intussen waren de geschatte kosten volgens het laatste verslag van de Rekenkamer opgelopen tot bijna 1,3 miljard EUR in het Verenigd Koninkrijk en meer dan 700 miljoen EUR in Frankrijk.</p>
      <p sl="fr">In de evaluatie van de aanpak van de H1N1-griepuitbraak komt naar voren dat de Europese Unie en de lidstaten niet in verhouding tot de ernst van de situatie hebben gehandeld. Mijn collega’s – die ik wil bedanken voor hun amendementen – en ik hebben daarom geprobeerd om een constructief verslag op te stellen waarin getracht wordt om het vertrouwen dat de Europese burgers hebben in hun zorginstellingen te herstellen.</p>
      <p sl="fr">Dit verslag is opgebouwd rondom drie hoofdpunten: samenwerking, transparantie en onafhankelijkheid.</p>
      <p sl="fr">Wat betreft de samenwerking willen we de nadruk leggen op het belang van coherentie, doeltreffendheid, autonomie en flexibiliteit. De toekomstige preventieplannen voor griepepidemieën moeten bijvoorbeeld opnieuw worden bezien om ze coherenter en doeltreffender te maken en om ze voldoende autonoom en flexibel te maken, opdat zij zo snel mogelijk kunnen worden afgestemd op de laatst beschikbare gegevens. Een dergelijke flexibiliteit had onze staatskassen een hoop onnodige uitgaven kunnen besparen. Tegelijkertijd is het belangrijk om de taken en verantwoordelijkheden te verduidelijken van de belangrijkste actoren voor het beheer van gevaren voor de gezondheid. De definitie van pandemie moet worden herzien om niet alleen rekening te houden met het criterium van de geografische verspreiding, maar ook met de ernst ervan. Overigens heeft de WHO ons laten weten dat zij hiermee bezig is. Het gezamenlijk aanschaffen van vaccins is een mogelijkheid, maar alleen op voorwaarde dat de fabrikanten verantwoordelijk blijven voor de kwaliteit, veiligheid en doeltreffendheid van hun producten. Er is geen sprake van dat regeringen verantwoordelijk moeten worden gesteld voor de bijwerkingen van vaccins die geacht worden veilig te zijn.</p>
      <p sl="fr">Wat betreft onafhankelijkheid heeft de versnelde vergunningsprocedure de aandacht gevestigd op het probleem van het gebrek aan beschikbare wetenschappelijke gegevens. Onafhankelijk van de farmaceutische bedrijven moeten studies naar vaccins en antivirale geneesmiddelen worden uitgevoerd.</p>
      <p sl="fr">Op het gebied van transparantie is er volledige transparantie nodig met betrekking tot de beoordeling van geneesmiddelen die worden ingezet voor noodsituaties op het gebied van gezondheid, met volledige toegang tot de beschikbare klinische studies. Alle belangenverklaringen van deskundigen die belast zijn met de beoordeling moeten openbaar worden gemaakt. Ik vind één ding jammer: ik had graag gezien dat zij gecontroleerd zouden worden door de agentschappen die deze deskundigen in dienst nemen, maar dit amendement is niet aangenomen.</p>
      <p sl="fr">Tot slot wil ik de gevallen van narcolepsie benadrukken die zich in Finland en Zweden bij kinderen hebben voorgedaan na een injectie met H1N1-antigriepvaccins van GSK. Hier moeten wij aandacht aan besteden.</p>
      <p sl="fr">In eerste instantie maakt dit ons duidelijk dat er nog altijd grijze gebieden zijn, zowel wat betreft de werkelijke giftigheid van de vaccins en de hulpstoffen, als de mogelijke risico’s die nog niet bekend zijn bij de fabrikanten zelf. Finland heeft het gebruik van dit vaccin uitgesteld totdat er meer over bekend is. Dat is niet het standpunt van het Europees Geneesmiddelenbureau (EMA), dat heeft besloten om te wachten totdat er meer informatie beschikbaar is alvorens een advies uit te geven om het gebruik van dit vaccin te beperken. Ik zou graag zien dat de Commissie hetzelfde standpunt als Finland inneemt. Het is tijd dat het voorzorgsprincipe voordeel brengt aan de patiënten in plaats van aan de bedrijven.</p>
    </intervention>
    <intervention id="1-190-000" speaker_id="96914" name="Anne Delvaux" is_mep="True" mode="spoken">
      <p sl="fr">Mijnheer de Voorzitter, zijn wij er in Europa klaar voor om het hoofd te bieden aan een pandemie? Het antwoord is ja, maar er is een MAAR. Het verhaal rond de H1N1-griepepidemie in 2009–2010 heeft ons laten zien dat elke lidstaat op eigen houtje heeft gehandeld, met bijzonder weinig coherentie of zelfs solidariteit.</p>
      <p sl="fr">Als schaduwrapporteur in deze zaak denk ik dat het nodig was om deze waarnemingen te doen, maar vooral om verder te gaan, om constructief te zijn en concrete stappen te nemen voor onze burgers die, het moet gezegd worden, en dit is volgens mij een van de meest kwalijke gevolgen, ongetwijfeld een beetje van hun vertrouwen in volksgezondheidsboodschappen zijn kwijtgeraakt.</p>
      <p sl="fr">In het verslag van mevrouw Rivasi, waarover we morgen gaan stemmen, wordt rekening gehouden met deze fundamentele prioriteiten. Dat zijn onder meer de systematische versterking van de samenwerking tussen lidstaten, een betere coördinatie met de Europese gezondheidsinstellingen, verduidelijking van de taken van Europese structuren voor het beheer van gevaren voor de gezondheid, en een beoordeling van de vaccinatie- en communicatiestrategieën die in de lidstaten worden gehanteerd.</p>
      <p sl="fr">Het is daarom een goed verslag, en daarmee feliciteer ik de rapporteur, maar we moeten er natuurlijk voor zorgen dat er wel iets mee gedaan wordt. Dat is de verantwoordelijkheid van onze lidstaten, die de meeste bevoegdheden hebben op dit gebied en dus een serieuze verantwoordelijkheid hebben te nemen ten aanzien van onze burgers.</p>
    </intervention>
    <intervention id="1-191-000" speaker_id="23808" name="Csaba Sándor Tabajdi" is_mep="True" mode="spoken">
      <p sl="hu">Mijnheer de Voorzitter, tijdens de wereldwijde griepepidemie van 2009 waren de lidstaten van de Europese Unie zeer goed voorbereid. Aan de andere kant ben ik het roerend eens met de spreker voor mij: er vond geen enkel overleg plaats tussen de lidstaten. Daarom kon het gebeuren dat in mijn land de toenmalige socialistische regering succesvol optrad tegen de epidemie en er toch een storm losbrak in de binnenlandse politiek. Er bestaat echter geen links of rechts H1N1-virus; hiertegen moeten we gezamenlijk optreden. Ik ben het volledig eens met het verslag waarin wordt gezegd dat de lidstaten de aanschaf van vaccins op elkaar af moeten stemmen, informatie moeten uitwisselen en zorgen voor een grotere mate van transparantie. We moeten gegevens uitwisselen, niet alleen met betrekking tot de geografische verspreiding van de epidemie, maar ook over de ernst ervan en het sterftepercentage. Als dat lukt, kunnen we in de toekomst wezenlijke vooruitgang boeken en …</p>
      <a text="(Spreker wordt door de Voorzitter onderbroken)"/>
    </intervention>
    <intervention id="1-192-000" speaker_id="96944" name="Marina Yannakoudakis" is_mep="True" mode="spoken">
      <p sl="en">Mijnheer de Voorzitter, ruim een jaar geleden kwam een groep bestaande uit Parlementsleden, de rapporteur en ikzelf in Brussel bijeen voor een informele bijeenkomst met een gezamenlijk doel, namelijk om iets te doen aan H1N1.</p>
      <p sl="en">Naarmate de bijeenkomst vorderde, werd het mij duidelijk dat onze doelstellingen gelijk waren en dat alleen onze benaderingen verschilden. Het initiatiefverslag van het Parlement vormde een kans voor het Parlement om positieve actie te ondernemen ter voorbereiding op een epidemie. Ik ben bang dat het een gemiste kans is.</p>
      <p sl="en">Er zijn tal van punten in dit verslag waarvan de waarde te betwijfelen valt. Er wordt een rol voor het ECDC voorgesteld die niet haalbaar is, en dit zou kunnen leiden tot een vals gevoel van veiligheid. Wat nodig was, was een benadering op basis van de lessen die wij hebben geleerd, en een basis om van daaruit verder te gaan. Wat wij kregen, is ten dele een verslag waarin van alles en iedereen aan de schandpaal wordt genageld, en ik ben bang dat wij zo veel van de belanghebbenden van ons vervreemden. Wat wij kregen, is een verslag dat vooral politiek, en niet zo zeer praktisch is.</p>
    </intervention>
    <intervention id="1-193-000" speaker_id="96706" name="João Ferreira" is_mep="True" mode="spoken">
      <p sl="pt">Mijnheer de Voorzitter, een van de lessen die we moeten trekken uit de aanpak van de H1N1-griep vormt de erkenning van de noodzaak dat landen moeten beschikken over openbare gezondheidsstelsels en voorlichtingsdiensten voor de volksgezondheid die op een breed terrein werkzaam kunnen zijn. Daarbij denk ik aan de beoordeling van informatie betreffende aanbevolen geneesmiddelen voor sanitaire noodsituaties, met name pandemieën, en het opzetten en evalueren van wetenschappelijke studies, die onafhankelijk zijn van de farmaceutische industrie, met betrekking tot de doeltreffendheid, veiligheid en risico-batenverhouding van de vaccins en antivirale geneesmiddelen en de verschillende aanbevolen doelgroepen. Ook de versterking van de capaciteit voor het beheer en het anticiperen van risico’s, onderzoek en ontwikkeling op deze gebieden en preventieve volksgezondheidsmaatregelen zijn belangrijk. Tot slot is het belangrijk de samenwerking tussen de nationale diensten en tussen de nationale diensten en belangrijke internationale en regionale organisaties te versterken.</p>
    </intervention>
    <intervention id="1-194-000" speaker_id="96654" name="Jaroslav Paška" is_mep="True" mode="spoken">
      <p sl="sk">Mijnheer de Voorzitter, in april 2009 werd in Mexico melding gemaakt van het eerste geval van varkensgriep bij de mens. Twee maanden later kondigde de Wereldgezondheidsorganisatie (WHO) het pandemiealarm af.</p>
      <p sl="sk">De rampscenario’s die werden gepresenteerd door gezondheidsautoriteiten waaronder de Wereldgezondheidsorganisatie en het Europees Centrum voor ziektepreventie en –bestrijding (ECDC) hebben ertoe geleid dat landen onderling gingen wedijveren om zo veel mogelijk vaccins te bemachtigen om hun burgers te beschermen.</p>
      <p sl="sk">In overeenstemming met de aanbevelingen van de WHO en het ECDC heeft ook Slowakije meer dan een miljoen vaccins gekocht, die begin 2010 werden geleverd. Toen het hoofd van de Slowaakse volksgezondheidsdienst de burgers echter opriep voor inenting werd hij uitgelachen; niemand geloofde hem. Ze geloofden hem niet, en ook onze gerespecteerde volksgezondheidsdienst, het ECDC, geloofden ze niet. Op dat moment wist iedereen al dat het H1N1-virus niet zo bedreigend was als het aanvankelijk leek. Alleen de WHO en het ECDC bleven koppig zwijgen.</p>
      <p sl="sk">Geen herbeoordeling van de situatie, geen aanvullende aanbevelingen, gewoon niets …</p>
      <a text="(Spreker wordt door de Voorzitter onderbroken)"/>
    </intervention>
    <intervention id="1-195-000" speaker_id="23894" name="Anna Záborská" is_mep="True" mode="spoken">
      <p sl="sk">Mijnheer de Voorzitter, ik wil mevrouw Rivasi graag bedanken voor haar uitputtende verslag. Ze heeft de vinger gelegd op de zwakke plekken van de systemen van de gezondheidszorg, niet alleen op Europees niveau, maar ook wereldwijd.</p>
      <p sl="sk">Het verslag bevat een lange lijst van maatregelen die moeten worden genomen om herhaling van de situatie uit 2009-2010 te voorkomen. Wat er is gebeurd met de afkondiging van het pandemiealarm voor de H1N1-griep is een schandaal.</p>
      <p sl="sk">De lidstaten van de Europese Unie, waaronder Slowakije, hebben miljoenen euro’s verspild om hun burgers te beschermen tegen een niet-bestaand gevaar. Het zou interessant zijn te onderzoeken wie hiervan heeft geprofiteerd en wie de verantwoordelijkheid voor de ontstane situatie op zich zal nemen.</p>
      <p sl="sk">Het enige wat ik miste in het voorliggende verslag is een voorstel om persoonlijke verantwoordelijkheid in te voeren in het gezondheidszorgstelsel. Afschuiving van verantwoordelijkheid is weliswaar niet dodelijk, maar verspreidt zich nog sneller dan griep.</p>
    </intervention>
    <intervention id="1-196-000" speaker_id="28130" name="Åsa Westlund" is_mep="True" mode="spoken">
      <p sl="sv">Mijnheer de Voorzitter, ik denk dat we het er allemaal over eens zijn dat de uiteenlopende aanbevelingen in verschillende lidstaten bijzonder verwarrend waren. In de Commissie milieu, volksgezondheid en voedselveiligheid hadden we bijvoorbeeld de Zweedse minister op bezoek – die op dat ogenblik fungerend voorzitter van de Raad was – om die kwestie te bespreken op dezelfde dag dat de directeur van het Europees Centrum voor ziektepreventie- en bestrijding er te gast was, en zij zeiden beide totaal verschillende dingen. De een beval aan om kinderen te laten vaccineren en de ander zei dat het gevaarlijk was om kinderen te laten vaccineren.</p>
      <p sl="sv">Voor ouders die betrouwbare informatie zochten, was het bijzonder verwarrend en zeer tegenstrijdig. Ook werd de kwestie in de lidstaten in de praktijk op sterk uiteenlopende manieren aangepakt. In mijn land was er een grote vraag naar vaccinaties, wat tot zeer chaotische situaties leidde voor de deuren van medische centra. Medische centra die open waren, kwamen vaccins tekort, terwijl medische centra die gesloten waren over een grote voorraad vaccins beschikten. We moeten meer oog hebben voor de eigenlijke uitvoering.</p>
    </intervention>
    <intervention id="1-197-000" speaker_id="28352" name="Zuzana Roithová" is_mep="True" mode="spoken">
      <p sl="cs">Mijnheer de Voorzitter, we kunnen vandaag, zogezegd na de veldslag, een oordeel vellen over de vraag of de duizenden miljarden euro’s die zijn uitgegeven aan de bestrijding van de H1N1-griepuitbraak al dan niet onevenredig hoog waren ten opzichte van de daadwerkelijke dreiging die van deze griep uitging. Voor mij als arts is het uiterst leerzaam te zien dat het sterftecijfer in Polen, waar de regering niet onder de druk bezweek om nationale vaccinatiecampagnes uit te voeren, de sterfte niet hoger was dan in de landen met een hoge vaccinatiegraad. Mijn complimenten voor het nuttige verslag van mevrouw Rivasi. Ik hoop van ganser harte dat de lidstaten alsook alle internationale organisaties lering trekken uit de gebeurtenissen; vooral dat zij geneesmiddelen gezamenlijk moeten inkopen, maar eerst en vooral dat de methoden ter beoordeling van epidemiologische gegevens moeten worden verbeterd en dat de geloofwaardigheid van de aanbevelingen aan de Europese burger moet worden hersteld.</p>
    </intervention>
    <intervention id="1-198-000" speaker_id="28310" name="Edite Estrela" is_mep="True" mode="spoken">
      <p sl="pt">Mijnheer de Voorzitter, er zijn hier al twijfels geuit over het vaccin voor de H1N1-griep. Het spreekt vanzelf dat de burgers vragen stellen en bepaalde vermoedens hebben. In 2009 is er namelijk in alle lidstaten een voorlichtingscampagne gehouden en veel geld in vaccins geïnvesteerd. De Wereldgezondheidsorganisatie heeft toen een pandemiealarm uitgeroepen, maar daarna schijnt de situatie plotseling volledig veranderd te zijn, en in 2010 is er bijna helemaal niet meer gesproken over het H1N1-virus. Daarom spreekt het vanzelf dat mensen zich afvragen of er in 2009 misschien sprake was van paniekzaaierij of dat er nu misschien sprake is van laksheid. De vraag is …</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="1-199-000" speaker_id="97014" name="Karin Kadenbach" is_mep="True" mode="spoken">
      <p sl="de">Mijnheer de Voorzitter, commissaris, we kunnen werkelijk van geluk spreken dat de epidemie zich niet zo heeft ontwikkeld als we op gegeven momenten hebben gevreesd, toen we er namelijk van uitgingen dat ze veel sterfgevallen zou eisen. Ieder sterfgeval op zich is al triest genoeg.</p>
      <p sl="de">Ik zou graag iedereen willen danken voor zijn bijdrage aan de discussie. Deze discussie was een goede weerspiegeling van de situatie in de EU. We hebben zeer verschillende ervaringen opgedaan. We hebben zeer uiteenlopende gezondheidsstelsels. Het gezondheidsstelsel en de gezondheidszorg zijn nationale taken, maar wanneer we te maken krijgen met een epidemie of een pandemie, is coördinatie op Europees niveau nodig. We hebben de ervaring opgedaan dat er op allerlei gebieden nog veel te doen en te leren valt.</p>
      <p sl="de">Zoals vandaag al vele malen werd geëist, moeten we in ieder geval het vertrouwen van de bevolking weer terugwinnen. De omgang met de H1N1-situatie heeft aangetoond dat het aan dit vertrouwen ontbreekt. In de toekomst is er een betere coördinatie nodig.</p>
    </intervention>
    <intervention id="1-200-000" speaker_id="photo_generic" name="Maria Damanaki" is_mep="True" mode="spoken">
      <p sl="en">lid van de Commissie . – Mijnheer de Voorzitter, ik zou de rapporteur, mevrouw Rivasi, willen bedanken voor dit verslag, dat werkelijk een waardevolle bijdrage is aan onze inspanningen om te leren van de pandemie van 2009. Ik ben het met u eens dat wij moeten leren van deze pandemie en dat wij tevens kritisch moeten kijken naar hoe wij erop hebben gereageerd. Om te zorgen dat de Europese burger beschermd wordt tegen dergelijke gezondheidsbedreigingen, moeten wij onze paraatheid vergroten teneinde vergelijkbare grensoverschrijdende bedreigingen van de gezondheid te beheersen.</p>
      <p sl="en">De EU beschikt reeds over onafhankelijke capaciteit en deskundigheid ten aanzien van influenzapandemieën. Alleen al op het vlak van onderzoek heeft de Europese Commissie sinds 2000 meer dan 50 influenzaprojecten gefinancierd, een investering van 150 miljoen euro. Onze agentschappen, het Europees Centrum voor ziektepreventie en -bestrijding en het Europees Geneesmiddelenbureau, hebben tijdens de pandemie wetenschappelijk advies uitgebracht ter ondersteuning van de Unie en haar lidstaten.</p>
      <p sl="en">Daarnaast hebben de diensten van de Commissie de lidstaten middels het EU-Gezondheidsbeveiligingscomité actief ondersteund bij het beheer van de dreiging. Ik moet echter toegeven dat, zoals ook in het verslag van het Parlement wordt geconstateerd, diverse evaluaties van onze reactie een reeks tekortkomingen en problemen aan het licht hebben gebracht die wij zullen moeten aanpakken.</p>
      <p sl="en">Dit betreft onder meer de inkoop van pandemische vaccins, de behoefte aan betere coördinatie van de vaccinatiestrategieën, de behoefte aan meer flexibiliteit bij onze voorbereidingsplannen en de behoefte aan betere communicatie met het publiek. De Commissie is vastbesloten om het behulp van de wetenschappelijke agentschappen en de lidstaten – aangezien het hier een met de lidstaten gedeelde bevoegdheid betreft – op al deze vlakken vooruitgang te boeken.</p>
      <p sl="en">Deze problemen worden door ons aangepakt op basis van twee initiatieven. Allereerst zal de Commissie voor het einde van dit jaar een initiatief presenteren op het vlak van gezondheidsbeveiliging ter versterking van de coördinatiemogelijkheden, en ten tweede zal de Commissie een gezamenlijk inkoopmechanisme voor pandemische vaccins en antivirale geneesmiddelen opzetten voor alle lidstaten die hieraan deel willen nemen. Dit zal de solidariteit binnen de EU versterken door een minimumniveau voor rechtvaardige toegang tot vaccins te waarborgen. Dit vergroot tevens onze koopkracht om betere contractuele voorwaarden af te dwingen.</p>
      <p sl="en">De Commissie verwelkomt de steun voor dergelijke initiatieven, zoals door de rapporteur uitgedrukt. Ook is de Commissie voornemens aanvullend onderzoek te financieren met betrekking tot gedragsaspecten en communicatiestrategieën, met name ter verbetering van de update van vaccins.</p>
      <p sl="en">Ten aanzien van de genoemde kwesties van transparantie en onafhankelijkheid wil ik tot slot zeggen dat wij deze van groot belang achten en dat ik ook echt denk dat er hier werk aan de winkel is. De Commissie en de desbetreffende agentschappen zullen gezamenlijk werken aan verbetering van de procedures inzake belangenverklaringen en potentiële belangenconflicten.</p>
      <p sl="en">Wij geloven dat wij eendrachtig samen moeten blijven werken aan ons gezamenlijk doel om te zorgen dat wij beter voorbereid zijn op de bescherming van onze burgers tegen toekomstige gezondheidsdreigingen.</p>
    </intervention>
    <intervention id="1-201-000" speaker_id="4346" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt op dinsdag 8 maart 2011 om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-201-500" speaker_id="96659" name="János Áder" is_mep="True" mode="written">
      <p sl="hu">De grootste les van het bij velen zeer bekende H1N1-schandaal is dat het vertrouwen van de mensen ernstig is geschaad. De Wereldgezondheidsorganisatie waarschuwde voor de wolf en heeft met haar tot hysterie aanzettende voorspellingen de lidstaten tot stappen gedwongen die niet in verhouding stonden met de waargenomen en bekende ernst van de H1N1-epidemie. Wereldwijd zijn er uiteindelijk beduidend minder mensen ziek geworden en gestorven aan de gevolgen van de H1N1-griep dan bij een gewone seizoensgriep, terwijl bepaalde landen een ongelofelijk bedrag aan overheidsgeld hebben uitgegeven aan de aanschaf van vaccins die twee of drie keer duurder zijn dan normale vaccins. Het geval van Polen is hier het vermelden waard: de regering heeft de bevolking daar niet ingeënt met het griepvaccin, en het sterftepercentage lag daar desondanks niet hoger dan in de landen waar dit wel was gebeurd. De achtergrond hiervan was dat de producent van de vaccins op onbeschofte wijze, ondanks de enorme extra winst, niet bereid was de verantwoordelijkheid op zich te nemen voor de bijwerkingen van het vaccin. Het is verwerpelijk om uit laaghartig winstbejag misbruik te maken van de angst van mensen en hun verantwoordelijkheidsgevoel voor hun naasten. Dat de WHO hieraan bijdroeg door ongegrond paniek te zaaien over een pandemie, is een zaak waartegen de Europese Unie zeer kordaat moet optreden. Hieruit moet lering worden getrokken, en de EU moet een grotere mate van onafhankelijkheid krijgen voor de evaluatie van gevallen waarbij het gevaar van een epidemie bestaat, zoals bij H1N1. Want op een dag komt de wolf misschien echt …</p>
    </intervention>
    <intervention id="1-202-000" speaker_id="4746" name="Sergio Berlato" is_mep="True" mode="written">
      <p sl="it">Mijnheer de Voorzitter, dames en heren, de lidstaten en de Europese instellingen hebben gezien de reële ernst van de H1N1-griep een reeks kostbare maatregelen genomen die veelal disproportioneel waren. Volgens cijfers van het Europees Centrum voor ziektepreventie en –bestrijding heeft de H1N1-griep in 2009 ongeveer 2 900 doden geëist. Deze cijfers liggen duidelijk lager dan de officiële ramingen van het aantal sterfgevallen dat louter het gevolg is van de seizoensgriep. Dat is een bewijs van de matige ernst van dit griepvirus.</p>
      <p sl="it">Daarom vraag ik om maximale aandacht voor dit probleem, zodat de Wereldgezondheidsorganisatie zo snel mogelijk de criteria die ten grondslag liggen aan het uitroepen van een mondiaal pandemiealarm herziet. Die criteria moeten niet alleen rekening houden met de geografische spreiding van het virus, maar ook met de virulentie van het virus. Bovendien lijkt het me duidelijk dat uit de analyse van het beheer van de H1N1-crisis door de EU de noodzaak voortvloeit de samenwerking tussen de volksgezondheidsinstanties van de lidstaten en de Europese instellingen te versterken.</p>
      <p sl="it">Tot slot wil ik opmerken dat om het al of niet slagen van een experiment te kunnen vaststellen onderzoeken van vaccins en antivirale geneesmiddelen noodzakelijk zijn die onafhankelijk zijn van farmaceutische bedrijven. Ik ben het ook volledig eens met het verzoek van de rapporteur de namen openbaar te maken van alle deskundigen die door de Europese volksgezondheidsinstanties zijn geraadpleegd.</p>
    </intervention>
    <intervention id="1-203-000" speaker_id="96753" name="Jolanta Emilia Hibner" is_mep="True" mode="written">
      <p sl="pl">Voor de beoordeling van epidemiologische risico’s zou een beroep moeten worden gedaan op de kennis van onafhankelijke deskundigen die niet verbonden zijn aan farmaceutische bedrijven. De onafhankelijkheid van de Europese Unie bij de beoordeling van de ernst van de AH1N1-griep en het daaruit voortvloeiende risico is van cruciaal belang. We mogen niet blind vertrouwen op studies van deskundigen die door farmaceutische bedrijven worden betaald.</p>
      <p sl="pl">Nog een ander opmerkelijk aspect is de procedure voor het versneld in de handel brengen van vaccins tegen H1N1 die nog niet voldoende getest en onderzocht waren. In 2009 werd het aan het virus verbonden risico door de farmaceutische bedrijven als zeer hoog ingeschat, terwijl het achteraf minder gevaarlijk bleek te zijn dan een gewone griep. Al in mei 2009 heeft de WHO officieel erkend dat het virus niet zo gevaarlijk was als oorspronkelijk gedacht. Toch zijn tal van landen, mede door de tegenstrijdige informatie die werd verstrekt, onder de druk bezweken en hebben ze miljoenen dure vaccins aangekocht die niet zijn gebruikt en inmiddels onbruikbaar zijn. De EU-instellingen moeten meer transparantie aan de dag leggen wat betreft de aanpak van ziekten en een herziening van de bestaande procedures. Meer en nauwere samenwerking tussen de lidstaten is eveneens van essentieel belang met het oog op het versterken van onze onderhandelingspositie bij de aankoop van vaccins.</p>
      <p sl="pl">Ik zou nog willen vermelden dat mijn land, Polen, van meet af aan een voorbeeldfunctie heeft vervuld door te tonen hoe belangrijk het is om het hoofd koel te houden en om garanties te eisen voor de veiligheid van de vaccins.</p>
    </intervention>
    <intervention id="1-204-000" speaker_id="28299" name="Bogusław Sonik" is_mep="True" mode="written">
      <p sl="pl">De werkzaamheden met betrekking tot het verslag over de evaluatie van de aanpak van de H1N1-griepuitbraak in 2009-2010 in de EU hebben bijna een jaar geduurd. De discussie waartoe in het Europees Parlement de aanzet werd gegeven, resulteerde in een initiatiefverslag van de Commissie milieubeheer, volksgezondheid en voedselveiligheid over de Mexicaanse griep. In dat verslag werd de aandacht gevestigd op een aantal ethische en procedurele onregelmatigheden die zich in het kader van de strijd tegen deze ziekte hebben voorgedaan.</p>
      <p sl="pl">Het feit dat de farmaceutische bedrijven grote ruchtbaarheid aan de Mexicaanse griep hebben gegeven door het virus voor te stellen als zeer gevaarlijk en agressief, was voor ons een reden tot bezorgdheid. Het virus bleek uiteindelijk veel minder gevaarlijk te zijn dan een gewone griep. Er stierven 2 900 mensen aan de Mexicaanse griep, terwijl er jaarlijks naar schatting 40 000 personen aan de gevolgen van een seizoensgriep overlijden.</p>
      <p sl="pl">In het verslag over de evaluatie van de aanpak van de H1N1-griepuitbraak in 2009-2010 in de EU wordt opgeroepen om de onafhankelijkheid van de Unie te vergroten bij het uitwerken van een eigen beoordeling van de ernst van bedreigingen en de risico’s die daaruit voortvloeien. De Unie mag niet langer blind vertrouwen op onderzoek dat is verricht door deskundigen die door farmaceutische bedrijven worden betaald. Er wordt tevens kritiek geuit op de verdachte procedure voor het versneld in de handel brengen van vaccins tegen H1N1 die op dat moment nog niet voldoende getest en onderzocht waren.</p>
      <p sl="pl">Ik zou willen benadrukken dat er dringend behoefte is aan meer transparantie in het kader van de activiteiten van de EU-instellingen op het gebied van de aanpak van ziekten, de herziening van de bestaande procedures en de eventuele aanpassing daarvan, om voor meer flexibiliteit te zorgen en belangenconflicten tussen beoordelaars en besluitvormers te vermijden. De oproep tot samenwerking tussen de lidstaten van de Europese Unie met het oog op het versterken van hun onderhandelingspositie bij de aankoop van medicijnen is naar mijn mening van prioritair belang. Ik ben evenwel van mening dat het beginsel van vrijwilligheid behouden moet blijven voor de aankoop van vaccins.</p>
    </intervention>
    <intervention id="1-204-500" speaker_id="96778" name="Artur Zasada" is_mep="True" mode="written">
      <p sl="pl">Ik zou mevrouw Rivasi van harte willen feliciteren met dit grondig voorbereide verslag. Ik ga er volledig mee akkoord dat er een systeem dient te worden ontwikkeld dat ons in staat stelt om de omvang van het risico en de ernst van het virus nauwkeurig te bepalen, teneinde in de toekomst uitgaven te vermijden die niet in verhouding zijn tot de bedreiging. Ik ben zeer blij dat de Poolse regering het hoofd koel heeft gehouden in deze situatie en niet is gezwicht voor de efficiënte lobby van de farmaceutische bedrijven.</p>
      <p sl="pl">Mijns inziens is het van fundamenteel belang dat deskundigen en onderzoekers die adviezen afgeven over de noodzaak om medicijnen of vaccins aan te kopen, volledig onafhankelijk zijn van farmaceutische bedrijven. Ik sta achter het voorstel van de rapporteur dat specialisten die werkzaam zijn in de geneesmiddelensector wel geraadpleegd mogen worden, maar uitgesloten dienen te worden van de besluitvorming. Ik moet tot mijn spijt vaststellen dat sommige EU-lidstaten nog over tientallen miljoenen ongebruikte doses van dit vaccin beschikken. Dit heeft tot enorme financiële verliezen geleid. Als er voor een meer doordachte en efficiëntere aanpak was geopteerd, hadden deze verloren middelen op een goede manier kunnen worden ingezet om de gezondheid van de Europese burgers te beschermen.</p>
    </intervention>
  </section>
  <section id="creitem24" title="24. Verkleining van de ongelijkheid op gezondheidsgebied (korte presentatie)">
    <intervention id="1-206-000" speaker_id="4346" name="De Voorzitter" is_mep="True" mode="spoken">
      <p sl="nl">Aan de orde is het verslag (A7-0032/2011) van Edite Estrela, namens de Commissie milieubeheer, volksgezondheid en voedselveiligheid, over de verkleining van de ongelijkheid op gezondheidsgebied in de EU (2010/2089(INI)).</p>
    </intervention>
    <intervention id="1-207-000" speaker_id="28310" name="Edite Estrela" is_mep="True" mode="spoken" role="rapporteur">
      <p sl="pt">Mijnheer de Voorzitter, om te beginnen wil ik de schaduwrapporteurs bedanken voor hun medewerking en het werk dat we samen hebben verricht. Mijn dank gaat ook uit naar de rapporteurs voor advies van de Commissie interne markt en consumentenbescherming en de Commissie rechten van de vrouw en gendergelijkheid. Al die bijdragen waren erg nuttig.</p>
      <p sl="pt">Ongelijkheid op gezondheidsgebied varieert van land tot land en van regio tot regio. Deze ongelijkheid heeft te maken met economische en sociale omstandigheden en kan worden vergroot door ongelijkheid op basis van geslacht en culturele omstandigheden. Met andere woorden: ongelijkheid op gezondheidsgebied houdt niet alleen verband met de toegang tot gezondheidszorg, maar ook met allerlei andere uiteenlopende factoren als levensomstandigheden, huisvesting, opleiding, beroep, inkomen en levensstijl. Niettegenstaande enige verbetering bestaan er nog steeds grote verschillen tussen de 27 lidstaten. Zo varieerde bijvoorbeeld volgens cijfers van Eurostat in 2007 de levensverwachting bij geboorte voor mannen tussen de EU-lidstaten met 14,2 jaar, terwijl dat cijfer bij vrouwen op 8,3 jaar lag. Gezondheid en levensverwachting staan nog steeds in verband met sociale omstandigheden en armoede. De combinatie van armoede met andere kwetsbaarheidsfactoren zoals jeugd of ouderdom, invaliditeit of minderheidsachtergrond maakt de gezondheidsrisico’s nog groter.</p>
      <p sl="pt">Ongelijkheid op gezondheidsgebied kan al in de kinderjaren beginnen, beklijven tot in de ouderdomsjaren en zelfs aan de volgende generaties worden doorgegeven. Daarom is het zo belangrijk met spoed een oplossing te zoeken voor dit probleem. Ten gevolge van de huidige mondiale crisis bestaat er een tendens tot verergering van de situatie. Het spreekt voor zich dat de crisis in bepaalde lidstaten een zware weerslag heeft op de gezondheidszorg, zowel aan de vraag- als aan de aanbodzijde. Aan de aanbodzijde kan de crisis tot een lager financieringspeil voor de openbare gezondheidszorg leiden, terwijl tegelijkertijd de vraag naar medische diensten kan toenemen.</p>
      <p sl="pt">De crisis heeft duidelijk gemaakt dat de hebzucht van enkelen geen grenzen kent en dat dit gebrek aan fatsoen heeft bijgedragen aan het vergroten van de kloof tussen de rijke minderheid en de arme meerderheid. Daarom kan de crisis ook een kans zijn de ongelijkheid met moedige maatregelen te bestrijden zodat de rechtvaardigheid wordt bevorderd. Als wij deze les niet trekken en ons beperken tot wat veranderingen in de marge waardoor alles bij het oude blijft, vergroten we zelfs de ongelijkheid. Maar zoals we hebben gezien zijn ongelijke samenlevingen instabiele samenlevingen.</p>
      <p sl="pt">Bepaalde lidstaten hebben maatregelen ter verzachting van het effect van de economische crisis op de gezondheidszorg in hun economische herstelplannen opgenomen door investeringen in gezondheidsinfrastructuur, optimalisering van de financiering van de gezondheidszorg en reorganisatie van het gezondheidszorgstelsel. Het is essentieel dat vermindering van de ongelijkheid op alle beleidsniveaus als prioriteit wordt gezien. In dat verband juich ik de voorstellen van de Commissie toe.</p>
      <p sl="pt">Tot slot wil ik de aandacht vestigen op een aantal voorstellen in mijn verslag. Ik wil met name wijzen op de voorstellen die meer aandacht vragen voor degenen die in armoede leven, migranten die in een achterstandspositie verkeren zoals migranten zonder geldige verblijfspapieren en etnische minderheden, gehandicapten, bejaarden en arme kinderen. Ik bepleit maatregelen om de weerslag van de economische crisis op de gezondheidszorg te verzachten door te investeren in gezondheidsinfrastructuur. Ik acht het van fundamenteel belang ervoor te zorgen dat kinderen en zwangere vrouwen in goede gezondheid kunnen leven. Bovendien vind ik het wenselijk dat het Cohesiefonds en de structuurfondsen steun verlenen aan projecten die een bijdrage kunnen leveren aan het verminderen van de ongelijkheid op gezondheidsgebied. We moeten werken aan een betere en rechtvaardigere toekomst voor de komende generaties.</p>
    </intervention>
    <intervention id="1-208-000" speaker_id="28352" name="Zuzana Roithová" is_mep="True" mode="spoken">
      <p sl="cs">Mijnheer de Voorzitter, ik heb in de afgelopen jaren intensief gewerkt aan de ondersteuning van innovatieve medicijnen. Ik ben dan ook zeer ingenomen met dit verslag waarin gewezen wordt op de ongelijke toegang tot medische behandeling en dan met name tot de zo cruciale preventie. Dat neemt niet weg dat dit verslag op talloze punten inbreuk pleegt op het subsidiariteitsbeginsel. Zo ben ik absoluut niet te spreken over de bewoordingen van onder meer punt 25, want abortus is geen geëigend geboorteregelingsinstrument. Ook heb ik zo mijn ernstige twijfels over de punten 26, 29 en 53. Verder wil ik erop wijzen dat het buitengewoon grote verschil in gemiddelde leeftijd tussen de 27 lidstaten slechts gedeeltelijk het gevolg is van de onderlinge verschillen qua kwaliteit van de gezondheidszorg en de toegankelijkheid daarvan. De van lidstaat tot lidstaat verschillende algehele levenskwaliteit, de levensstijl van mensen, respectievelijk het nationale ontwikkelingsniveau of welvaart zijn daar eerder debet aan. En dat is dan weer iets waar de middels de EU-fondsen gefinancierde ontwikkelingsprogramma’s voor in het leven zijn geroepen.</p>
    </intervention>
    <intervention id="1-209-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Mijnheer de Voorzitter, de huidige economische en financiële crisis heeft de gezondheidszorg hard getroffen. Veel lidstaten hebben gesneden in de zorgbegroting. Sommige hebben zelfs besloten om ziekenhuizen in kleinere plaatsen te sluiten of minder operaties uit te voeren. Vooral patiënten in landelijke gebieden of afgelegen plaatsen worden gedwongen tientallen kilometers te reizen om specialistische medische zorg te kunnen krijgen. Er zijn zodoende ongelijkheden op gezondheidsgebied tussen lidstaten maar ook tussen regio’s in de lidstaten.</p>
      <p sl="ro">Het verkleinen van de begroting voor nationale gezondheidszorgprogramma's brengt de toegang tot de nieuwste en meest doeltreffende behandelingen in gevaar. Daarnaast leidt het verminderen van subsidies voor bepaalde behandelingen ertoe dat patiënten die behandeling niet kunnen voortzetten, hetgeen hogere kosten en ernstiger gevolgen voor hun gezondheid met zich meebrengt. De ongelijkheden in het Europese gezondheidszorgstelsel leiden er ook toe dat medisch personeel naar andere lidstaten emigreert om daar te werken. Daarom moet de Commissie …</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="1-210-000" speaker_id="4466" name="Ilda Figueiredo" is_mep="True" mode="spoken">
      <p sl="pt">Mijnheer de Voorzitter, het huidige bezuinigingsbeleid is vooral een antisociaal beleid waarbij het mes wordt gezet in overheidsinvesteringen, met name op gezondheidsgebied. Dat leidt tot toenemende ongelijkheid op gezondheidsgebied. Als uit naam van de noodzaak het begrotingstekort terug te brengen de eigen bijdragen voor de toegang tot openbare gezondheidsdiensten worden verhoogd, evenals de prijzen van geneesmiddelen, zelfs voor chronische ziekten, door de vergoedingen van de overheid daarvoor te verlagen en steun voor het transport van zieken voor medische behandelingen of consulten in gebieden waar geen openbaar vervoer bestaat wordt afgeschaft, neemt de ongelijkheid op gezondheidsgebied natuurlijk toe. Die ongelijkheid neemt met name toe in bepaalde landen van de Europese Unie, zoals in mijn land, Portugal. Mensen met lagere inkomens hebben daardoor steeds meer moeite om toegang te krijgen tot gezondheidszorg. Commissaris, dames en heren, daarom volstaan woorden niet meer en dient er …</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="1-211-000" speaker_id="96960" name="Nicole Sinclaire" is_mep="True" mode="spoken">
      <p sl="en">Mijnheer de Voorzitter, gezondheid zou de primaire zorg van elke lidstaat moeten zijn, al heeft dit Parlement uiteraard de intentie om wetten te maken voor de gehele Europese Unie. Het lijkt daarentegen niet in staat het goede voorbeeld te geven.</p>
      <p sl="en">Sommigen onder u – en velen onder u niet – hebben gisteren de Sunday Times gelezen, waarin werd gesproken over de medische voorzieningen van de Parlementsleden. Mijn collega, mevrouw Figueiredo, heeft zojuist gesproken over budgetverlagingen en hoe deze hebben geleid tot verdere ongelijkheid binnen de gezondheidszorg. Toch heeft de Europese Unie – met inbegrip van de Parlementsleden – zichzelf een verhoging van de zorgvoorzieningen met 36% gegund, om zaken als antiverouderingsbehandelingen, thermale baden en dergelijke te vergoeden. Toen wij deze week spraken over de ongelijke behandeling van vrouwen, was er echter één statistiek die eruit sprong. In het Verenigd Koninkrijk kan aan een vrouw bijvoorbeeld maar één ivf-behandeling – één cyclus – worden gegeven, maar de vrouwelijke Parlementsleden en hun gezinsleden kunnen maar liefst vijf cycli ondergaan. Dus als wij het nu echt over ongelijkheid willen hebben …</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="1-212-000" speaker_id="23894" name="Anna Záborská" is_mep="True" mode="spoken">
      <p sl="sk">Mijnheer de Voorzitter, elk individu is uniek, heeft andere capaciteiten, prioriteiten en een eigen levensstijl. Uit deze natuurlijke ongelijkheid komt de motivatie voort om het beter te krijgen – een motivatie die de drijvende kracht is achter de economie.</p>
      <p sl="sk">Het streven om de ongelijkheid op het gebied van de gezondheidszorg op te heffen heeft echter meer te maken met menselijkheid dan met de economie. Want als het gaat om ziekte en lijden zijn mensen elkaars gelijken. Lijden zou geen handelsproduct moeten worden.</p>
      <p sl="sk">Daarom leggen artsen de hippocratische eed af, en ondernemers bijvoorbeeld niet. Het idee om de ongelijkheid op het gebied van de gezondheid te vereffenen, is gestoeld op de waarde van het menselijk leven. Het absolute recht op abortus dat in voorliggend verslag wordt verdedigd is echter een ondermijning van deze waarde.</p>
      <p sl="sk">De verplichte financiering van abortussen uit openbare middelen ontneemt de gezondheidszorg haar morele imperatief en degradeert haar tot een ongebreidelde luxe.</p>
    </intervention>
    <intervention id="1-213-000" speaker_id="96890" name="Mario Pirillo" is_mep="True" mode="spoken">
      <p sl="it">Mijnheer de Voorzitter, dames en heren, er bestaat in de Europese Unie nog steeds ongelijkheid op gezondheidsgebied in verband met de toegang tot medische diensten, behandelingen en sociale factoren. Voor dat probleem is een geïntegreerde aanpak nodig.</p>
      <p sl="it">De oorzaken van deze verschillen zijn in veel gevallen vermijdbaar en onrechtvaardig, omdat zij het gevolg zijn van discriminatie op grond van minder economische mogelijkheden. De vermindering van ongelijkheid op gezondheidsgebied moet volgens mij voor Europa een essentiële prioriteit worden, waarbij een benadering van “gezondheid op alle beleidsgebieden” wordt gevolgd en de kwaliteit van de toegang tot gezondheidsdiensten voor iedereen wordt bevorderd.</p>
      <p sl="it">De komende maanden zal het Europees Parlement de herziening van de richtlijn betreffende de erkenning van beroepskwalificaties behandelen. Dat is de juiste gelegenheid om tot een beter mechanisme te komen waarmee op efficiënte wijze en zonder enige vorm van discriminatie noodsituaties kunnen worden aangepakt.</p>
    </intervention>
    <intervention id="1-214-000" speaker_id="96668" name="Seán Kelly" is_mep="True" mode="spoken">
      <p sl="en">Mijnheer de Voorzitter, ik wil een paar punten noemen.</p>
      <p sl="en">Ten eerste wil ik benadrukken dat de beste manier om de ongelijkheden in de zorg uit te bannen, is om mensen ook echt beter te maken. Ik ben dan ook verheugd dat een aantal van mijn collega’s en ik er voor de kerst in zijn geslaagd een schriftelijke verklaring door het Parlement te loodsen, die erop gericht is 100 miljoen mensen in de Europese Unie per 2020 door middel van sport etc. actiever te maken. Ik kijk dan ook uit naar de voorstellen van de Commissie op dit vlak.</p>
      <p sl="en">Ten tweede kan ik tot mijn vreugde melden dat er in mijn land een nieuwe regering is gevormd – een regering van christendemocraten, aangevuld met sociaaldemocraten – waarvan een van de primaire doelstellingen een universele zorgverzekering is. Het idee is dat het geld de patiënt moet volgen en dat de patiënt toegang moet hebben tot de zorg, ongeacht de status of het vermogen of wat dan ook, enkel uitgaande van de behoefte. Ik geloof dat dit een groot succes zal worden. Het stelsel gaat uit van het Nederlandse model, en wij zijn er erg blij mee.</p>
    </intervention>
    <intervention id="1-215-000" speaker_id="97014" name="Karin Kadenbach" is_mep="True" mode="spoken">
      <p sl="de">Mijnheer de Voorzitter, commissaris, aan de orde is vandaag het onderwerp ”verkleining van de ongelijkheid op gezondheidsgebied in de EU“. Dat is een erg ambitieuze taak. In deze situatie vrees ik eerder dat we er op Europees niveau overal toe bijdragen dat deze verschillen, deze ongelijkheden nog groter zullen worden. Het gaat niet alleen om concrete achteruitgang in de gezondheidszorg, maar ook om de vraag welke sociale normen, welke opleidingsprogramma’s door ons worden afgeschaft, waardoor opleiding wordt bemoeilijkt. Want we weten dat ook de armoede groter is waar het opleidingsniveau lager ligt en de sociale problemen groter zijn. En we weten ook dat mensen door armoede ziek worden.</p>
      <p sl="de">Mijn oproep aan de Commissie luidt: laten we er duidelijk op wijzen – ook bij de nodige consolidering van de Europese en de nationale begrotingen – dat de investeringen die we op het moment in de gezondheidszorg, het sociale stelsel en onderwijs nalaten, in de toekomst het gezondheidsstelsel op kosten zullen jagen.</p>
    </intervention>
    <intervention id="1-216-000" speaker_id="96702" name="Elena Oana Antonescu" is_mep="True" mode="spoken">
      <p sl="ro">Mijnheer de Voorzitter, de ongelijkheid op gezondheidsgebied is een uitdaging voor de EU-toewijding aan solidariteit, sociale en economische cohesie, mensenrechten en gelijke kansen. Daarom moet gezondheid een rol spelen in al het EU-beleid. De lidstaten moeten worden aangemoedigd om gezondheid als principe in al het beleid op te nemen en ook bij het opstellen van nieuwe actieplannen op welk gebied dan ook. Zo kan de ongelijkheid worden verminderd en een hoog niveau van gezondheidsbescherming worden bereikt.</p>
      <p sl="ro">Ik steun de behoefte aan een aantal specifieke indicatoren voor het bewaken van ongelijkheid op gezondheidsgebied, naast vergelijkingsindicatoren waarmee nationale overheden de geboekte voortgang op dit gebied kunnen beoordelen, met het oog op verbetering van de zorgstelsels. Ook moet worden nagedacht – en dit is weer een ander aspect van de inspanningen om ongelijkheid op gezondheidsgebied op te lossen – over het opstellen van een strategisch arbeidsplanningsmechanisme om te zorgen voor werving en behoud van medisch personeel.</p>
    </intervention>
    <intervention id="1-217-000" speaker_id="96823" name="Petru Constantin Luhan" is_mep="True" mode="spoken">
      <p sl="ro">Mijnheer de Voorzitter, de Wereldgezondheidsorganisatie schat dat roken, alcoholgebruik, gebrek aan lichaamsbeweging en een gebrek aan gezonde voeding tegen 2020 70 procent van het aantal ziekten en vroegtijdige sterfgevallen zullen veroorzaken. De systematische correlatie tussen gezondheid en sociale klasse laat zien dat deze verschillen worden veroorzaakt door onvoldoende toegang tot basale sociale dienstverlening. Dit geeft aan dat ongelijkheid op gezondheidsgebied niet het resultaat is van een individuele keuze, maar een vermijdbaar en onrechtvaardig fenomeen.</p>
      <p sl="ro">Gezondheid is voor het eerst in de begrotingsplanning voor 2007-2013 voorgesteld als een van de eerste tien prioriteiten voor de structuurfondsen. De Europese Commissie moet echter in de procedures voor het bewaken van de Europa 2020-strategie gedifferentieerde vergelijkende indicatoren opnemen op basis van sociaaleconomische status, en ook leeftijdsdiscriminatie in de overwegingen betrekken.</p>
    </intervention>
    <intervention id="1-218-000" speaker_id="photo_generic" name="Maria Damanaki" is_mep="True" mode="spoken">
      <p sl="en">lid van de Commissie . – Mijnheer de Voorzitter, de Commissie is het Parlement dankbaar voor zijn steun aan onze actie om de ongelijkheden op gezondheidsgebied te overbruggen, en voor zijn aanbevelingen op dit belangrijke vlak. Daarnaast zou ik in het bijzonder mijn dank willen betuigen aan de rapporteur, mevrouw Estrela, voor haar toewijding aan deze zaak.</p>
      <p sl="en">De ongelijkheden op gezondheidsgebied tussen landen, tussen regio’s, tussen rijk en arm, en tussen de verschillende etnische minderheden, betreffen letterlijk elke lidstaat in de EU en worden in veel gevallen steeds groter. Laat mij eerlijk zijn over dit onderwerp. Wij beginnen nu pas de volledige effecten te zien van de economische crisis op de gezondheid van de mensen en op de zorgdiensten. Wij beginnen nu pas de effecten te zien van werkloosheid en van schulden, waardoor het gevaar bestaat dat dergelijke verschillen alleen maar groter worden. Het terugbrengen van de ongelijkheid op gezondheidsgebied is van belang, zowel voor het welzijn van onze burgers als voor het economisch herstel van Europa. Het is een enorme uitdaging, die, zoals ook in het verslag van het Parlement wordt gesteld, actie vereist op verschillende beleidsterreinen en op verschillende overheidsniveaus.</p>
      <p sl="en">Uw verslag biedt een aantal belangrijke aanknopingspunten voor de toekomst. U noemt het belang om de toegang tot gezondheidsbevorderings-, ziektepreventie- en effectieve zorgdiensten te verbeteren. Verder benadrukt u het belang om speciale aandacht te besteden aan kwetsbare groepen en gebruik te maken van nieuwe technologieën, zoals telegeneeskunde, op zodanige wijze dat de ongelijkheden op gezondheidsgebied worden verminderd. De Commissie deelt uw zorgen volledig.</p>
      <p sl="en">Ook beklemtoont u dat genderongelijkheid een belangrijke factor is, die bijdraagt aan de ongelijkheden op gezondheidsgebied. Persoonlijk ben ik dat geheel en al met u eens.</p>
      <p sl="en">De Commissie werkt op daadkrachtige wijze aan de uitvoering van haar actieprogramma ter vermindering van de ongelijkheden op gezondheidsgebied, zoals uiteengezet in haar mededeling inzake solidariteit in de gezondheidszorg. Dit doen wij door op meerdere beleidsterreinen actief te zijn en partnerschappen met lidstaten en belanghebbenden aan te gaan.</p>
      <p sl="en">Om te zorgen dat dergelijke partnerschappen functioneren, starten de lidstaten nu een gezamenlijke actie inzake ongelijkheden op gezondheidsgebied, die gefinancierd wordt op basis van het gezondheidsprogramma van de EU. Deze actie omvat activiteiten als effectbeoordelingen van ongelijkheden op gezondheidsgebied, regionale en wetenschappelijke netwerken, en initiatieven van belanghebbenden.</p>
      <p sl="en">Deze actie op meerdere beleidsterreinen begint met onze werkzaamheden op het vlak van volksgezondheid, bijvoorbeeld bestrijding van tabaksgebruik en bevordering van goede voeding, en door middel van actie ten aanzien van het actief en gezond ouder worden. Maar onze strategie omvat ook verbintenissen op het vlak van werkgelegenheid en sociaal beleid, landbouw, onderzoek en regionaal beleid.</p>
      <p sl="en">Het is duidelijk dat er nog meer actie nodig is. Het is al even duidelijk dat wij dit niet van de ene dag op de andere kunnen realiseren. Er zullen jaren overheen gaan voordat wij slagen, maar gezamenlijk kunnen wij – en moeten wij ook – een blijvend en tastbaar verschil kunnen maken, zodat alle Europeanen een kans hebben op een leven in goede gezondheid.</p>
    </intervention>
    <intervention id="1-219-000" speaker_id="4346" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt op dinsdag 8 maart 2011 om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-220-000" speaker_id="96791" name="Elżbieta Katarzyna Łukacijewska" is_mep="True" mode="written">
      <p sl="pl">De gemeenschappelijke doelstellingen met betrekking tot het wegwerken van de ongelijkheden op het gebied van de gezondheidstoestand en de toegang tot gezondheidszorg behoren tot de prioriteiten van de EU. Wij weten dat er merkbare verschillen in gezondheid zijn tussen de lidstaten van de Unie en tussen mensen met een verschillend opleidingsniveau, inkomen of beroep. Deze ongelijkheden zijn ook geslachtsgebonden. Ze ontstaan doorgaans op jonge leeftijd en blijven vaak gedurende vele jaren en zelfs gedurende meerdere generaties bestaan.</p>
      <p sl="pl">Ik zou willen onderstrepen dat in het verslag-Estrela een waaier van gezondheidsvraagstukken aan de orde wordt gesteld. Er dient echter op gewezen te worden dat we vandaag nog met een ander probleem kampen, namelijk de migratie van artsen en verpleegkundig personeel, met een ongelijke toegang tot de gezondheidszorg tot gevolg. Met het oog hierop hebben wij behoefte aan een gemeenschappelijke, alomvattende Europese strategie waarin de nadruk wordt gevestigd op faciliteitenbeheer en de registratie van beroepskrachten, alsmede op beroepsopleiding en scholing. Zo zou de strategie moeten bijdragen tot het verhogen van de kwaliteit en de veiligheid van niet alleen de nationale, maar ook de grensoverschrijdende gezondheidszorg.</p>
      <p sl="pl">Daarnaast benadruk ik keer op keer dat we meer over preventie zouden moeten praten en dat we daar in de eerste plaats in zouden moeten investeren. Het is absoluut noodzakelijk om de diagnostiek verder te ontwikkelen, om een gezonde levensstijl te promoten, om informatie op een efficiënte manier uit te wisselen en om in moderne technologieën te investeren. Voorkomen is immers altijd beter dan genezen.</p>
    </intervention>
    <intervention id="1-220-250" speaker_id="96760" name="Tiziano Motti" is_mep="True" mode="written">
      <p sl="it">Ongelijkheid op gezondheidsgebied in de Europese Unie is een vaststaand feit en dient te worden aangepakt. Ongelijkheid op gezondheidsgebied bestaat ook binnen elke lidstaat tussen ouderen, immigranten, werklozen en minder welgestelden. Zij moeten allemaal een gegarandeerd recht hebben op gezondheid en de noodzakelijke zorg. Burgers moeten gegarandeerd toegang hebben tot informatie over hun gezondheid, mede via de nieuwe informatie- en communicatietechnologieën, en de gemaakte kosten vergoed krijgen. Het feit dat mensen beschikken over weinig economische middelen mag niet leiden tot beperkingen voor de mogelijkheid om toegang te hebben tot zorg. In dit verband is de simplistische benadering van het thema abortus zorgwekkend. Abortus wordt namelijk altijd als een noodzakelijke ingreep beschouwd, of de ingreep nu wordt gezien als een voorbehoedsmiddel of als een medische behandeling. Een vrouw die genoodzaakt is abortus te plegen, is vaak alleen, beschikt niet over voldoende middelen en is bang omdat zij een keuze moet maken die haar confronteert met een van de meest fundamentele thema’s van haar bestaan. Daarom moet abortus niet gereduceerd worden tot een gegarandeerd recht op een voorbehoedsmiddel. Er moeten volgens mij juist adequate structuren ter beschikking worden gesteld die alle vrouwen een gegarandeerd recht geven op opvang, ondersteuning en specifieke sociale steunmaatregelen, zodat zij, waar mogelijk, geholpen worden de oorzaken weg te nemen die hebben geleid tot het kiezen voor abortus.</p>
    </intervention>
    <intervention id="1-220-500" speaker_id="33989" name="Daciana Octavia Sârbu" is_mep="True" mode="written">
      <p sl="ro">Er bestaan grote verschillen tussen zorgstelsels binnen en tussen lidstaten. Ik wil benadrukken dat regeringen ook tijdens een economische crisis niet het recht hebben om drastische bezuinigingen door te voeren in de zorgbegroting. Ik wil graag uw aandacht vestigen op de toestand van het zorgstelsel in Roemenië. Vanwege de bezuinigingen van de huidige regering emigreert een aanzienlijk aantal Roemeense medisch specialisten, hebben chronische patiënten niet langer toegang tot medische diensten en vergoede medicatie en is de uitrusting van ziekenhuizen verouderd. Bovendien wil de rechtse regering ziekenhuizen laten fuseren, hoewel sommige afdelingen onvoldoende bedden hebben voor alle patiënten en er altijd aanvullingen nodig zijn. Daarom roep ik de Europese Commissie op om grotere inspanningen te leveren voor het op één lijn brengen van de zorgstandaarden en om druk uit te oefenen op de lidstaten zodat zij afdoende middelen toewijzen voor toegankelijke medische diensten van hoge kwaliteit voor hun burgers.</p>
    </intervention>
    <intervention id="1-221-000" speaker_id="28177" name="Bernadette Vergnaud" is_mep="True" mode="written">
      <p sl="fr">Mijnheer de Voorzitter, dames en heren, ik ben rapporteur geweest voor de Fractie van de Progressieve Alliantie van Socialisten en Democraten in het Europees Parlement over het advies van de Commissie interne markt en consumentenbescherming, en daarom ben ik blij met de tekst die is aangenomen door de Commissie milieubeheer, volksgezondheid en voedselveiligheid, waarin veel van de voorstellen die door ons en de medeverantwoordelijke commissies zijn ingediend, zijn overgenomen.</p>
      <p sl="fr">Wat dat betreft vind ik het verslag van Edite Estrela uitstekend, daar de nadruk wordt gelegd op een aantal essentiële onderdelen van ons Europese sociale zorgmodel: gelijke toegang tot hoogstaande gezondheidszorg voor iedereen in Europa, een beter beheer van de reproductieve gezondheid, toezicht op de doeltreffendheid en kwaliteit van geneesmiddelen door onafhankelijke systemen van geneesmiddelenbewaking, en boven alles de noodzaak van een aanzienlijke overheidsfinanciering voor de gezondheidszorg in deze periode van economische crisis.</p>
      <p sl="fr">Gezondheid is geen algemeen goed zoals andere goederen, en onze sociale stelsels hebben de plicht om ervoor te zorgen dat de minst bedeelden toegang hebben tot gezondheidszorg. Ik ben daarom zeer verbaasd over het verzoek van de Fractie van de Europese Volkspartij (Christen-Democraten) en de Fractie Europa van vrijheid en democratie om enkele van de eerder genoemde punten te verwijderen. Deze benadering neigt naar reactionair neoliberalisme, en ik hoop dat de geest van dit verslag zal worden gehandhaafd in de eindstemming en dat de stemming het Parlement tot eer zal strekken.</p>
    </intervention>
  </section>
  <section id="creitem25" title="25. Samenwerking met ontwikkelingslanden met het oog op goed bestuur in belastingaangelegenheden (korte presentatie)">
    <intervention id="1-223-000" speaker_id="4346" name="De Voorzitter" is_mep="True" mode="spoken">
      <p sl="nl">Aan de orde is het verslag (A7-0027/2011) van Eva Joly, namens de Commissie ontwikkelingssamenwerking, over belastingen en ontwikkeling – samenwerking met ontwikkelingslanden met het oog op goed bestuur in belastingaangelegenheden (2010/2101(INI)).</p>
    </intervention>
    <intervention id="1-224-000" speaker_id="96883" name="Eva Joly" is_mep="True" mode="spoken" role="rapporteur">
      <p sl="fr">Mijnheer de Voorzitter, commissaris, dames en heren, met voldoening presenteer ik u vanavond dit verslag over belastingen en ontwikkeling.</p>
      <p sl="fr">Dit verslag betekent namelijk een grote stap voorwaarts in een strijd die al lang geleden is begonnen en die ik nu voortzet in het Europees Parlement. Ik wil graag mijn collega’s van de Commissie ontwikkelingssamenwerking bedanken, met wie ik zeer succesvol heb samengewerkt. Ik hoop dat ons werk morgen tijdens de stemming beloond zal worden.</p>
      <p sl="fr">Ontwikkelingslanden zijn bijzonder zwaar getroffen door de financiële en economische crisis en de stijgende prijzen van landbouwgrondstoffen, waardoor ze nu meer dan ooit behoefte hebben aan nieuwe en substantiële financieringsbronnen. In deze context van de wereldwijde crisis vormen belastinginkomsten, de oudste bron van ontwikkelingsfinanciering, een belangrijk vraagstuk en tegelijkertijd een enorme uitdaging.</p>
      <p sl="fr">Doeltreffende belastingstelsels maken het niet alleen mogelijk om onmisbare overheidsdiensten te financieren. Doordat zij het transparante en verantwoordelijke gebruik van de overheidsinkomsten bevorderen, vormen ze ook de basis van een verantwoordelijke democratie. Het toestaan van doelmatige, progressieve en rechtvaardige belastingheffing zou in geen geval mogen leiden tot de afschaffing of vermindering van de officiële ontwikkelingsbijstand. Het mag geen excuus zijn voor lidstaten die steeds meer geneigd zijn om het aandeel van hun BBP dat bedoeld is voor officiële ontwikkelingsbijstand te verkleinen.</p>
      <p sl="fr">Hoewel officiële ontwikkelingsbijstand niet perfect is en nog vele verbeterpunten heeft, is het toch van essentieel belang voor landen die zwaar getroffen zijn door economische crises en natuurrampen. Het gaat hier niet om het vervangen van hulp, maar om het heroriënteren ervan naar de ontwikkeling van doeltreffende belastingstelsels waaraan de multinationals een bijdrage moeten leveren in verhouding tot hun reële winst. Op die manier worden arme landen in staat gesteld om hun ontwikkeling weer in eigen handen te krijgen, de armoede te verminderen en het verlies aan douane-inkomsten te compenseren dat is ontstaan door de liberalisering van de markten, zodat zij het op de lange termijn zonder de hulp van rijke landen kunnen stellen.</p>
      <p sl="fr">Maar de Zuid-Europese landen zijn niet alleen het slachtoffer geworden van hun inefficiënte belastingstelsels. Ze zijn ook het slachtoffer geworden van de fiscale dumping die is opgelegd door de Bretton Woods-instellingen, van de kosten van illegale kapitaalvlucht en van het bestaan van belastingparadijzen. Ze lopen elk jaar gigantische hoeveelheden belastinginkomsten mis die geschat worden op ruim tien keer het bedrag dat zij van rijke landen aan hulpverlening ontvangen.</p>
      <p sl="fr">Dat wordt in dit verslag benadrukt. De richtsnoeren van de OESO zijn lang niet toereikend en zelfs gevaarlijk. Door het toe te staan dat niet-coöperatieve jurisdicties van de grijze lijsten kunnen worden gehaald door eenvoudigweg samenwerkingsovereenkomsten te ondertekenen zonder verplichting van automatische gegevensuitwisseling, creëren zij de illusie dat belastingparadijzen wettig zijn en een systeem rechtvaardigen dat nadelig is voor de overheidsfinanciën van zowel de landen in het zuiden als het noorden.</p>
      <p sl="fr">Een einde maken aan de belastingsparadijzen is een eerste grote stap voor de ontwikkeling van deze landen en moet een absolute prioriteit van de Europese Unie worden. De Europese Unie moet haar verantwoordelijkheid nemen; net als de Verenigde Staten moet zij een duidelijke en bindende wetgeving opstellen in combinatie met goede sanctieregelingen om belastingparadijzen uit te bannen, die voor de ontwikkeling van arme landen ware massavernietigingswapens zijn. De EU moet een einde maken aan de manipulatie van winsten en verrekenprijzen door Europese bedrijven, die profiteren van en misbruik maken van nadelige belastingstelsels. Zij moet erop toezien dat er een transparante en bindende internationale regeling wordt ingesteld die alle multinationals, met name de winningsindustrieën, ertoe verplicht om hun winsten en betaalde belastingen in de landen waar ze opereren automatisch te rapporteren.</p>
      <p sl="fr">Dit is een zeer belangrijke eerste stap om degenen te stoppen die rijk worden van de ellende in de Zuid-Europese landen. Het is ook een belangrijke stap om de geloofwaardigheid van de Europese Unie weer nieuw leven in te blazen.</p>
    </intervention>
    <intervention id="1-225-000" speaker_id="96814" name="Elena Băsescu" is_mep="True" mode="spoken">
      <p sl="ro">Mijnheer de Voorzitter, tegen de achtergrond van de huidige economische crisis is het bevorderen van goed bestuur in belastingaangelegenheden een noodzaak, zowel in de EU als daarbuiten. Ik wijs erop dat iedere lidstaat verantwoordelijk is voor zijn eigen fiscale beleid. In deze context moet het opwerpen van obstakels worden vermeden, en samenwerking tussen landen moet worden aangemoedigd.</p>
      <p sl="ro">Het bestrijden van belastingparadijzen is een belangrijke prioriteit. Deze verminderen de kwaliteit van het politieke systeem in ontwikkelingslanden. Ook vormen ze een aanmoediging voor economische criminaliteit door de hogere winstgevendheid. Hierdoor wordt weer de ongelijke verdeling van belastinginkomsten vergroot. Een andere maatregel omvat het intensiveren van de informatie-uitwisseling tussen alle lidstaten. Daarbij moet er een grotere deelname zijn van ontwikkelingslanden op de relevante internationale fora.</p>
    </intervention>
    <intervention id="1-226-000" speaker_id="96734" name="Franziska Keller" is_mep="True" mode="spoken">
      <p sl="en">Mijnheer de Voorzitter, belasting en belastingheffing zijn buitengewoon belangrijke onderwerpen als we het over ontwikkelingsbeleid hebben. Het zijn essentiële onderwerpen voor de coherentie van het ontwikkelingsbeleid, want zonder een behoorlijk belastingsysteem, zonder een behoorlijk beleid voor belastingparadijzen, zullen we nooit coherent zijn in ons ontwikkelingsbeleid. Op dit moment zijn we dat dan ook niet. Daarom verwelkom ik dit verslag van harte, en ik hoop dat u, de leden van dit Parlement, het morgen niet zult afzwakken.</p>
      <p sl="en">We moeten de mededeling van de Commissie, die ernstige tekortkomingen vertoont, bijvoorbeeld door niet de problemen binnen de OESO aan te pakken en door niets te doen aan de gevolgen van belastingconcurrentie voor de belastingopbrengsten, aanvullen. Als we aan het Verdrag van Lissabon willen voldoen, als we willen dat ons ontwikkelingsbeleid coherentie vertoont, moeten we nu actie ondernemen, en ik vraag u dan ook dit verslag ten volle te ondersteunen.</p>
    </intervention>
    <intervention id="1-227-000" speaker_id="96706" name="João Ferreira" is_mep="True" mode="spoken">
      <p sl="pt">Mijnheer de Voorzitter, samenwerking op belastinggebied is belangrijk en noodzakelijk. Er mag echter niet voorbijgegaan worden aan het feit dat het belastingbeleid een fundamenteel instrument is van het economische en sociale beleid. Bij het vastleggen van dat beleid spelen voor de hand liggende criteria en politieke oordelen een rol. Zoals de rapporteur heel terecht stelt, is het geen taak van de Commissie het zogenaamde “goed bestuur in belastingaangelegenheden” te exporteren. De soevereiniteit van ontwikkelingslanden en hun keuzen en opties op grond van hun specifieke omstandigheden dienen volledig te worden gerespecteerd.</p>
      <p sl="pt">Ik wil een paar opmerkingen maken over twee hete hangijzers. Op de eerste plaats ben ik van mening dat de zogenaamde “economische partnerschapsovereenkomsten” die nu aan ontwikkelingslanden worden opgelegd, ondanks de weerstand van die landen tegen dergelijke akkoorden, niet alleen ernstige schade aanrichten, maar ook zeer grote beperkingen opleggen aan de belastingstelsels van deze landen. Op de tweede plaats stel ik vast dat belastingparadijzen gewoon hun gang blijven gaan en dat ontwikkelingslanden volgens het verslag door die paradijzen jaarlijks 800 miljard dollar aan belastinginkomsten mislopen. Dat zijn twee duidelijke voorbeelden van het tegenstrijdige beleid van de Europese Unie in verband met de afgekondigde “millenniumontwikkelingsdoelstellingen”.</p>
    </intervention>
    <intervention id="1-228-000" speaker_id="photo_generic" name="Maria Damanaki" is_mep="True" mode="spoken">
      <p sl="en">lid van de Commissie . – Mijnheer de Voorzitter, namens de Commissie zou ik het Europees Parlement en met name de Commissie ontwikkelingssamenwerking willen bedanken voor dit verslag.</p>
      <p sl="en">Het doet mij deugd dat het verslag van mevrouw Joly de boodschap in de mededeling van de Commissie inzake belasting en ontwikkeling benadrukt en deze extra kracht verleent. Het stelt daarnaast bijzonder ambitieuze doelen en is een krachtige leidraad voor de Europese Unie bij het mobiliseren van financiële middelen in ontwikkelingslanden. Het mobiliseren van binnenlandse middelen is essentieel voor duurzame groei, armoedevermindering, goed bestuur en de beschikbaarstelling van collectieve voorzieningen, noodzakelijk om de millenniumdoelstellingen te realiseren. We moeten synergieën tussen het belasting- en ontwikkelingsbeleid verbeteren en ontwikkelingslanden helpen betere belastingssystemen en -diensten te ontwikkelen.</p>
      <p sl="en">We worden geconfronteerd met een serieus probleem. Persoonlijk was ik onder de indruk van uw getallen die aangeven dat de omvang van de illegale uitstroom tien keer zo groot is als het hulpbedrag dat naar ontwikkelingslanden gaat. Dat is echt frappant.</p>
      <p sl="en">En dus moeten we gelijktijdig werken op twee elkaar aanvullende niveaus. Eerst moeten we effectieve binnenlandse belastingsystemen ondersteunen, en in de tweede plaats moeten we naar een transparant, coöperatief en eerlijk internationaal belastingmilieu om de ontwikkelingslanden te helpen in hun strijd tegen belastingontduiking en schadelijke belastingconcurrentie.</p>
      <p sl="en">Uw verslag doet in de eerste plaats een beroep op de Commissie zich beter rekenschap te geven van de gevolgen van handelsliberalisering en in de tweede plaats zich in de strijd tegen belastingontduiking en schadelijke belastingconcurrentie niet te beperken tot de OESO-beginselen. Ik zou kort bij deze twee uitdagingen willen stilstaan.</p>
      <p sl="en">Wat betreft het eerste punt: ik kan u verzekeren dat wij volledig zijn toegewijd aan het steunen van een succesvolle fiscale transitie door middel van meer steun voor capaciteitsopbouw, van vraaggestuurde regionale en internationale initiatieven voor capaciteitsontwikkeling en van een betere donorcoördinatie op EU- en internationaal niveau.</p>
      <p sl="en">Voor wat betreft het tweede punt: de Commissie ziet belastingontduiking en schadelijke belastingconcurrentie als belangrijkste obstakels voor het mobiliseren van binnenlandse middelen. Daarom helpen we ontwikkelingslanden bij het ontwikkelen van capaciteiten om deze uitdagingen op te kunnen pakken en bevorderen we een betere internationale samenwerking bij fiscale aangelegenheden.</p>
      <p sl="en">Er is al veel werk verricht sinds onze mededeling is aangenomen. Concrete actie was mogelijk door de financiële steun van het Parlement. Uw toewijzing voor 2010 van 708 000 euro heeft ons in staat gesteld een reeks belangrijke activiteiten te financieren om goed belastingbeheer te bevorderen. Deze activiteiten omvatten technische seminars van het Afrikaanse forum voor belastingbeheer, steun aan de winningsindustrieën, initiatieven op het gebied van transparantie en het financieren van een nevenevenement bij de Verenigde Naties over het mobiliseren van binnenlandse middelen. We zullen eveneens technische assistentie verlenen bij de implementatie van overeenkomsten inzake de uitwisseling van fiscale gegevens.</p>
      <p sl="en">Bovendien bereidt de Commissie een mededeling voor om te beoordelen of het haalbaar is een eis van rapportage per land in de EU-wetgeving te introduceren. In januari dit jaar hebben we een maatschappelijke raadpleging afgesloten, en we gaan nu verder met een effectbeoordeling van dit belangrijke punt. Dat zou ontwikkelingslanden kunnen helpen om belastingontduiking effectiever te bestrijden.</p>
      <p sl="en">Ik wil het Parlement hartelijk bedanken voor zijn steun en betrokkenheid bij deze kwesties. Ik ben ervan overtuigd dat er veel vooruitgang valt te boeken bij het versterken van goed belastingbeheer, en ik ben blij dat deze onderwerpen ook zijn opgenomen op de agenda´s van de G20 en de G8.</p>
    </intervention>
    <intervention id="1-229-000" speaker_id="4346" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt op dinsdag 8 maart 2011 om 12.00 uur plaats.</p>
    </intervention>
  </section>
  <section id="creitem26" title="26. Landbouw en internationale handel (korte presentatie)">
    <intervention id="1-231-000" speaker_id="4346" name="De Voorzitter" is_mep="True" mode="spoken">
      <p sl="nl">Aan de orde is het verslag (A7-0030/2011) van Georgios Papastamkos, namens de Commissie landbouw en plattelandsontwikkeling, over de EU-landbouw en internationale handel (2010/2110(INI)).</p>
    </intervention>
    <intervention id="1-232-000" speaker_id="28572" name="Georgios Papastamkos" is_mep="True" mode="spoken" role="rapporteur">
      <p sl="el">Mijnheer de Voorzitter, nu de EU zich buigt over de toekomst van haar gemeenschappelijk landbouwbeleid is consistentie tussen het landbouwbeleid en het beleid op het gebied van de buitenlandse handel van groot belang. Van de Europese landbouwsector wordt gevraagd dat hij steeds meer bijdraagt aan de productie van publieke goederen door middel van strenge veiligheids- en kwaliteitsnormen, bescherming van het milieu en dierenwelzijn. Het is daarom logisch dat ingevoerde landbouwproducten dezelfde waarborgen moeten bieden. In de loop van de onderhandelingen in de WTO heeft de EU jarenlang – en tot op zekere hoogte doet zij dit nog steeds – een defensieve positie ten opzichte van de landbouw ingenomen. Niettemin dienen er kanttekeningen te worden gemaakt met betrekking tot bepaalde misvattingen, die de radicale herziening van het GLB onvoldoende in aanmerking nemen. De EU heeft, anders dan andere belangrijke partners, haar handelsverstorende steun reeds aanzienlijk verminderd. Ook heeft zij eenzijdig de uitvoerrestituties aanzienlijk teruggebracht, terwijl concurrerende handelspartners nog steeds ruim gebruik maken van andere vormen van uitvoerstimulansen. Hier komt bij dat de EU 's werelds grootste importeur van landbouwproducten uit ontwikkelingslanden is. De EU heeft reeds een uiterst royaal aanbod gedaan in de landbouwonderhandelingen, maar dit is tot op heden niet gestuit op een vergelijkbare mate van ambitie bij andere ontwikkelde landen en vergevorderde ontwikkelingslanden. Tegelijkertijd voert de Commissie bilaterale en interregionale onderhandelingen met talrijke handelspartners. De weerslag van al deze afzonderlijke landbouwconcessies, samen met de aankomende landbouwonderhandelingen, op de Europese landbouwsector maakt ons bijzonder ongerust. In dit kader, mevrouw de commissaris, roepen wij de Commissie op om het multifunctionele karakter van de landbouw van de EU te beschermen, evenals het Europese agrifoodmodel dat een strategische component van Europa's economie is. Wij wijzen erop dat dergelijke concessies ten koste van de landbouw in geen geval het monnais d’échange kunnen vormen voor een ruimere toegang tot de markten van industriële producten en diensten. In elk geval onderstrepen wij de noodzaak van een effectbeoordeling die aan het begin van de onderhandelingen moet voorafgaan en in elk geval vóór het uitwisselen van offertes moet plaatsvinden.</p>
      <p sl="el">De Commissie moet eveneens de offensieve landbouwbelangen van de EU promoten, evenals het concurrentievoordeel van de kwalitatief hoogstaande agrifoodproducten uit de EU. Zij moet met name een doeltreffender bescherming van de geografische aanduidingen door onze partners veilig stellen, zowel in het kader van bilaterale handelsovereenkomsten als in het kader van de ΑCΤΑ en de WTO.</p>
      <p sl="el">Landbouw is dus niet enkel een economische activiteit. Deze sector levert belangrijke publieke goederen aan het maatschappelijk geheel waarvan de voorziening niet via de markt kan worden gewaarborgd. Bijgevolg bestaat de grootste uitdaging uit het doeltreffend verenigen van handelsbelangen en niet-handelsgerelateerde belangen. Daarom maakt de economische geografie van het GLB een grotere consistentie tussen het landbouwbeleid en het beleid op het gebied van de buitenlandse handel van de Europese Unie dwingend noodzakelijk, tussen de interne aspecten van het gemeenschappelijk landbouwbeleid en de externe aspecten, of, zo u wilt, tussen dat wat wij in foro interno en in foro externo noemen, met andere woorden, de aanwezigheid van de Unie op het terrein van de internationale handel in haar twee verschijningsvormen, bilateraal en multilateraal.</p>
    </intervention>
    <intervention id="1-233-000" speaker_id="28115" name="Mairead McGuinness" is_mep="True" mode="spoken">
      <p sl="en">Mijnheer de Voorzitter, ik zou willen opmerken dat het wel heel toepasselijk is dat 30 Ierse boeren een sit-in protest op touw zetten in het kantoor van de Europese Commissie in Dublin met de bedoeling daar te overnachten op het moment dat wij dit uiterst belangrijke verslag, met dank aan de rapporteur overigens, bespreken.</p>
      <p sl="en">Dit is echt een serieuze zaak. Dit verslag weerspiegelt de frustratie van leden van de Commissie landbouw en van onze boeren en consumenten over het gebrek aan samenhang tussen het Europese landbouw- en voedselbeleid enerzijds en het handelsbeleid anderzijds. Daarom is het verslag zwaar aangezet. Sommige mensen zeggen te zwaar, maar ik denk dat het dat gevoel van frustratie weergeeft.</p>
      <p sl="en">En vanuit het perspectief van een Iers rundveebedrijf: u zult onze veesector, een sector met lage inkomens, decimeren. U zult ons milieu vernietigen.</p>
      <p sl="en">Ik zou tevens een paar woorden willen wijden aan de verenigbaarheid met het beleid inzake klimaatverandering. De CO2 -voetafdruk van Braziliaans rundvlees is vier keer zo groot als die van Iers rundvlees, dus leest u dit verslag alstublieft. Ik doe een dringend beroep op u om het te steunen.</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="1-234-000" speaker_id="96890" name="Mario Pirillo" is_mep="True" mode="spoken">
      <p sl="it">Mijnheer de Voorzitter, dames en heren, Europa dient een juist evenwicht te garanderen tussen aan de ene kant de noodzaak een fundamentele sector van de lidstaten als de landbouw te steunen en aan de andere kant de noodzaak het Europese internationale handelsbeleid te bevorderen.</p>
      <p sl="it">Een handelsstrategie die sterk gericht is op het volgen van de dynamiek van de mondiale markten zal uiteindelijk nadelig uitpakken voor het concurrentievermogen van de Europese landbouw. Dat zal niet alleen tot economische schade voor de landbouw leiden, met sterke nadelige effecten voor de werkgelegenheid, maar zal alle ontwikkelingsmogelijkheden van onze plattelandsgebieden in gevaar brengen. We dienen de kwaliteit van de landbouwproductie te verdedigen en bij het afsluiten van handelsovereenkomsten met derde landen de naleving op te leggen van dezelfde kwaliteitsnormen voor voedselveiligheid, gezondheid, menselijk en dierenwelzijn en sociale rechten.</p>
    </intervention>
    <intervention id="1-235-000" speaker_id="96706" name="João Ferreira" is_mep="True" mode="spoken">
      <p sl="pt">Mijnheer de Voorzitter, in het verslag dat we behandelen, worden talloze voorbeelden gegeven van de rampzalige gevolgen van de liberalisering van de wereldhandel in de landbouwsector. Het verslag negeert niet dat de landbouw gebruikt is als wisselgeld voor andere belangen, met name de belangen van de grote industriële en dienstverlenende bedrijven in de Europese Unie bij de onderhandelingen in het kader van de Wereldhandelsorganisatie. De rapporteur trekt daaruit echter niet de noodzakelijke conclusie dat aan de ene kant de internationale handel onder meer gebaseerd zou moeten zijn op een logica van complementariteit, in plaats van op een logica van concurrentie tussen producenten en producten, en dat aan de andere kant de landbouw gebaseerd zou moeten zijn op planning en bescherming van de voedselsoevereiniteit en -veiligheid van elk land. Dat model van landbouw en planning zou de gevaarlijke anarchie van de productie voor een geliberaliseerde markt moeten tegengaan. Met dergelijke uitspraken zou de rapporteur zich niet beperkt hebben tot vrome wensen waar geen enkele consequentie uit voortvloeit. De rapporteur heeft die noodzakelijke conclusie echter niet kunnen of willen trekken …</p>
      <a text="(Spreker wordt door de Voorzitter onderbroken)"/>
    </intervention>
    <intervention id="1-236-000" speaker_id="96951" name="Diane Dodds" is_mep="True" mode="spoken">
      <p sl="en">Mijnheer de Voorzitter, ik dank de rapporteur voor zijn verslag. Net als een groot aantal collega´s in deze zaal wil ik de nadruk leggen op het Mercosur-handelsoverleg, omdat dat voor ons in Noord-Ierland in potentie zaken kan vernietigen, en dan met name de veesector.</p>
      <p sl="en">Afgelopen vrijdag heb ik gesproken met vertegenwoordigers van de landbouw- en voedingsmiddelenindustrie in Noord-Ierland. Deze sector staat in Noord-Ierland voor 16% van het bruto binnenlands product en voor tienduizenden banen, heeft de recessie goed doorstaan en is zelfs in de moeilijkste economische omstandigheden gegroeid. In de toekomst kan de sector een hoeksteen zijn voor een dynamische economie en borg staan voor de groei van de particuliere sector. Dat loopt gevaar door de liberalisering van de handel en met name door het Mercosur-overleg, en daarmee staan ook de tienduizenden banen en de inkomstenbronnen van veel van mijn kiezers op het spel.</p>
    </intervention>
    <intervention id="1-237-000" speaker_id="96668" name="Seán Kelly" is_mep="True" mode="spoken">
      <p sl="en">Mijnheer de Voorzitter, net als mijn Ierse collega´s maak ik me erg ongerust dat de landbouwsector wordt opgeofferd op het hoogaltaar van de grote industrie. Daar moet een einde aan komen.</p>
      <p sl="en">De voorstellen betreffende Mercosur zijn beslist niet acceptabel. Ze zijn veel te snel gedaan, zonder goed overleg met het Parlement, en ze zouden de landbouwsector kunnen decimeren. Je kunt het over compensatie hebben, maar je kunt een samenleving niet compenseren voor het verlies van zijn leden, en met name van de landbouwsector, omdat dit iedereen in die samenleving raakt, vooral in landelijke gemeenschappen.</p>
      <p sl="en">Wij maken ons hier grote zorgen over. De aspecten van normen en buitenlandse productie tegenover Europa moeten worden meegenomen, maar uiteindelijk is het de primaire taak van de Europese Unie haar eigen landbouwsector te beschermen, dat wil zeggen de sector hier in Europa.</p>
    </intervention>
    <intervention id="1-238-000" speaker_id="29579" name="Marc Tarabella" is_mep="True" mode="spoken">
      <p sl="fr">Mijnheer de Voorzitter, om te beginnen wil ik de heer Papastamkos feliciteren met zijn uitstekende verslag, waarin hij de aandacht vestigt op de basiscriteria die de leidraad moeten vormen voor de onderhandelaars van de Europese Unie, en waarin hij het feit benadrukt dat er in de onderhandelingen meer ruimte moet komen voor niet-commerciële zaken.</p>
      <p sl="fr">Ook mogen we niet langer toestaan dat onze landbouwers, die, zoals we zojuist gehoord hebben, gebonden zijn aan zeer strenge milieu- en gezondheidsregels, met name wat betreft producthygiëne, duurzame productiemethoden en dierenwelzijn, op het altaar van de internationale handel worden geofferd als slachtoffers van een oneerlijke concurrentie en concurrentievervalsing ten opzichte van derde landen die de Europese markt binnendringen met producten die niet altijd voldoen aan de interne productienormen van de Europese Unie.</p>
      <p sl="fr">Ik verzoek de Commissie en het Parlement ook om zeer waakzaam te zijn, met name wat betreft de overeenkomsten met Mercosur, die duidelijk een belemmering vormen voor de Europese veesector, maar ook voor de hele landbouwsector en de hele EU-productie van collectieve goederen – dit is ook al door de rapporteur gezegd – waarvoor de markt natuurlijk geen enkele vergoeding biedt.</p>
    </intervention>
    <intervention id="1-239-000" speaker_id="23787" name="Czesław Adam Siekierski" is_mep="True" mode="spoken">
      <p sl="pl">Mijnheer de Voorzitter, een concurrerende handel op mondiaal niveau levert voor alle betrokkenen voordeel op, zij het in verschillende mate. De landbouwsector is de meest kwetsbare speler omdat de productiekosten sterk kunnen variëren afhankelijk van de plaats waar een bepaald product wordt vervaardigd en van het al dan niet in acht nemen van kwaliteitsvoorschriften en productienormen.</p>
      <p sl="pl">In de Europese Unie ligt de lat op dit vlak bijzonder hoog, met als gevolg dat onze producten minder concurrerend zijn. Dit is een bewuste keuze om onze consumenten te beschermen. Het zal dan ook niemand verbazen dat we dezelfde eisen willen stellen aan goederen die uit derde landen op de EU-markt worden ingevoerd. Tot nu toe heeft de Unie te veel concessies gedaan, met name wat de markt voor landbouwproducten betreft, ten koste van onze landbouwers. Dit mag echter niet …</p>
      <a text="(Spreker wordt door de Voorzitter onderbroken)"/>
    </intervention>
    <intervention id="1-240-000" speaker_id="23808" name="Csaba Sándor Tabajdi" is_mep="True" mode="spoken">
      <p sl="hu">Mijnheer de Voorzitter, dames en heren, we voelen een zekere frustratie, want de Europese Unie is niet alleen de grootste voedselimporteur van de wereld, maar ook de grootste voedselexporteur, en dus profiteren wij ook in grote mate van deze geliberaliseerde internationale handel, deze mondiale concurrentiestrijd. Ik ben het roerend eens met mijn collega’s: de Europese Commissie heeft toentertijd een fout gemaakt door dit mandaat op te stellen. Zelfs de voorzitter van de Commissie heeft dit aan me toegegeven toen hij zei dat hij tijdens de onderhandelingen met de WTO geen rekenschap heeft gevraagd over dezelfde milieu-, fytosanitaire en dierengezondheids- en dierenwelzijnscriteria van onze handelspartners, met andere woorden: het mandaat is slecht geformuleerd. Maar als we een fout maken, moeten we die wel ongedaan maken. We moeten dit mandaat aanpassen, en in de toekomst moeten we dat ook van onze partners eisen.</p>
    </intervention>
    <intervention id="1-241-000" speaker_id="28130" name="Åsa Westlund" is_mep="True" mode="spoken">
      <p sl="sv">Mijnheer de Voorzitter, internationale handel speelt een ontzettend belangrijke rol voor ontwikkelingen in de wereld en heeft ook een ontzettend grote invloed op onze landbouw. Een van de misschien belangrijkste zaken waarmee we worden geconfronteerd, is de ontwikkeling in Egypte, Tunesië en Libië. Een van de belangrijkste bijdragen die de EU in dat verband kan leveren, is het openen van haar markten voor bijvoorbeeld olie, om de mensen in die landen echt te helpen aan een toekomstperspectief in eigen land. Diegenen die zich zorgen maken over vluchtelingenstromen naar de EU zouden ook moeten zorgen voor een aanpassing van het handelsbeleid van de EU ten aanzien van die landen, zodat mensen feitelijk een toekomst in die landen zien en niet op de vlucht hoeven te slaan.</p>
      <p sl="sv">Verder moet ik er nog aan toevoegen dat het voor iemand die uit een land komt met veel strengere regels inzake dierenwelzijn dan de EU, tragikomisch klinkt om te horen praten over de hoge Europese normen inzake dierenwelzijn. Vanuit het perspectief van mijn land heeft de EU bijzonder lage dierenwelzijnsnormen, met name wat pluimvee en varkens betreft, en op dat gebied is er nog veel werk voor de boeg.</p>
    </intervention>
    <intervention id="1-242-000" speaker_id="photo_generic" name="Maria Damanaki" is_mep="True" mode="spoken">
      <p sl="en">lid van de Commissie . – Mijnheer de Voorzitter, de Commissie verwelkomt dit verslag en dankt de rapporteur, de heer Papastamkos, en de leden van beide commissies – de Commissie landbouw en plattelandsontwikkeling en de Commissie internationale handel – voor hun inspanningen om een complex onderwerp op alomvattende wijze aan te pakken. Een aantal aanbevelingen in dit verslag is de weerklank van de politieke visie van de Commissie en de door haar nagestreefde prioriteiten, zoals deze uitgebreid in een aantal mededelingen zijn geschetst.</p>
      <p sl="en">Ik moet toegeven dat handelsliberalisering de landbouw in de EU voor aanzienlijke uitdagingen stelt. En de Europese Commissie ook. Maar, zoals ook het Parlement heeft erkend, er zijn een aantal onderhandelingen inzake internationale handel gaande die onze landbouw kansen bieden. We moeten ook kijken naar de voordelen in ruimere zin, voor de Europese economie in zijn totaliteit, die in potentie uit het openstellen van de handel voortvloeien.</p>
      <p sl="en">In zijn algemeenheid is het belangrijk een samenhangende boodschap uit te dragen. Dat is nodig bij de serie gesprekken die we op dit moment voeren, hetzij in de Doha-ronde, met een aantal ASEAN- of Afrikaanse partners of met de Mercosur-landen.</p>
      <p sl="en">Het zou daarom verkeerd zijn om de grotere handelsopenheid simpelweg als louter een verlies-verliessituatie voor de EU-landbouw af te schilderen. Aangezien we aanzienlijke offensieve belangen in de landbouw hebben, bieden handelsovereenkomsten nieuwe kansen door de concessies die onze partners doen. Dat wordt ondersteund door harde feiten. Voorlopige cijfers voor 2010 laten zien dat de EU een netto-exporteur van landbouw- en voedingsmiddelenproducten is. Deze vertegenwoordigen een exportwaarde van 90 miljard euro, en het handelsoverschot is meer dan 6 miljard euro. Deze trend kan worden verklaard vanuit de strategische nadruk die de sector landbouw en voedingsmiddelen legt op het leveren van hoogkwalitatieve producten – en op hoogwaardige producten, waarvoor de vraag wereldwijd duidelijk toeneemt.</p>
      <p sl="en">Dankzij zijn unieke en gevarieerde knowhow heeft de sector landbouw en voedingsmiddelen een sterke troefkaart op de mondiale markt in handen. Ook ik vind dat we in die kaart moeten investeren. In die zin heeft een consistente marktgerichtheid van de hervormingen van het GLB gedurende de afgelopen twee decennia geholpen om het concurrentievermogen van de landbouwsector te vergroten door boeren aan te moedigen zich naar marktoplossingen te richten. Maar tegelijkertijd moet de diversiteit van de landbouw in de 27 lidstaten van de EU volledig naar waarde worden geschat. Als de EU op de lange termijn op geografische en milieuverantwoorde wijze de toekomst van haar landbouwgebieden veilig wil stellen, moeten we dat respecteren.</p>
      <p sl="en">We moeten ons ook realiseren dat vooral van gevoelige sectoren niet kan worden verwacht dat zij een buitensporig niveau van extra import, die nog meer druk op de gemiddelde binnenlandse prijzen en producten zou leggen, aan zouden kunnen. Dé uitdaging bij onderhandelingen over multi- of bilaterale handelsovereenkomsten met gevolgen voor de landbouw in de EU is daarom de juiste balans te vinden tussen onze offensieve en onze defensieve belangen in de landbouw, net als tussen landbouw en andere terreinen waarop we handelsbesprekingen voeren.</p>
      <p sl="en">De Commissie is zich hiervan ten zeerste bewust en zal in nauwe samenwerking met het Parlement aan dat doel blijven werken. Daarom zou ik graag zien dat het Parlement ons helpt de juiste balans aan te brengen en het juiste signaal naar de rest van wereld te sturen.</p>
    </intervention>
    <intervention id="1-243-000" speaker_id="4346" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt op dinsdag 8 maart 2011 om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-243-500" speaker_id="28114" name="Liam Aylward" is_mep="True" mode="written">
      <p sl="ga">Meer dan 30 boeren zijn, in de vorm van een ‘sit-in’, aan het staken in het kantoor van de Europese Commissie in Dublin om blijk te geven van hun overtuiging dat de belangen van de landbouwsector in de EU omwille van handel worden geofferd. Het moet worden gegarandeerd dat boeren niet omwille van handel worden benadeeld of als onderhandelingsinstrumenten worden gebruikt bij handelsbesprekingen.</p>
      <p sl="ga">Daarom juich ik dit sterke en tijdige verslag toe en de kritiek die het bevat op het feit dat de Commissie wat betreft landbouwkwesties is gezwicht om zo betere toegang tot nieuwe markten te verkrijgen. Voor het concurrentievermogen en de duurzaamheid van de landbouwsector van de EU is het van essentieel belang om nieuwe markten te vinden voor de kwaliteitsgoederen van de EU. Deze afspraken moeten echter in het voordeel zijn van de landbouwsector van de EU en niet nadelig uitpakken, zoals met de handelsovereenkomst Mercosur.</p>
      <p sl="ga">Ierse landbouwproducten zijn van goede kwaliteit en daarom erg populair, maar Ierse boeren kunnen hun werk niet op dezelfde voet voortzetten als de verkoop van goedkopere producten van mindere kwaliteit binnen de EU wordt toegestaan.</p>
    </intervention>
    <intervention id="1-244-000" speaker_id="99325" name="Spyros Danellis" is_mep="True" mode="written">
      <p sl="el">Vandaag hebben wij te maken met nog een poging tot schending van de proportionele – op basis van risicobeoordeling – en wetenschappelijk onderbouwde benadering van het gevoelige en voor de volksgezondheid belangrijke vraagstuk van de regeling van tabaksproducten. De regering van Brazilië is bezig regelgeving op te stellen die voorziet in een volledig verbod op de productie en verkoop van sigaretten die uit verschillende bestanddelen bestaan, dat wil zeggen, van sigaretten die worden gemaakt door verschillende tabakssoorten te mengen (blended cigarettes). Deze regelgeving wordt opgesteld zonder dat is bewezen dat deze sigaretten aantrekkelijker zijn voor jongeren dan sigaretten van het type Virginia. Een dergelijke ontwikkeling zou de producenten en de export van in de EU geteelde tabak van het type Oriënt en Burley treffen, en tegelijkertijd een einde maken aan de concurrentie om Virginia-sigaretten en -tabak, waarvan Brazilië de belangrijkste producent en exporteur ter wereld is. Daarom moet de Europese Commissie deze kwestie van de Braziliaanse plannen op de agenda van de volgende vergadering van de WTO-Commissie over technische handelsbelemmeringen op 24-25 maart 2011 plaatsen.</p>
    </intervention>
    <intervention id="1-245-000" speaker_id="96652" name="Alajos Mészáros" is_mep="True" mode="written">
      <p sl="hu">De landbouw van de EU en de internationale handel: aangezien landbouw niet uitsluitend een economische activiteit is en het landbouw- en voedselbeleid fundamentele doelstellingen moet dienen als voedselvoorziening en voedselzekerheid, is de belangrijkste uitdaging de effectieve coördinatie van commerciële en niet-commerciële overwegingen. De EU is de belangrijkste importeur van agrarische producten uit ontwikkelingslanden, en importeert meer dan de VS, Japan, Canada, Australië en Nieuw-Zeeland samen. Als we deze landen een steeds grotere markttoegang bieden, kan dit niet alleen een schadelijk effect hebben voor Europese landbouwproducenten, maar ook voor de meest noodlijdende ontwikkelingslanden. Juist om die reden moet de EU bij handelsbesprekingen een evenwichtigere benadering toepassen bij de diverse sectoren, en zowel haar defensieve als offensieve agrarische belangen naar voren brengen. De landbouwsector van de EU vervult een vooraanstaande rol in de Europa 2020-strategie wat betreft diverse sociaal-economische uitdagingen. Het handelsbeleid van de EU speelt een belangrijke en beslissende rol in het feit dat de landbouw ook in de toekomst positief kan bijdragen aan de verwezenlijking van de doelstellingen. Ik ben het ermee eens dat het handelsbeleid de dynamiek van de Europese landbouwsector niet mag belemmeren, integendeel: het handelsbeleid en het landbouwbeleid moeten elkaar steunen.</p>
    </intervention>
  </section>
  <section id="creitem27" title="27. Het proteïnetekort in de EU (korte presentatie)">
    <intervention id="1-247-000" speaker_id="4346" name="De Voorzitter" is_mep="True" mode="spoken">
      <p sl="nl">Aan de orde is het verslag (A7-0026/2011) van Martin Häusling, namens de Commissie landbouw en plattelandsontwikkeling, over het proteïnetekort in de EU: welke oplossing voor een allang bestaand probleem? (2009/2236(INI)).</p>
    </intervention>
    <intervention id="1-248-000" speaker_id="96752" name="Martin Häusling" is_mep="True" mode="spoken" role="rapporteur">
      <p sl="de">Mijnheer de Voorzitter, geachte dames en heren, beste collega’s, allereerst wil ik de schaduwrapporteurs hartelijk danken voor hun collegiale samenwerking. Het is een zeer ambitieus verslag geworden. Ik wil kort de punten aankaarten die belangrijk zijn, maar wil ook de controversiële onderwerpen niet ongenoemd laten.</p>
      <p sl="de">Er bestaat een enorm proteïnetekort in de Europese Unie: tachtig procent van onze behoefte aan eiwithoudende gewassen wordt geïmporteerd, jammer genoeg met stijgende tendens. Dit betekent dat we ongeveer 20 miljoen hectare akkerbouwgrond in landen buiten de Unie gebruiken, dat wil zeggen tien procent van onze akkerbouwgrond bij wijze van spreken naar andere landen verplaatsen, om daar eiwithoudende gewassen te produceren. Een van de redenen hiervoor is het in het begin van jaren negentig afgesloten Blair House-akkoord, waardoor het concurrentievermogen van de Europese eiwithoudende gewassen het zwaar te verduren heeft gekregen. Dat is de reden waarom onze markt met goedkope sojabonen werd overspoeld. De daling van de productie van eiwithoudende gewassen lag bij peulvruchten bij dertig procent; slechts op drie procent van de totale akkerbouwgrond van de EU worden eiwithoudende gewassen geteeld, in Duitsland slechts op één procent.</p>
      <p sl="de">De productie in Europa heeft een kritiek punt bereikt, waarop onderzoek en ontwikkeling juist wat eiwithoudende gewassen betreft op de tocht staan. Er zijn politieke maatregelen noodzakelijk om de productie van eiwithoudende gewassen weer te stimuleren, omdat deze anders onder een drempelwaarde komt waaronder de gehele productie van eiwithoudende gewassen in Europa gevaar loopt. Hiermee verliezen we dan ook de positieve effecten van de eiwithoudende gewassen, vooral waar het gaat om de organisatie van nuttige vruchtwisseling in de landbouw.</p>
      <p sl="de">Er bestaan enorme mogelijkheden voor de Europese productie van eiwithoudende gewassen. We hebben het punt aan de orde gesteld dat we voor voorwaarden voor eerlijke concurrentie moeten zorgen. Dit betekent dat het Blair House-akkoord ter discussie dient te staan en uiteindelijk zou moeten worden afgeschaft.</p>
      <p sl="de">Wij achten het echter vooral van belang dat de productie van eiwithoudende gewassen in de toekomst bij de herziening van het gemeenschappelijk landbouwbeleid (GLB) een belangrijke en centrale rol speelt, omdat zij voor de herziening van het GLB veel voordelen met zich meebrengt. Deze productie is belangrijk voor de bescherming van het water en het klimaat en voor de biodiversiteit. Ik wil hier slechts een voorbeeld noemen. De productie van peulgewassen is van groot belang voor de vastlegging van CO2 . Zij kan de import of het gebruik van minerale stikstoffen tot een minimum terugbrengen. Daarom willen wij dat de productie van peulgewassen een vast bestanddeel van de toekomstige vruchtwisseling van het GLB wordt en ook in de eerste pijler wordt vastgelegd.</p>
      <p sl="de">De afname van de importafhankelijkheid, en daarmee de waarborging van de Europese vleesproductie zonder importen, is ook belangrijk voor ons. Europa is wereldwijd de op één na grootste importeur geworden. Op de eerste plaats komt China, dat op het moment meer proteïne importeert dan de Europese Unie. We hebben er op dit gebied dus een concurrent bijgekregen.</p>
      <p sl="de">Wanneer we dit als centrale doelstelling vastleggen, moeten we vraagtekens plaatsen bij bepaalde punten die bij de stemming in het verslag werden opgenomen, namelijk dat we de import van soja vergemakkelijken door de nultolerantie van GGO’s op de helling te zetten. Dit hoort niet in dit verslag thuis, en het is zelfs contraproductief om dit punt in het verslag op te nemen. Het gaat erom de Europese productie van eiwithoudende gewassen te stimuleren en niet om de vergemakkelijking van de import. Dit moet voor iedereen duidelijk zijn.</p>
      <p sl="de">Wanneer we werkelijk iets met dit verslag willen bereiken, dan moeten we zo consequent stemmen dat deze punten niet in dit verslag blijven, omdat ik er anders – dat wil ik niet verbloemen – een probleem mee zou hebben dat dit verslag onder mijn naam verschijnt.</p>
    </intervention>
    <intervention id="1-249-000" speaker_id="28115" name="Mairead McGuinness" is_mep="True" mode="spoken">
      <p sl="en">Mijnheer de Voorzitter, ik zou tegen onze rapporteur willen zeggen dat hij zich bijzonder goed van zijn taak heeft gekweten. Dit is een verslag dat je beslist moet lezen, omdat het de nadruk legt op hoezeer we ons voor onze proteïnebehoeften afhankelijk hebben gemaakt van een geïmporteerd product. Ik denk dat de nadruk die u legt op onze positie ten opzichte van China van groot belang is, omdat we naar dit punt moeten kijken vanuit het perspectief van voedselveiligheid.</p>
      <p sl="en">Er zijn twee specifieke kwesties waarop ik de aandacht wil vestigen. Ik begrijp uw gevoeligheden met betrekking tot het GGO-punt van dit verslag, maar in termen van het hier en nu is deze kwestie van de onvoorziene aanwezigheid van niet-toegestane GGO’s van belang voor veehouders in de Europese Unie. We moeten echt een technische oplossing vinden, en ik heb het idee dat we met recente ontwikkelingen de goede kant opgaan.</p>
      <p sl="en">Ik denk dat paragraaf 12 over verwerkte dierlijke eiwitten ook van groot belang is zolang we de regels dienovereenkomstig toepassen. Maar dat is juist een van de problemen in de Europese Unie, waar we bepaalde dierlijke eiwitten uit de keten hebben verboden, met zeer goede redenen betreffende de gezondheid van mens en dier. Daarom hebben we ook een tekort.</p>
      <p sl="en">Ik verwelkom dit verslag en ik denk dat het een van de sleutelproblemen benadrukt die Europa heeft om in zijn behoeften aan diervoeders voor de veesector te voorzien.</p>
    </intervention>
    <intervention id="1-250-000" speaker_id="29579" name="Marc Tarabella" is_mep="True" mode="spoken">
      <p sl="fr">Mijnheer de Voorzitter, ook ik wil Martin Häusling lof toezwaaien en bedanken voor zijn belangrijke verslag, hoewel ik teleurgesteld ben over de definitieve versie, maar daar kon hij niets aan doen. Om die reden heb ik mij, net als hij, van stemming onthouden bij de eindstemming in de commissie.</p>
      <p sl="fr">Ten eerste vind ik het jammer dat de inhoud van het verslag vertekend is door de insluiting van de kwestie van de nultolerantie. Het verzoek om de regels voor de import van niet-toegestane GGO’s te versoepelen, lost het probleem van het proteïnetekort in de Europese Unie niet op en had hier daarom niet naar voren gebracht moeten worden.</p>
      <p sl="fr">Ten tweede is het van cruciaal belang dat wij een halt toeroepen aan de aanzienlijke teruggang van de productie van eiwithoudende gewassen in de EU en dat wij onze toch al alarmerende afhankelijkheid van geïmporteerde plantaardige eiwitten verkleinen. Verder zet ik vraagtekens bij de Blair House-overeenkomsten, waarvan de marktgerichte doelstellingen hebben bijdragen aan een extreme prijsvolatiliteit. Bovendien zijn deze overeenkomsten volledig in tegenspraak met het Kyoto-protocol en de bijbehorende doelstellingen met betrekking tot de opwarming van de aarde.</p>
      <p sl="fr">Tot slot moeten we, in het kader van een doordacht en verstandig bodembeheer, in de toekomst eiwithoudende gewassen opnemen in de wisselbouwcyclus.</p>
    </intervention>
    <intervention id="1-251-000" speaker_id="96706" name="João Ferreira" is_mep="True" mode="spoken">
      <p sl="pt">Mijnheer de Voorzitter, het tekort aan plantaardige proteïne in Europa door de productiedaling van eiwithoudende gewassen is weer een bewijs van onevenwichtigheden ten gevolge van het huidige landbouw- en handelsbeleid. Deze afhankelijkheid heeft directe gevolgen voor de zekerheid en de kwaliteit van de voedselvoorziening van de bevolking en heeft op onrustbarende wijze de kwetsbaarheid van veetelers vergroot daar de prijsvolatiliteit van diervoerders aanzienlijk is toegenomen. Er moet een pakket van maatregelen worden genomen om de productie van eiwithoudende gewassen te stimuleren. Daarbij moet vooral worden ingezet op lokale productie en korte voorzieningsketens, zodat de huidige tekorten kunnen worden weggewerkt en de invoer geleidelijk aan verminderd kan worden.</p>
      <p sl="pt">Deze maatregelen kunnen onder meer steun voor vruchtwisseling, landbouwvoorlichting en onderzoek en ontwikkeling omvatten. Dit probleem mag echter niet als voorwendsel worden gebruikt om nog grotere moeilijkheden te creëren. Een minder strenge toepassing van het voorzorgsbeginsel en het beleid van nultolerantie voor de aanwezigheid van genetisch gemodificeerde organismen is dan ook absoluut niet gerechtvaardigd, evenmin …</p>
      <a text="(Spreker wordt door de Voorzitter onderbroken)"/>
    </intervention>
    <intervention id="1-252-000" speaker_id="96951" name="Diane Dodds" is_mep="True" mode="spoken">
      <p sl="en">Mijnheer de Voorzitter, ik wil de rapporteur bedanken voor zijn verslag.</p>
      <p sl="en">Stijgende voederprijzen en importverboden ingesteld door andere landen hebben duidelijk gemaakt hoe gevoelig de EU is met betrekking tot voorraden diervoeders. Aanbod van proteïne is van groot belang voor de veesector en de winstgevendheid daarvan. Boeren in deze sector in mijn kiesdistrict verkeren op dit moment in zeer ernstige problemen, met name in de varkenssector.</p>
      <p sl="en">Ondanks de voorbehouden van de rapporteur kan ik ook wel zeggen dat ik denk dat Europa in de richting van een oplossing van nultolerantie zou moeten gaan. Afgelopen week heb ik gesproken met mensen in mijn eigen kiesdistrict die voeders importeren. Zij zeggen dat de recente stappen niet meer dan een politieke instemming betekenen, die geen oplossing op de lange termijn bieden en dat ook niet gaan doen. We moeten echt naar een oplossing van nultolerantie toe.</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="1-253-000" speaker_id="97296" name="Michel Dantin" is_mep="True" mode="spoken">
      <p sl="fr">Mijnheer de Voorzitter, als schaduwrapporteur voor mijn fractie wil ook ik de rapporteur bedanken voor de omstandigheden waarin wij met hem aan deze zaak hebben kunnen werken.</p>
      <p sl="fr">Dames en heren, ik denk dat dit een heel strategisch onderwerp is vandaag. We hebben al over China gehoord. Even een getal: in 2010 hebben de Chinezen 49 procent van het op de markt beschikbare sojameel gekocht. Naar verwachting zullen dezelfde klanten in 2011 57 procent van de op de markt gebrachte hoeveelheden kopen.</p>
      <p sl="fr">Op de middellange termijn zal het dus echt om Europese onafhankelijkheid gaan. Laten we ons even proberen voor te stellen dat een aantal regio’s met zeer intensieve landbouw het een week zonder geïmporteerde soja moeten doen. Wat zou er dan gebeuren? Het is heel belangrijk dat we deze gewassen zo spoedig mogelijk weer zelf gaan verbouwen op ons grondgebied.</p>
      <p sl="fr">Mijn land heeft in het kader van artikel 68 in 2010 een beleid ingevoerd. Dit beleid heeft laten zien dat productie aangepast kan worden aan beleid.</p>
      <a text="(Spreker wordt door de Voorzitter onderbroken)"/>
    </intervention>
    <intervention id="1-254-000" speaker_id="23808" name="Csaba Sándor Tabajdi" is_mep="True" mode="spoken">
      <p sl="hu">Mijnheer de Voorzitter, als verantwoordelijk lid van de Fractie van de Progressieve Alliantie van Socialisten en Democraten in het Europees Parlement en als rapporteur voor advies van de Commissie milieubeheer, volksgezondheid en voedselveiligheid feliciteer ik de heer Häusling en dank ik hem voor de uitstekende samenwerking. Dit verslag laat goed zien dat de toekomst van de Europese veeteelt wordt bedreigd door het huidige eiwitgebrek, zonder dat we een echte doorbraakmogelijkheid zien; noch onze klimaatomstandigheden, noch het subsidiestelsel van het gemeenschappelijk landbouwbeleid stimuleert de teelt van peulvruchten. Ik wil commissaris Damanaki attenderen op een zeer belangrijk aspect: de Europese Commissie moet het verbod op dierlijke eiwitten onmiddellijk opheffen bij niet-herkauwers, te weten pluimvee en varkens. Het is nergens op gebaseerd dat dit verbod gehandhaafd blijft bij niet-herkauwers …</p>
      <a text="(Spreker wordt door de Voorzitter onderbroken)"/>
    </intervention>
    <intervention id="1-255-000" speaker_id="23787" name="Czesław Adam Siekierski" is_mep="True" mode="spoken">
      <p sl="pl">Het onverstandige landbouwbeleid van de Europese Unie heeft ertoe geleid dat het produceren van eiwithoudende gewassen niet meer economisch rendabel is voor de Europese landbouwers. Het proteïnetekort heeft duidelijk gemaakt dat het EU-beleid inzake de openstelling van onze markten voor de invoer van landbouwproducten opnieuw moet worden bekeken. Vandaag wordt bijvoorbeeld bijna alle soja op de Europese markten ingevoerd uit Argentinië, Brazilië, de Verenigde Staten of Aziatische markten. Deze soja is genetisch gemodificeerd en kan bijgevolg relatief goedkoop geproduceerd worden. De kwestie van het toelaten van genetisch gemodificeerde landbouwproducten op de EU-markt is een afzonderlijk probleem. We zijn op dit vlak in ieder geval niet erg consequent. Aan de ene kant voeren we een debat over het feit of we genetisch gemodificeerde organismen in de EU willen toelaten of verbieden en aan de andere kant sluiten we tegelijkertijd onze ogen voor het feit dat er uit derde landen genetisch gemodificeerde soja wordt ingevoerd voor de productie van diervoeders, die uiteindelijk via een omweg in ons lichaam terechtkomt.</p>
    </intervention>
    <intervention id="1-256-000" speaker_id="28130" name="Åsa Westlund" is_mep="True" mode="spoken">
      <p sl="sv">Mijnheer de Voorzitter, ik wil de rapporteur bedanken voor een uitstekend geschreven verslag – veel beter geschreven dan veel andere teksten waar we in dit Parlement over stemmen. Ik ben het er ook mee eens dat de formuleringen inzake GGO’s en nultolerantie in dit verslag bijzonder ongelukkig zijn. Ze staan haaks op het verslag in zijn geheel en zijn natuurlijk ook inhoudelijk bijzonder ongelukkig.</p>
      <p sl="sv">Ik wil ook de positieve gevolgen voor het milieu benadrukken die de teelt van meer eiwithoudende gewassen in de EU met zich mee zou brengen. Er zijn redenen om dat te doen, maar er is ook een bijzonder belangrijke kwestie waar dit verslag geen oplossing voor aanreikt, namelijk dat we steeds meer vlees eten. Hoe meer geld we hebben, des te meer vlees eten we, des te groter zijn de gevolgen voor het milieu en des te meer eiwithoudende gewassen daarvoor worden gebruikt. Wat doen we aan die belangrijke kwestie, die de essentie van dit hele debat is? Die kwestie zullen zowel wij als de Europese Commissie in de toekomst moeten aanpakken.</p>
    </intervention>
    <intervention id="1-257-000" speaker_id="96668" name="Seán Kelly" is_mep="True" mode="spoken">
      <p sl="ga">Mijnheer de Voorzitter, allereerst wil ik de rapporteur, de heer Häusling, bedanken voor het onder de aandacht brengen van deze belangrijke kwestie. Dit is feitelijk enigszins een schandaal, omdat het niet goed is dat de hoeveelheid proteïne in de Europese Unie afneemt.</p>
      <p sl="en">Voor mij was het een enorme schok toen ik me realiseerde dat we voor ons verbruik van proteïne feitelijk voor 80% afhankelijk zijn van import. Hoe kan dat in een Europese Unie die zo is ingericht op de productie van landbouwgoederen, zowel gewassen als rundvee en ander vee? De rapporteur stelt twee zeer belangrijke zaken. Eén daarvan is vruchtwisseling. Dat is makkelijker gezegd dan gedaan, en de markt zal boeren moeten aanmoedigen om hun gewoonten te veranderen. In de tweede plaats zou ik zeggen dat deze kwestie als doelstelling moet worden opgenomen in de hervorming van het GLB die er op korte termijn aankomt, zodat we zelfvoorzienend zijn bij de productie van proteïne.</p>
    </intervention>
    <intervention id="1-259-000" speaker_id="photo_generic" name="Maria Damanaki" is_mep="True" mode="spoken">
      <p sl="en">lid van de Commissie . – Mijnheer de Voorzitter, een betrouwbaar en duurzaam aanbod van proteïne is echt essentieel voor de veesector in de EU. En dus zou ik rapporteur Häusling en de leden van de Commissie landbouw willen bedanken dat zij dit belangrijke thema weer op de agenda hebben gezet.</p>
      <p sl="en">Uw verslag is een welkome bijdrage aan de discussie over de hervorming van het gemeenschappelijk landbouwbeleid tot 2020. Zowel als u weet is de Commissie voornemens dit najaar wetgevingsvoorstellen in te dienen.</p>
      <p sl="en">Ik zou willen benadrukken dat de binnenlandse productie van proteïne met de groei van bijproducten uit de productie van biobrandstoffen is toegenomen. De productie van koolzaadmeel en coproducten van ethanol is sterk gestegen. Deze staan nu voor 22% van het verbruik in de EU van proteïnerijke voederingrediënten, in vergelijking met 12% vijf jaar geleden.</p>
      <p sl="en">Steun voor boeren die gebruik maken van vruchtwisselingssystemen met peulvruchten is een van de voornaamste ideeën in uw verslag. Zoals u weet is vruchtwisseling een van de elementen waarnaar wordt gekeken voor de vergroening van rechtstreekse betalingen.</p>
      <p sl="en">Dus ik verwelkom uw pogingen om de milieuduurzaamheid van akkerbouw te versterken. Ik zie verdere mogelijkheden om de synergie met bijvoorbeeld geïntegreerde bestrijding van schadelijke organismen te onderzoeken. Maar een vergroening van rechtstreekse betalingen mag de ontkoppeling van de rechtstreekse steun en de eis een specifiek gewas te produceren niet in gevaar brengen.</p>
      <p sl="en">Deze gedachte is essentieel voor de marktgerichtheid die met de recente hervormingen is bewerkstelligd. Ik wil graag benadrukken dat verscheidene lidstaten op dit moment ter ondersteuning van eiwithoudende gewassen gebruik maken van de mogelijkheid een deel van de rechtstreekse hulp te koppelen aan milieudoelstellingen.</p>
      <p sl="en">Laat ik tevens onderstrepen dat een aanzienlijke groei van peulvruchten en sojabonen in de EU waarschijnlijk zou leiden tot een afname van de productie van granen, omdat de beschikbare hoeveelheid land in Europa beperkt is.</p>
      <p sl="en">Tot slot zou ik twee andere terreinen willen noemen waaraan EU-beleid een bijdrage kan leveren: onderzoek en beleid voor plattelandsontwikkeling. Beide kunnen een rol spelen bij het maximaal benutten van onze diverse bronnen van eiwitten. Dat kan bijvoorbeeld zijn in de vorm van zinvolle opleidingen in een optimaal gebruik van eiwithoudende gewassen en in optimale voedingsgewoonten. Het kan ook door de ontwikkeling van nieuwe plantensoorten.</p>
      <p sl="en">Samenvattend, de Commissie verwelkomt uw ideeën met het oog op de voorbereiding van de gewijzigde voorstellen. Maar laat ik helder zijn. Vruchtwisseling of prikkels via research en een beleid voor plattelandsontwikkeling kunnen helpen. Natuurlijk kunnen deze helpen. Maar de EU zal afhankelijk blijven van geïmporteerde proteïnen.</p>
    </intervention>
    <intervention id="1-260-000" speaker_id="4346" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt op dinsdag 8 maart 2011 om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-260-500" speaker_id="96771" name="Jarosław Kalinowski" is_mep="True" mode="written">
      <p sl="pl">Het beleid inzake de teelt van eiwithoudende gewassen en de productie van diervoeders in de Europese Unie moet dringend worden herzien. De afspraken die momenteel in het kader van het handelsbeleid zijn gemaakt met betrekking tot de invoer van diervoeders uit de Verenigde Staten zijn eveneens ontoereikend. De structuur van de productie van eiwithoudende gewassen in de Europese Unie verandert onder invloed van regionale en klimatologische omstandigheden. Dit is zelfs een gunstige evolutie met het oog op het in stand houden van de biodiversiteit en het tegengaan van de klimaatverandering. Aangezien diervoeder dat uit derde landen wordt ingevoerd minder streng wordt gecontroleerd dan Europees veevoer, kunnen we niet honderd procent zeker zijn van de kwaliteit. We weten niet zeker waar de in de diervoeders verwerkte grondstoffen vandaan komen. We moeten derhalve onmiddellijk maatregelen nemen om deze situatie te veranderen. Als we dat niet doen, zijn onze garanties in verband met een gezonde en veilige Europese voeding van de hoogste kwaliteit niets meer waard.</p>
      <p sl="pl">Een andere oplossing voor het proteïnetekort in de EU zou bestaan in een versoepeling van de bepalingen die het voederen van dieren met vlees- en beendermeel verbieden. In het geval van pluimvee en varkens is er geen enkel bewijs voor het feit dat er door dit type veevoer mogelijk ziekten worden verspreid. De mogelijkheid om dit meel in de veeteelt te gebruiken, zal tot een daling van de kosten leiden. Dit is van essentieel belang in het licht van de dalende rentabiliteit van de vleesproductie. Deze maatregel zou ons overigens ook in staat stellen om de invoer van eiwithoudende diervoeders uit Amerika te beperken.</p>
    </intervention>
    <intervention id="1-260-750" speaker_id="96882" name="Elisabeth Köstinger" is_mep="True" mode="written">
      <p sl="de">De EU is niet in staat om zelf in de voedermiddelen die zij nodig heeft te voorzien en maakt zich afhankelijk van derde landen. Slechts dertig procent van de eiwithoudende gewassen die in de EU als diervoeder worden gebruikt, worden in de EU geproduceerd. Met de effecten van deze afhankelijkheid hebben onze boeren te kampen, enerzijds door enorme prijsschommelingen, en anderzijds door een gebrek aan traceerbaarheid van geïmporteerde producten. Ik ben zeer ingenomen met de eis dat de productie van eiwithoudende gewassen in de landbouw van de EU weer sterker moet worden gestimuleerd. Europa moet bij de aanschaf van voedermiddelen een consequente eigen weg inslaan. Ik vind dat we met het hele thema voedermiddelen eerlijker en zakelijker moeten omgaan – voor de omgang met GGO’s en voor het verbod op het gebruik van dierlijk eiwit zijn nieuwe wetenschappelijke beoordelingen nodig. De landbouw mag niet ten prooi vallen aan populisme, omdat hier dagelijks met veel inzet en groot verantwoordelijkheidsgevoel wordt gezorgd voor de voedselvoorziening van de EU. We moeten de best mogelijke voorwaarden voor de boeren scheppen. Er is een verbeterd etiketteringssysteem nodig voor een betere traceerbaarheid. Ik ben van mening dat iedere lidstaat zelf moet beslissen of hij genetische manipulatie bij de productie toestaat – de Oostenrijkse boeren willen geen genetisch gemanipuleerde gewassen op hun akkers. Op lange termijn kunnen we de afhankelijkheid alleen beperken wanneer de focus van het landbouwbeleid sterker komt te liggen op regionale economische markten met een duurzame productie, korte vervoerswegen en een hoog aandeel aan individuele verkoop op de boerderij.</p>
    </intervention>
    <intervention id="1-261-000" speaker_id="39714" name="Rareş-Lucian Niculescu" is_mep="True" mode="written">
      <p sl="ro">Het verslag zet de schijnwerper op de sterke afhankelijkheid van de EU van proteïne-import uit derde landen en de noodzaak om maatregelen te treffen voor meer autonomie op dit gebied. Vereenvoudiging van het proces voor toestaan van het verbouwen van genetisch gemodificeerde soja op het grondgebied van de Europese landen zou een oplossing vormen voor dit probleem. Het zou ook een belangrijke bron van inkomsten zijn voor de Europese landbouw, die zwaar is getroffen door de financiële crisis. Gezien het nieuwe wettelijk kader dat de Europese Commissie heeft voorgesteld met betrekking tot het recht van de lidstaten om de verbouw van GGO’s op hun grondgebied te verbieden, door toepassing van het subsidiariteitsbeginsel, kan iedere lidstaat zelf besluiten of hij dit product wil verbouwen of niet.</p>
    </intervention>
    <intervention id="1-262-000" speaker_id="96715" name="Pavel Poc" is_mep="True" mode="written">
      <p sl="cs">Elke vorm van afhankelijkheid op het gebied van de voedselvoorziening maakt de EU uiterst kwetsbaar. Daar komt nog eens bij dat er talloze economische, ecologische en agronomische voordelen verbonden zijn aan het verbouwen van proteïnerijke gewassen. Beperking van de vleesconsumptie ten gunste van plantaardige eiwitten in het voedingspatroon is goed voor het milieu en de menselijke gezondheid. De Europese landbouw raakt gedestabiliseerd door een overmatige invoer van eiwithoudende gewassen en daarvan afgeleide producten. Deze invoer treft vooral de kleine en middelgrote boerenbedrijven en draagt bij tot prijsinstabiliteit. Bovendien wordt er als gevolg van de lage EU-productie van eiwithoudende gewassen in de EU weinig onderzoek gepleegd naar deze gewassen, staat de productie van zaaigoed op een laag pitje en is er weinig kennis ten aanzien van duurzame technologie op dit vlak, vooral als het gaat om de toepassing van peulvruchten in gewassencycli en een adequaat gebruik van graslanden. Er dient een aantal cruciale maatregelen te worden getroffen. Het is aan de Commissie om een verslag uit te brengen over de mogelijkheden voor de vergroting van de productie van eiwithoudende gewassen in de EU, de ondersteuning van onderzoek, veredeling en de productie van zaaigoed van eiwithoudende gewassen. Bovendien dienen in het kader van het programma voor de plattelandsontwikkeling eiwithoudende gewassen te worden gepropageerd als kwalitatieve bron van veevoeder. Verder nog dient er een mechanisme te komen ter monitoring van de herkomst van ingevoerde proteïnerijke gewassen, met name ten aanzien van de in het land van herkomst toegepaste landbouwmethoden. Verder zou ik de Commissie willen oproepen doelgerichte maatregelen voor te stellen teneinde het verbouwen van gewassen op braakliggende gronden te bevorderen. Daarmee zou een verregaande bijdrage kunnen worden geleverd aan de terugdringing van het proteïnetekort in de EU. Juist in het licht van de klimaatveranderingen en met het oog op de vruchtbaarheid van landbouwgrond, de bescherming van waterbronnen en de bescherming van de biodiversiteit dient de productie van eiwithoudende gewassen in de Europese Unie te worden verhoogd en te dien einde doelgericht te worden bevorderd.</p>
    </intervention>
  </section>
  <section id="creitem28" title="28. Agenda van de volgende vergadering: zie notulen"/>
  <section id="creitem29" title="29. Sluiting van de vergadering">
    <intervention id="1-265-000" speaker_id="4346" name="De Voorzitter" is_mep="True" mode="spoken">
      <p sl="nl">Omdat het morgen internationale vrouwendag is, zal de vergadering de gehele dag alleen worden voorgezeten door vrouwen. Daarom zal het morgen ongetwijfeld een zeer aangename dag worden, omdat zij het meestal veel beter doen dan wij.</p>
    </intervention>
  </section>
  <section id="creitem30" title="30. Sluiting van de zitting">
    <intervention id="1-267-000" speaker_id="4346" name="De Voorzitter" is_mep="True" mode="spoken">
      <p sl="nl">Ik verklaar de zitting 2010-2011 van het Europees Parlement te zijn gesloten.</p>
      <a text="(De vergadering wordt om 23.30 uur gesloten)"/>
    </intervention>
  </section>
</text>
