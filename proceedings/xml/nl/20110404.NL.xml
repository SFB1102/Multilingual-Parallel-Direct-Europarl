<?xml version='1.0' encoding='utf-8'?>
<text id="20110404.NL" lang="nl" date="2011-04-04" place="Straatsburg" edition="Uitgave PB">
  <section id="creitem1" title="1. Hervatting van de zitting">
    <intervention id="1-004-000" speaker_id="28269" name="De Voorzitter" is_mep="True" mode="spoken">
      <p sl="nl">Ik verklaar de zitting van het Europees Parlement, die op donderdag 24 maart 2011 werd onderbroken, te zijn hervat.</p>
    </intervention>
  </section>
  <section id="creitem2" title="2. Goedkeuring van de notulen van de vorige vergaderingen: zie notulen"/>
  <section id="creitem3" title="3. Verklaringen van het voorzitterschap">
    <intervention id="1-007-000" speaker_id="28269" name="De Voorzitter" is_mep="True" mode="spoken">
      <p sl="nl">Ik zou willen beginnen met enkele opmerkingen en wat informatie.</p>
      <p sl="nl">Op 26 april is het 25 jaar geleden dat de ramp in Tsjernobyl zich voltrok, het grootste kernongeval in de geschiedenis van de mensheid. We vergeten diegenen niet, die tijdens de bestrijding van de ramp hun gezondheid of zelfs hun leven hebben opgeofferd, noch de honderdduizenden mensen die hun woonplaats moesten verlaten. De toenmalige autoriteiten van de voormalige Oostbloklanden hielden de informatie over de ramp te lang voor de wereld, en in het bijzonder voor hun eigen burgers verborgen. Dit maakte het heel wat moeilijker om maatregelen te nemen om de gevolgen van de ramp te beperken. Later werd Tsjernobyl echter het symbool van doeltreffende samenwerking tussen de internationale gemeenschap en de autoriteiten van de landen die door de ramp waren getroffen. Terwijl we vandaag de ramp in Tsjernobyl herdenken, zijn we ook met onze gedachten bij het Japanse volk, dat vecht tegen de gevolgen van de tsunami en het kernongeval in de centrale van Fukushima.</p>
      <p sl="nl">Een tweede bericht en tegelijkertijd een pijnlijke herinnering: binnen enkele dagen, op 10 april, is het een jaar geleden dat het vliegtuigongeluk in Smolensk plaatsvond. Er kwamen toen 96 mensen om het leven, waaronder de Poolse president en zijn echtgenote en achttien leden van het Poolse parlement. Een van die parlementsleden stond toen op het punt om als een van de achttien extra parlementsleden zijn zetel in het Europees Parlement in te nemen. De meerderheid van de personen die omkwamen, vervulde belangrijke officiële functies. Velen hier in de zaal kenden deze mensen persoonlijk. Ikzelf kende ook minstens de helft van hen. De oorzaken van de ramp zijn tot op heden nog niet volledig opgehelderd en we wachten nog steeds op informatie in deze kwestie. Op zulke momenten voelen we ons opnieuw verbonden met de personen die nog steeds rouwen om hun naasten.</p>
      <p sl="nl">Een derde bericht: het Europees Parlement is erg verontrust over het feit dat het Hooggerechtshof van de Verenigde Staten het verzoek van Troy Davis heeft verworpen om zijn executie uit te stellen en de rechtszaak opnieuw te openen. Ik roep de bevoegde autoriteiten van de Amerikaanse staat Georgia op om gebruik te maken van hun recht om de doodstraf, die twintig jaar geleden aan Troy Davis is opgelegd, om te zetten in een levenslange gevangenisstraf. De dood kan nooit een uitdrukking van rechtvaardigheid zijn.</p>
      <p sl="nl">Het volgende bericht: we zijn ook erg verontrust over de gebeurtenissen in de Republiek Ivoorkust. De presidentsverkiezingen brachten angst en geweld met zich mee, in plaats van de vrede, toekomst en welvaart die de burgers van dit land verwachten. Laurent Gbagbo moet de uitslag van de verkiezingen erkennen en de macht overdragen. We roepen beide partijen op om onmiddellijk alle geweld jegens de burgerbevolking stop te zetten. De internationale gemeenschap moet het nodige doen om een bloedbad onder de bevolking te voorkomen. Alle schuldigen van deze misdaden moeten ter verantwoording worden geroepen. We zijn hier vast van overtuigd en het Europees Parlement zal hier alles voor doen.</p>
      <p sl="nl">En een laatste bericht: zoals beloofd wil ik u op de hoogte houden van de voortgang van het onderzoek in de zaak van de vermeende corruptiepraktijken van bepaalde parlementsleden van het Europees Parlement. Ik wil eraan herinneren dat u donderdag na de vergadering van de leiders van de fracties van mij een brief hebt gekregen met de recentste informatie over deze zaak. We ondernemen ook concrete stappen om een gedragscode voor belangengroepen, lobbyisten en leden van het Parlement op te stellen. Tijdens de vergadering van vandaag om 18.30 uur zal het Bureau deze kwestie ook bespreken en een beslissing nemen hoe de zaak verder zal worden behandeld.</p>
      <p sl="nl">Mijnheer Nicholson heeft het woord gevraagd. Het woord is aan u, mijnheer Nicholson.</p>
    </intervention>
    <intervention id="1-008-000" speaker_id="1318" name="James Nicholson" is_mep="True" mode="spoken">
      <p sl="en">Mijnheer de Voorzitter, ik zou graag een ogenblik willen stilstaan bij de moord in Noord-Ierland afgelopen zaterdag op een jonge politieagent die onderweg was naar zijn werk, waarvoor hij zich nog maar een paar weken geleden had gekwalificeerd. In mijn 22 jaar in dit Parlement zijn er veel gelegenheden geweest waarop ik de terroristen die dergelijke wreedheden begingen, moest veroordelen. Ik dacht dat dit nu helemaal verleden tijd was, en dat ik dit nooit meer zou hoeven te doen. Wij leven mee met de familie van deze jongeman die nog een loopbaan en fantastische toekomst voor zich had liggen. Het was een duidelijke en opzettelijke poging om mijn regio opnieuw te destabiliseren.</p>
      <p sl="en">Ik wil duidelijk stellen dat de overgrote meerderheid van de bevolking van Noord-Ierland volgens mij nu niet en ook niet in de toekomst weer in situaties terecht wil komen die we in het verleden hebben meegemaakt. De mensen in Omagh hebben veel geleden. En nu hen dit ook nog overkomt, zal dat ongetwijfeld veel afschuwelijke herinneringen oproepen. Kunnen wij ons medeleven betuigen aan de familie en alle betrokkenen bij dit zeer droevige gebeuren voor mijn regio?</p>
      <a text="(Applaus)"/>
    </intervention>
    <intervention id="1-009-000" speaker_id="28269" name="De Voorzitter" is_mep="True" mode="spoken">
      <p sl="nl">Dank u voor uw opmerkingen. Ik wil u erop wijzen dat ik gisterenmorgen een speciale verklaring heb afgegeven over deze kwestie – een verklaring van de Voorzitter van het Europees Parlement, waarin ik deze gebeurtenis veroordeel en met name het feit dat het slachtoffer zo jong was. Ik heb ook de hoop geuit op vrede in Noord-Ierland, wat het de afgelopen tijd heeft weten te realiseren. U kunt mijn verklaring van gisteren lezen op de website van het Europees Parlement.</p>
    </intervention>
    <intervention id="1-010-000" speaker_id="28511" name="Bairbre de Brún" is_mep="True" mode="spoken">
      <p sl="ga">Mijnheer de Voorzitter, ook ik veroordeel de moord op Ronan Kerr tijdens een bomaanslag in Omagh, mijn kiesdistrict, afgelopen weekend. Hij was 25 jaar jong en had zich aangesloten bij de nieuwe politiedienst en werd om die reden vermoord. Dit is niet alleen een aanval op deze jonge man en zijn familie, maar ook op het vredesproces in mijn kiesdistrict. De mensen die Ronan Kerr hebben vermoord, proberen de vooruitgang in het vredesproces tegen te houden en wij staan niet toe dat ze dit doen. Ik bedank de Voorzitter van het Parlement, omdat hij vandaag zijn deelneming en die van het Parlement heeft betuigd aan de familie. Daarbij leef ik mee met de familie van Ronan Kerr en ik veroordeel de moord op hem sterk.</p>
    </intervention>
    <intervention id="1-011-000" speaker_id="2125" name="Pat the Cope Gallagher" is_mep="True" mode="spoken">
      <p sl="en">Mijnheer de Voorzitter, ten eerste wil ik u bedanken voor de gisteren uitgegeven verklaring waarin de aanslag wordt veroordeeld. Ik wil mij aansluiten bij de uitspraken van de leden Nicholson en De Brún hier vandaag. Ze hebben onze volledige steun, want er moet voor worden gezorgd dat degenen die hiervoor verantwoordelijk zijn, berecht worden.</p>
      <p sl="en">Het vredesproces is, met ondersteuning van de Europese Unie, zeer succesvol geweest. Alle normaal denkende mensen op het eiland Ierland hebben deze wrede daad, de moord op agent Ronan Kerr – ar dheis Dé go raibh a anam (moge hij rusten in vrede) - veroordeeld. Ik wil vooral zijn moeder complimenteren met haar moedige verklaring gisterenavond waarin zij de voortgang van het vredesproces steunde.</p>
    </intervention>
  </section>
  <section id="creitem4" title="4. Samenstelling Parlement">
    <intervention id="1-013-000" speaker_id="28269" name="De Voorzitter" is_mep="True" mode="spoken">
      <p sl="nl">Ernst Strasser heeft kennis gegeven van zijn ontslagneming als lid van het Europees Parlement met ingang van 24 maart 2011. Overeenkomstig artikel 4, leden 1 en 3, van het Reglement neemt het Parlement kennis van de ontslagneming en constateert dat de zetel van Ernst Strasser vanaf de bovenvermelde datum vacant is. Hella Ranner heeft kennis gegeven van haar ontslagneming als lid van het Europees Parlement met ingang van 1 april 2011. Overeenkomstig artikel 4, leden 1 en 3, van het Reglement neemt het Parlement kennis van de ontslagneming en constateert dat de zetel van Hella Ranner vanaf de bovenvermelde datum vacant is. De bevoegde Oostenrijkse autoriteiten hebben mij medegedeeld dat Ernst Strasser met ingang van 31 maart 2011 zal worden vervangen door Hubert Pirker. Ik wil dit nieuwe parlementslid verwelkomen en u eraan herinneren dat Hubert Pirker, zolang zijn geloofsbrieven niet zijn onderzocht of niet over ingebrachte bezwaren is beslist, overeenkomstig artikel 3, lid 2, van het Reglement, met volledige rechten zitting in het Parlement en zijn organen neemt, mits hij tevoren schriftelijk een verklaring heeft afgelegd dat hij geen functie bekleedt die onverenigbaar is met de hoedanigheid van lid van het Europees Parlement.</p>
    </intervention>
    <intervention id="1-014-000" speaker_id="96904" name="Barry Madlener" is_mep="True" mode="spoken">
      <p sl="nl">Het gaat om een punt van orde. Mijnheer Strasser en de andere mijnheer die het Parlement verlaten hebben wegens hun corruptiepraktijken: ik wil vragen Voorzitter, of u wilt nagaan of het mogelijk is om hun wachtgeld ook niet uit te keren, want het zou schandalig zijn dat iemand die hier corruptie pleegt ook nog met wachtgeld naar huis gaat. Wilt u dat alstublieft onderzoeken?</p>
    </intervention>
    <intervention id="1-015-000" speaker_id="28269" name="De Voorzitter" is_mep="True" mode="spoken">
      <p sl="nl">We zullen die vraag later beantwoorden, aangezien ik er niet op voorbereid was.</p>
    </intervention>
    <intervention id="1-016-000" speaker_id="28338" name="Antonio Masip Hidalgo" is_mep="True" mode="spoken">
      <p sl="es">Mijnheer de Voorzitter, ik doe een beroep op het Reglement: eerder heeft u verwezen naar een verzoek, namens dit hele Huis, aan een staat van de Verenigde Staten om de doodstraf van een gevangene om te zetten in levenslange gevangenisstraf.</p>
      <p sl="es">Ik zou willen vragen om inderdaad te pleiten voor omzetting van die straf, maar daaraan niet toe te voegen “in levenslange gevangenisstraf”, vooral ook gezien wat levenslange gevangenisstraf in de Verenigde Staten inhoudt. Ik denk dat we moeten zeggen dat de doodstraf dient te worden omgezet in “een andere gepaste straf”.</p>
    </intervention>
    <intervention id="1-017-000" speaker_id="28269" name="De Voorzitter" is_mep="True" mode="spoken">
      <p sl="nl">Dank u. Dit vraagt zonder meer om een afzonderlijk en diepgaand debat. Het is zeker niet eenvoudig een oplossing te vinden voor dit probleem.</p>
      <p sl="nl">Mijn volgende mededeling luidt dat de bevoegde Oostenrijke autoriteiten mij hebben laten weten dat Hella Ranner met ingang van 1 april 2011 wordt vervangen door Heinz Becker. Ik heet ons nieuwe lid welkom en herinner de leden eraan dat Heinz Becker overeenkomstig artikel 3, lid 2, van het Reglement zijn zetel in het Parlement en zijn organen zal innemen en over alle daarmee verbonden rechten zal beschikken, mits hij tevoren schriftelijk een verklaring heeft afgelegd dat hij geen functie bekleedt die onverenigbaar is met de hoedanigheid van lid van het Europees Parlement.</p>
    </intervention>
  </section>
  <section id="creitem5" title="5. Samenstelling fracties: zie notulen"/>
  <section id="creitem6" title="6. Ondertekening van volgens de gewone wetgevingsprocedure aangenomen besluiten: zie notulen"/>
  <section id="creitem7" title="7. Vervallen schriftelijke verklaringen: zie notulen"/>
  <section id="creitem8" title="8. Aan de standpunten en resoluties van het Parlement gegeven gevolg: zie notulen"/>
  <section id="creitem9" title="9. Mondelinge vragen en schriftelijke verklaringen (indiening): zie notulen"/>
  <section id="creitem10" title="10. Kredietoverschrijvingen: zie notulen"/>
  <section id="creitem11" title="11. Verzoekschriften: zie notulen"/>
  <section id="creitem12" title="12. Ingekomen stukken: zie notulen"/>
  <section id="creitem13" title="13. Regeling van de werkzaamheden">
    <intervention id="1-027-000" speaker_id="28269" name="De Voorzitter" is_mep="True" mode="spoken">
      <p sl="nl">Aan de orde is de definitieve ontwerpagenda die door de Conferentie van voorzitters is opgesteld overeenkomstig artikel 140 van het Reglement tijdens haar vergadering van 31 maart 2011. De volgende wijzigingen zijn voorgesteld:</p>
      <p sl="nl">Met betrekking tot de dinsdag</p>
      <p sl="nl">Ten aanzien van het verslag-Fernandes over de raming van de inkomsten en uitgaven van het Europees Parlement voor het begrotingsjaar 2012 heeft de Fractie Europa van Vrijheid en Democratie erom verzocht dat de stemming wordt gehouden tijdens de vergaderperiode in mei. Het is dus een verzoek tot uitstel van de stemming. Mevrouw Andreasen zal het verzoek toelichten. Mevrouw Andreasen, ik verzoek u het woord te nemen.</p>
    </intervention>
    <intervention id="1-028-000" speaker_id="96954" name="Marta Andreasen" is_mep="True" mode="spoken">
      <p sl="en">namens de EFD-Fractie. – Mijnheer de Voorzitter, ik sta hier om uitstel van de stemming over het verslag van de heer Fernandes te vragen. De redenen hiervoor zijn duidelijk en hebben hoofdzakelijk betrekking op de paragraaf van het verslag waarin het Huis van de Europese geschiedenis wordt behandeld. De Begrotingscommissie heeft tegenstrijdige, en ik geloof misleidende cijfers voor dit project ontvangen. De oplopende jaarlijkse bedrijfskosten zijn daar een voorbeeld van: die staan momenteel op 13,5 miljoen euro. Dit cijfer ligt hoger dan het oorspronkelijk genoemde bedrag. Toen ik erop duidde dat de kosten 10 miljoen euro zouden bedragen, beschuldigde een naamloze parlementaire ambtenaar mij ervan tegen de pers te liegen door te zeggen dat mijn ramingen – ik citeer – "buitensporig" waren. Dit is geen manier om een lid van dit Parlement te behandelen.</p>
      <p sl="en">Wat nog het ergste is, mijnheer de Voorzitter, is de duidelijke belangenverstrengeling doordat de voorzitter van de Begrotingscommissie zitting heeft in de raad van toezicht van het Huis van de Europese geschiedenis, zelfs als hij daar geen beloning voor ontvangt. Een dergelijke belangenverstrengeling zou in geen enkel ander parlement getolereerd worden. Het maakt het proces van de Begrotingscommissie echt bespottelijk.</p>
      <a text="(Applaus)"/>
      <p sl="en">Zolang deze kwesties nog niet uit de weg zijn geruimd, moet de stemming over dit verslag worden uitgesteld.</p>
    </intervention>
    <intervention id="1-029-000" speaker_id="997" name="Francesco Enrico Speroni" is_mep="True" mode="spoken">
      <p sl="it">Mijnheer de Voorzitter, dames en heren, dit uitstel lijkt mij gepast. Het gaat om vier of vijf weken uitstel om het onderwerp nader te kunnen bestuderen. Zoals we net hebben vernomen betreft het de besteding van miljoenen euro’s die worden opgebracht door de Europese belastingbetaler. Ik vraag dan ook om steun voor dit verzoek.</p>
    </intervention>
    <intervention id="1-030-000" speaker_id="1204" name="Alain Lamassoure" is_mep="True" mode="spoken">
      <p sl="fr">Mijnheer de Voorzitter, ik wil graag twee dingen zeggen. Allereerst heeft de Begrotingscommissie haar werk gedaan en het project van de raming van de begroting van het Parlement voor 2012 zo bewerkt dat het Parlement het in de plenaire vergadering kan bestuderen en bespreken en erover kan stemmen, in overeenstemming met onze procedures en net zoals we dat vorig jaar hebben gedaan. Elke fractie heeft een eigen mening. Iedereen mag zijn zegje doen.</p>
      <p sl="fr">Ten tweede kan ik niet toestaan dat mevrouw Andreasen, die deze zaak heel goed kent, zegt dat er sprake is van persoonlijke belangenverstrengeling als ik, als voorzitter van de Begrotingscommissie, plaatsneem in de raad van toezicht van het Huis van de Europese geschiedenis.</p>
      <p sl="fr">Ik zit niet op persoonlijke titel in de raad; ik doe dat als voorzitter van de Begrotingscommissie, aangewezen door de Begrotingscommissie om deze te vertegenwoordigen in die instelling, net zoals de voorzitter van de Commissie cultuur en onderwijs haar commissie vertegenwoordigt binnen die instelling.</p>
      <p sl="fr">Uiteraard ben ik, als iemand dit in twijfel trekt, bereid om de functie op te geven. Toch, mijnheer de Voorzitter, moeten mensen ervoor uitkijken om de zaken niet door elkaar te gaan halen door woorden als ‘belangenverstrengeling’ in de mond te nemen.</p>
      <a text="(Applaus)"/>
    </intervention>
    <intervention id="1-031-000" speaker_id="28269" name="De Voorzitter" is_mep="True" mode="spoken">
      <p sl="nl">Ten aanzien van het debat over de interne markt heeft de Europese Volkspartij (Christendemocraten) verzocht om de mogelijkheid om ontwerpresoluties in te dienen om het debat over de verklaring van de Commissie over overheidsopdrachten af te ronden. We hebben het dus over een ontwerpresolutie, oftewel een voorstel voor een resolutie. Wie van de PPE-Fractie wil het verzoek toelichten?</p>
      <a text="(Het Parlement verwerpt het verzoek)"/>
      <p sl="nl">Met betrekking tot de woensdag</p>
    </intervention>
    <intervention id="1-032-000" speaker_id="28223" name="Andreas Schwab" is_mep="True" mode="spoken">
      <p sl="de">namens de PPE-Fractie . – Mijnheer de Voorzitter, de Fractie van de Europese Volkspartij (Christendemocraten) stelt voor om de verklaring van commissaris Barnier over het recht inzake overheidsopdrachten en de verdere ontwikkeling daarvan in de Europese Unie aan te vullen met een verklaring van het Parlement. Dat zou een en ander inhoudelijk aanmerkelijk meer steekhoudend maken en om die reden verzoeken wij hiervoor om steun.</p>
    </intervention>
    <intervention id="1-033-000" speaker_id="1913" name="Evelyne Gebhardt" is_mep="True" mode="spoken">
      <p sl="de">Mijnheer de Voorzitter, ik steun het voorstel van de Fractie van de Europese Volkspartij (Christendemocraten), want het is absoluut zinvol om hierover te discussiëren. Ik heb alleen het verzoek - in overeenstemming met de coördinator van de Commissie interne markt en consumentenbescherming, de heer Schwab - om deze week nog niet over de resolutie te stemmen, maar tot mei daarmee wachten, omdat we nog geen tijd hebben gehad om dit met de fracties onderling te bespreken. Ik zeg derhalve 'ja' tegen opneming op de agenda, 'ja' tegen een resolutie, maar ik zou de stemming over de resolutie tot mei willen uitstellen.</p>
    </intervention>
    <intervention id="1-034-000" speaker_id="28269" name="De Voorzitter" is_mep="True" mode="spoken">
      <p sl="nl">De Fractie Alliantie van Liberalen en Democraten voor Europa heeft erom verzocht dat we op donderdagmiddag een debat houden over de situatie betreffende Ai Weiwei in China en dat dit wordt opgenomen in de debatten die worden gehouden volgens artikel 122 van het Reglement, in plaats van het debat over Zimbabwe dat eerst op de agenda stond voor dit tijdstip. Ik wil graag het woord geven aan de heer Verhofstadt, fractievoorzitter.</p>
      <a text="(Het Parlement willigt het verzoek in)"/>
      <p sl="nl">Met betrekking tot de donderdag</p>
    </intervention>
    <intervention id="1-035-000" speaker_id="97058" name="Guy Verhofstadt" is_mep="True" mode="spoken">
      <p sl="en">namens de ALDE-Fractie . – Mijnheer de Voorzitter, de heer Ai Weiwei, de bekendste Chinese kunstenaar en dissident, die altijd de gelegenheid had vrijuit te spreken, werd zondag op de luchthaven van Peking aangehouden en zit nu blijkbaar in de gevangenis. Ik wil deze kans niet alleen grijpen om tegen de Chinese autoriteiten te protesteren, maar wil u en onze collega's ook zeggen dat we onze deelname aan de tweede Top tussen China en de EU volgende maand in Peking wellicht in heroverweging moeten nemen als dit de richting is die wordt ingeslagen.</p>
      <p sl="en">We moeten hier zo snel mogelijk een urgentieresolutie over krijgen, zodat we meer druk kunnen uitoefenen op de Chinese autoriteiten om de heer Ai Weiwei vrij te laten. In eerste instantie was het idee de urgentieresolutie over Zimbabwe donderdag te vervangen door een urgentieresolutie tegen de aanhouding van de heer Ai Weiwei, maar na kort overleg lijkt er een betere mogelijkheid te zijn: Ivoorkust op woensdag zetten, zodat de ruimte die daardoor op donderdag vrijkomt, kan worden gebruikt voor deze urgentieresolutie over de heer Ai Weiwei. Ik heb overlegd met de verschillende fracties hier en zij gaan akkoord met deze manier om de agenda te wijzigen.</p>
    </intervention>
    <intervention id="1-036-000" speaker_id="2295" name="Hannes Swoboda" is_mep="True" mode="spoken">
      <p sl="de">Mijnheer de Voorzitter, ik wil slechts in enkele bewoordingen mijn steun hiervoor betuigen. Aangezien we voor woensdagmiddag een volle agenda hebben, wil ik de Raad en de Commissie verzoeken hun verklaringen zeer, zeer kort te houden en wil ik er bij de ondervoorzitters die de vergadering voorzitten, op aandringen om ervoor te zorgen dat de sprekers zich strikt aan hun spreektijd houden. Anders ontstaat er chaos. Ik roep u op om de ondervoorzitters hierin te ondersteunen.</p>
    </intervention>
    <intervention id="1-037-000" speaker_id="28269" name="De Voorzitter" is_mep="True" mode="spoken">
      <p sl="nl">We gaan het debat over Ai Weiwei en China op donderdagmiddag houden en het debat over Ivoorkust zal plaatsvinden om circa 20.00 uur woensdagavond.</p>
      <a text="(Het Parlement willigt het verzoek in)"/>
      <p sl="nl">Met betrekking tot de woensdag</p>
      <p sl="nl">Er is een ander voorstel van mevrouw Gebhardt. Mevrouw Gebhardt, kunt u uw voorstel nog eens uitleggen?</p>
    </intervention>
    <intervention id="1-038-000" speaker_id="1913" name="Evelyne Gebhardt" is_mep="True" mode="spoken">
      <p sl="de">Mijnheer de Voorzitter, ik heb het verzoek ingediend om de stemming over de resolutie over overheidsopdrachten tot mei uit te stellen, hetgeen uiteraard betekent dat de termijn voor de indiening van resoluties en amendementen eveneens moet worden verschoven. U heeft ons nog niet de mogelijkheid gegeven om daarover te stemmen.</p>
    </intervention>
    <intervention id="1-039-000" speaker_id="997" name="Francesco Enrico Speroni" is_mep="True" mode="spoken">
      <p sl="it">Mijnheer de Voorzitter, dames en heren, gezien het onderwerp lijkt mij de termijn voor het indienen van amendementen te volstaan. Daarom meen ik dat we het voorstel niet moeten goedkeuren.</p>
    </intervention>
    <intervention id="1-041-000" speaker_id="28266" name="Sophia in 't Veld" is_mep="True" mode="spoken">
      <p sl="en">Mijnheer de Voorzitter, ik wist niet helemaal zeker onder welk punt ik dit moest aankaarten, maar na een aantal cyberaanvallen besloot de administratie twee weken geleden de webmail een week lang uit te schakelen. Het is nogal een beslissing om mensen een week lang te weerhouden van toegang tot hun webmail. Een verklaring is hier op zijn plaats. Ik zou graag willen weten of dit gerechtvaardigd was, of het slechts een voorzorgsmaatregel was, en hoe kwetsbaar ons systeem eigenlijk is.</p>
    </intervention>
    <intervention id="1-042-000" speaker_id="28269" name="De Voorzitter" is_mep="True" mode="spoken">
      <p sl="nl">Mevrouw In ’t Veld, wij zullen hiernaar kijken en u de informatie toesturen.</p>
    </intervention>
  </section>
  <section id="creitem14" title="14. Verlening en intrekking van internationale bescherming (herschikking) (debat)">
    <intervention id="1-044-000" speaker_id="28269" name="De Voorzitter" is_mep="True" mode="spoken">
      <p sl="nl">Aan de orde is het verslag over het voorstel voor een richtlijn van het Europees Parlement en de Raad betreffende minimumnormen voor de procedures in de lidstaten voor de verlening of intrekking van internationale bescherming (herschikking) (COM(2009)0554 - C7-0248/2009 - 2009/0165(COD)) - Commissie burgerlijke vrijheden, justitie en binnenlandse zaken. Rapporteur: Sylvie Guillaume (A7-0085/2011).</p>
    </intervention>
    <intervention id="1-045-000" speaker_id="96952" name="Sylvie Guillaume" is_mep="True" mode="spoken" role="rapporteur">
      <p sl="fr">Mijnheer de Voorzitter, dames en heren, deze week gaan we een eerste stap zetten met de herschikking van de richtlijn 'asielprocedures'. Ons Parlement spreekt zich woensdag uit over het herziene voorstel van de Commissie over de gemeenschappelijke procedures voor de verlening en intrekking van de vluchtelingenstatus.</p>
      <p sl="fr">Dit advies van het Europees Parlement is doorslaggevend in de dialoog die de komende maanden met de Raad zal worden voortgezet over een tekst die, naar mijn mening, de hoeksteen vormt van het asielpakket en waarover de discussies – tot mijn spijt – stilliggen binnen de Raad. Het advies zal als basis dienen voor een nieuwe versie van deze richtlijn, die ons, naar ik hoop, in staat zal stellen om de deadline van 2012 te halen wat betreft de tenuitvoerlegging van gemeenschappelijke regels op asielgebied.</p>
      <p sl="fr">De stemming over dit verslag komt op een moment dat de UNHCR vorige week een onderzoek heeft gepubliceerd dat gehouden is in 44 geïndustrialiseerde landen. Uit dit onderzoek blijkt dat het aantal asielaanvragers in rijke landen, in tegenstelling tot de heersende opvatting, in tien jaar tijd wereldwijd met 40 procent is afgenomen en met 5 procent in een jaar. Door deze informatie moeten wij ons afvragen wat de diepere oorzaken zijn van deze afname. Komt het doordat er minder aanzwengelende factoren voor migratiestromen zijn of toch door de strengere controles op immigratie in bepaalde landen?</p>
      <p sl="fr">Uit dit verslag blijkt ook dat ontwikkelingslanden momenteel het grootste deel van de asielverantwoordelijkheid op zich nemen, terwijl ze daar eigenlijk niet voldoende middelen voor hebben. Europa moet dus zijn rechtmatige deel op zich nemen en zich daarvoor voorzien van duidelijke regels. Dat brengt mij terug bij deze tekst over asielprocedures en bij de belangrijkste uitdagingen daarvan. De huidige richtlijn wordt vaak genoemd als een opsomming van de slechtste nationale praktijken en heeft twee grote nadelen. Zo worden de rechten van asielzoekers onvoldoende beschermd en bestaan er grote discrepanties in behandeling tussen de lidstaten.</p>
      <p sl="fr">Zo zijn de verschillen tussen de diverse asielstelsels in Europa enorm. Om even twee voorbeelden te nemen, het percentage positieve besluiten in eerste aanleg in de lidstaten varieerde in 2009 van 65 procent tot minder dan 1 procent. De termijn om beroep in te stellen tegen een negatief besluit in eerste aanleg varieert van twee tot dertig dagen. De verschillen tussen de lidstaten zijn dus heel groot, of het nu gaat om de redenen voor versnelde procedures, of om de mogelijkheid tot individuele gesprekken of om een steekhoudend beroep te kunnen instellen.</p>
      <p sl="fr">Welnu, dergelijke verschillen zijn niet verenigbaar met een gemeenschappelijk asielstelsel dat gelijke bescherming moet bieden op het gehele grondgebied van de Europese Unie. Ze zijn bovendien in tegenspraak met een van de redenen waarom de verordening Dublin II is opgesteld, waarin wordt aangenomen dat de asielstelsels in de lidstaten hetzelfde zijn. Harmonisatie van de wetgeving is dus onontbeerlijk om eindelijk eerlijke, toegankelijke, veilige en doeltreffende procedures te kunnen garanderen.</p>
      <p sl="fr">Omdat ik vind dat ze niet kloppen, wil ik nog een keer ingaan op een paar beweringen van degenen die deze tekst bekritiseren, voor wie deze richtlijn min of meer neerkomt op toenemende kosten en misbruik.</p>
      <p sl="fr">Deze procedurele veranderingen zouden op korte termijn inderdaad kunnen leiden tot kosten. Iets meer scherpzinnigheid zou ons echter doen inzien dat het eerder het verkeerde gebruik van ontoereikende procedures op het gebied van kwaliteit en veiligheid is dat de lidstaten momenteel veel geld kost. Ik noem twee indicatoren om dat te onderbouwen: het zeer grote aantal beroepen en de duur van de daaruit voortvloeiende procedures.</p>
      <p sl="fr">Ik zou ook graag zien dat we onze zwart-witvisie op de asielkwestie loslaten, namelijk het idee dat het alleen maar zou leiden tot misbruik. In een context waarin immigratiekwesties geïnstrumentaliseerd zijn, is het onze plicht om asiel te verdedigen als een grondrecht. En als de situatie in de Arabische wereld de meest terughoudende parlementsleden iets duidelijk kan maken, dan is het wel dat de Europese Unie de verantwoordelijkheid heeft om de slachtoffers van vervolgingen goede bescherming te bieden.</p>
      <p sl="fr">Daarom sta ik achter de benadering van de Commissie, die erop gericht is om de procedures in eerste aanleg, de front-loading -aanpak, te verbeteren. Een goede procedure voor het nemen van beslissingen in eerste aanleg zou namelijk niet alleen ten goede komen aan de slachtoffers van vervolgingen, maar zou het voor de bevoegde autoriteiten bovendien mogelijk maken om degelijke beslissingen te nemen, negatieve beslissingen beter te onderbouwen en het risico op vernietiging ervan door beroepsinstanties te verminderen, ongegronde of misleidende verzoeken beter te identificeren en de kosten van de opvang en de procedure voor de lidstaten te verminderen, waarbij ze in hun inspanningen gesteund worden om uitgeprocedeerde asielzoekers hun grondgebied te laten verlaten.</p>
      <p sl="fr">Dan wil ik nog iets zeggen over een paar belangrijke punten die ervoor gaan zorgen – hoop ik – dat we verder komen met dit verslag. Allereerst vind ik dat het recht op gratis juridische bijstand in eerste aanleg een essentiële garantie is voor het verbeteren van de kwaliteit van beslissingen. Ten tweede moet er meer rekening gehouden worden met kwetsbare verzoekers, een groep mensen aan wie in de huidige richtlijn totaal voorbij wordt gegaan.</p>
      <p sl="fr">De derde uitdaging: korte beroepstermijnen die het recht op een steekhoudend beroep versterken; betere garanties in geval van versnelde procedures, met name een beperking van hun redenen of de vaststelling van redelijke termijnen. Wat betreft het begrip “veilig land” verzoeken wij om de aanneming van een gemeenschappelijke Europese lijst in overeenstemming met de gewone wetgevingsprocedure, zoals het Hof van Justitie heeft aanbevolen in 2008.</p>
      <p sl="fr">Tot slot moet de uiteindelijke aanneming van dit verslag een sterk signaal zijn dat het Parlement afgeeft aan de Raad en aan de Commissie. Zoals ik het zie, zijn de rode lijnen van het Parlement vastgelegd en is de lat gelegd: we streven naar grotere harmonisatie van de beschermingsnormen, en daar mogen wij heel blij mee zijn, dames en heren.</p>
      <a text="(Applaus)"/>
    </intervention>
    <intervention id="1-046-000" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Mijnheer de Voorzitter, de stemming deze week over de richtlijn asielprocedures is zeer belangrijk. Die zal een cruciale stap zijn op weg naar de afronding van de tweede fase van het gemeenschappelijk asielstelsel tegen 2012, dat aansluit op de betrokkenheid van de EU bij het Programma van Stockholm. Ik wil de rapporteur, Sylvie Guillaume graag bedanken voor haar uitstekende inzet voor dit verslag en voor de goede samenwerking tussen ons. U hebt veel veerkracht laten zien, mevrouw, en een grondig begrip van de behoeften van asielzoekers en van de uitdagingen waar nationale overheden mee te kampen hebben.</p>
      <p sl="en">De nieuwe richtlijn asielprocedures zal de hoeksteen vormen van het gemeenschappelijk Europees asielstelsel. Zoals u zei, mevrouw, moeten asielzoekers overal waar ze in de Europese Unie een asielaanvraag doen een gelijksoortige behandeling krijgen. Op dit moment weten we dat er veel verschillen zijn, en dat is uiteraard erg moeilijk te begrijpen binnen dezelfde Europese Unie met dezelfde internationale verdragen en dezelfde Europese waarden.</p>
      <p sl="en">Het is essentieel dat de gemeenschappelijke procedures rechtvaardig en doeltreffend zijn. Ze moeten misbruik van het asielstelsel helpen voorkomen, maar de grondrechten volledig eerbiedigen. Ik geloof echt dat deze doelstellingen kunnen worden gehaald, maar dat kan alleen als de gemeenschappelijke regels garanderen dat de beslissingen van asielautoriteiten in de gehele Unie dezelfde hoge kwaliteit hebben. Het voorstel van de Commissie is in deze sfeer opgesteld, en ik merk met tevredenheid op dat mevrouw Guillaume en het verslag van de Commissie burgerlijke vrijheden dit voorstel over het algemeen ondersteunen.</p>
      <p sl="en">Het ontwerpverslag bevat veel amendementen die de waarborgen voor asielzoekers, met name wat betreft minderjarigen, feitelijk op een hoger niveau brengen. Sommige amendementen zijn ook bedoeld om de lidstaten meer flexibiliteit te bieden door de invoering van bepaalde redenen voor versnelde procedures. Ik vind het amendement over het idee van veilige landen zeer ambitieus. Het zou een aanzienlijke herstructurering van het pakket aan regels en verandering van de praktijken in de lidstaten tot gevolg hebben. Verder heb ik met belangstelling kennisgenomen van het compromisamendement met betrekking tot kosteloze rechtsbijstand. Dit zou een lastige juridische kwestie die door diverse lidstaten naar voren is gebracht, wellicht kunnen helpen oplossen.</p>
      <p sl="en">Zoals u weet, werkt de Commissie momenteel aan een gewijzigd voorstel voor deze richtlijn om de vastgelopen onderhandelingen in de Raad nieuw leven in te blazen. De stem die u morgen of woensdag gaat uitbrengen zal een strategisch referentiepunt in de onderhandelingen vormen. De Commissie zal bij het opstellen van het gewijzigde voorstel alle amendementen van het Parlement zorgvuldig in overweging nemen. Ik zal hierbij en bij de andere voorstellen graag met de leden samenwerken.</p>
    </intervention>
    <intervention id="1-047-000" speaker_id="96780" name="Monika Hohlmeier" is_mep="True" mode="spoken">
      <p sl="de">namens de PPE-Fractie . – Mijnheer de Voorzitter, commissaris, dames en heren, om te beginnen wil ik mijn hartelijke dank uitspreken voor de vele gesprekken die we met de rapporteur, maar ook met de commissaris en de schaduwrapporteurs hebben kunnen voeren. Daarbij konden op diverse terreinen goede compromissen worden bereikt. Zoals commissaris Malmström reeds heeft opgemerkt, behoort daar onder andere het compromis over kosteloze rechtsbijstand toe, in het bijzonder ter bescherming van minderjarigen. Verder zijn wij erin geslaagd om overeenstemming te bereiken over de vraag welke verzoekers met name beschermd moeten worden en om in onze gesprekken met elkaar tot een zinvol compromis te komen. Bovendien hebben we een compromis kunnen bereiken ten aanzien van het vraagstuk met betrekking tot veilige derde landen.</p>
      <p sl="de">Doel is om de kwaliteit van de administratieve procedures fundamenteel te verbeteren, zodat het aantal zittingen voor een rechterlijke instantie van tweede en derde aanleg wordt verminderd en asielzoekers die daadwerkelijk worden vervolgd zo spoedig en steeds zo doelmatig mogelijk hulp en bescherming krijgen. Ik pleit uitdrukkelijk voor de invoering van passende minimumnormen in alle lidstaten. Zowel door de tekst van de Commissie als door een aantal afzonderlijke amendementen op de tekst van de Commissie wordt tot op zekere hoogte helaas echter het tegenovergestelde bereikt van hetgeen met dit goede voornemen wordt beoogd. Er zijn talloze mogelijkheden gecreëerd tot vertraging van de procedures of zelfs ernstig misbruik van het asielrecht. Ik zal u daar een aantal voorbeelden van geven.</p>
      <p sl="de">Een verzoeker mag bijvoorbeeld driemaal een verzoek indienen dat niet ontvankelijk wordt verklaard en hij heeft het recht om driemaal de volledige procedure te doorlopen. Pas dan mag er een versnelde procedure worden gevolgd. Een procedure mag niet worden versneld als iemand zonder meer niet wordt erkend als vluchteling volgens het Verdrag van Genève. Ik wil in dit verband slechts de kwestie van Tunesië evenals de kwestie van economische vluchtelingen noemen.</p>
      <p sl="de">Een ander voorbeeld is het feit dat een versnelde procedure evenmin mogelijk is als er volgende verzoeken worden ingediend zonder nieuwe relevante elementen. Wat mijns inziens echter beduidend ernstiger is, is het vraagstuk van het onderduiken. Als iemand in de illegaliteit verdwijnt, mag zijn verzoek niet meer met een negatief besluit worden afgesloten. Hij moet bij ontvangst van het schrijven tekenen voor ontvangst. Als een asielzoeker een negatief besluit verwacht, zou hij - als we het amendement van de Fractie De Groenen/Vrije Europese Alliantie aannemen - het schrijven alleen hoeven te weigeren of afwezig hoeven te zijn, zodat hij het niet aan kan nemen. Dit zou betekenen dat hij de procedure eindeloos zou kunnen rekken.</p>
    </intervention>
    <intervention id="1-048-000" speaker_id="4519" name="Claude Moraes" is_mep="True" mode="spoken">
      <p sl="en">namens de S&amp;D-Fractie . – Mijnheer de Voorzitter, ik spreek namens mijn fractie als ik zeg dat we ons in praktisch en politiek opzicht in een zeer moeilijke situatie bevinden; de lidstaten zijn al sinds 1999 in gesprek over de realisering van een asielstelsel. Als er een politieke noodzaak is, dan is het wel op dit moment, met de crisis in Noord-Afrika en het Middellandse-Zeegebied.</p>
      <p sl="en">Het onderwerp lastenverdeling moet nu tot een praktisch en scherpzinnig voorstel leiden. Namens mijn fractie wil ik zeggen dat Sylvie Guillaume – in samenwerking met alle schaduwrapporteurs, zoals mevrouw Hohlmeier zei – een voorstel heeft opgesteld dat zowel scherpzinnig als doeltreffend is, en dat – zoals de commissaris zei – het asielstelsel echt een hoeksteen geeft. Daarom is de stemming woensdag zo essentieel. Als we net zo'n meerderheid weten te behalen als in de Commissie burgerlijke vrijheden, justitie en binnenlandse zaken, kunnen we op het punt komen een asielstelsel tot stand te brengen dat de vele bezorgdheden en gevoeligheden die in dit hele Parlement leven, honoreert.</p>
      <p sl="en">Ik zou u graag één voorbeeld geven. Als advocaat vreemdelingenrecht heb ik jarenlang zaken van vluchtelingen behandeld, en ik weet dat wat een goede asielprocedure – een eerlijke, rechtvaardige en doeltreffende asielprocedure die de meeste lidstaten accepteren – het meest in de weg staat, het gebrek is aan front-loading van asielzoekerszaken. Het feit dat de besluitvorming in veel lidstaten in de gehele Europese Unie slecht geregeld is, leidt tot hogere kosten voor de lidstaten, en niet tot lagere kosten. Dus wanneer lidstaten het over de financiële implicaties hebben, moeten ze de kwaliteit van de besluitvorming onder ogen zien. Het al direct de eerste keer goed doen en ervoor zorgen dat de beroepsprocedure doeltreffend werkt: dat is waar we geld besparen en eerlijk en rechtvaardig zijn.</p>
      <p sl="en">Als er leden zijn die betwijfelen of dit verslag doeltreffend, eerlijk en rechtvaardig is, moeten ze maar eens zorgvuldig naar deze procedures kijken en begrijpen dat er veel aandacht is besteed aan het aanpakken van een groot aantal mogelijk controversiële aspecten. Het is ook belangrijk te benadrukken dat het debat niet alleen over kosten moet gaan: het gaat om het harmoniseren van praktijken in de gehele EU. Het is duidelijk dat de normen bij de verschillende lidstaten te veel uiteenlopen. Als we doorgaan met een asielbeleid dat als een soort kansspel werkt, zien we de realiteit van de stijgende aantallen asielzoekers over het hoofd. Zoals we weten, gaan die aantallen al vele jaren pijlsnel omhoog. En nu is onze situatie nog lastiger geworden.</p>
      <p sl="en">De regels in de richtlijn asielprocedures beslaan misschien wel het meest complexe onderdeel van het gehele asielstelsel. Of de procedure eerlijk en doeltreffend is, kan voor degenen die vervolging ontvluchten een kwestie van leven of dood zijn. Wanneer het gaat om mensen die binnen onze grenzen bescherming zoeken, moeten we onze verantwoordelijkheid om internationale verplichtingen na te leven, erkennen.</p>
      <p sl="en">Daarom wil ik de rapporteur en alle schaduwrapporteurs bedanken voor hun inzet om tot een sterk standpunt in het Parlement te komen. Laten we bij de stemming net zo'n meerderheid behalen als bij de Commissie burgerlijke vrijheden, justitie en binnenlandse zaken. Laten we ervoor zorgen dat we een sterk signaal uitzenden naar de Commissie – maar voornamelijk naar de lidstaten – dat we het in dit Parlement serieus menen het asielstelsel zodanig tot stand te brengen dat het voor velen in alle gelederen van dit Parlement aanvaardbaar zal zijn.</p>
    </intervention>
    <intervention id="1-049-000" speaker_id="96872" name="Nadja Hirsch" is_mep="True" mode="spoken">
      <p sl="de">namens de ALDE-Fractie . – Mijnheer de Voorzitter, mevrouw Malmström, om te beginnen wil ik de rapporteur en de schaduwrapporteurs van harte danken. Wij hebben zeer veel discussies gevoerd. Uiteindelijk hebben we een aantal uitstekende compromissen kunnen bereiken, hoewel we allemaal weten dat het uiteraard niet altijd zo eenvoudig is.</p>
      <p sl="de">Namens de Fractie Alliantie van Liberalen en Democraten voor Europa wil ik echter opmerken dat wij er in elk geval nog altijd naar streven om tegen 2012 een gemeenschappelijk Europees asielstelsel tot stand te brengen. Dat betekent tevens dat wij nu daadwerkelijk vooruitgang moeten boeken en ook aan de Raad een heel duidelijk signaal moeten afgeven dat wij deze doelstelling niet uit het oog verloren zijn en dat wij uiteraard nog altijd bereid zijn onderhandelingen te beginnen. Dat spreekt voor zich. Mijns inziens moeten wij echter eveneens duidelijk maken dat wij vooral een gemeenschappelijk asielstelsel nastreven. Het is onaanvaardbaar, zoals reeds is opgemerkt, dat het eigenlijk bijna een loterij is waar een asielzoeker zijn verzoek indient.</p>
      <p sl="de">Het is onaanvaardbaar - en wat dat betreft ben ik blij dat wij op het laatste moment nog iets hebben bereikt op dat gebied - dat elke lidstaat afzonderlijk een eigen nationale lijst mag opstellen van wat een veilig derde land is. Een land is veilig of niet - en dan nog moet in elk geval afzonderlijk worden beoordeeld of het voor de betrokken persoon die het verzoek indient, daadwerkelijk een veilig derde land kan zijn, of dat in de individuele situatie wellicht toch niet zomaar kan worden gezegd dat dit het geval is.</p>
      <p sl="de">Ik ben er eveneens van overtuigd dat de lidstaten daar uiteindelijk profijt van zullen hebben, maar ook de asielzoekers, die in de toekomst immers de kans hebben direct in eerste aanleg een beslissing te krijgen in een eerlijke en toch snelle verzoekprocedure, als dit op de juiste wijze ten uitvoer wordt gelegd zoals wij dat voor ogen hebben. Naar mijn mening is ook dat een recht; asiel is een recht en geen gunst. Daar moeten wij heel duidelijk in zijn en bijgevolg ook een duidelijke procedure voor hebben.</p>
      <p sl="de">Bovenal juich ik het echter toe dat wij erin zijn geslaagd om de rechten van minderjarigen verder uit te breiden. Daar ben ik een voorstander van, evenals de ALDE-Fractie, en het zal mij deugd doen als we hiervoor morgen een goed resultaat bereiken.</p>
    </intervention>
    <intervention id="1-050-000" speaker_id="4385" name="Hélène Flautre" is_mep="True" mode="spoken">
      <p sl="fr">namens de Verts/ALE-Fractie . – Mijnheer de Voorzitter, er is onderleiding van mevrouw Guillaume bijzonder veel werk verzet voor dit verslag. Zoals mevrouw Malmström al heeft gezegd, is het de hoeksteen van het Europese asielstelsel en het klopt dat er een groot verschil bestaat tussen de huidige situatie en een Europees stelsel. We kunnen wel zeggen dat we aan de afgrond staan, een afgrond waarin de rechten van asielzoekers verdwijnen, samen met de geloofwaardigheid van ons beschermingssysteem in Europa.</p>
      <p sl="fr">Wanneer we te maken hebben met lidstaten waarvan het percentage positieve beslissingen in eerste aanleg varieert tussen 1 procent en 65 procent, wanneer in een lidstaat als bijvoorbeeld Frankrijk 75 procent van de verleende bescherming aan Kosovaren of aan Albanezen in beroep wordt verleend, wanneer we weten dat deze beroepen niet met schorsende werking zijn, beginnen we een beetje te begrijpen hoe de situatie ervoor staat en zeggen we tegen onszelf dat de Raad eraan moet denken dat de optie die door de Europese Commissie is gekozen – en die nog eens versterkt wordt door de uitstekende kwaliteit van het verslag dat is opgesteld onder leiding van mevrouw Guillaume – namelijk het verbeteren van de procedure voor het nemen van beslissingen in eerste aanleg, absoluut van essentieel belang is.</p>
      <p sl="fr">Zoals ik het begrijp zijn de staten die het hardst roepen niet de landen die het meest betalen en die de meeste asielzoekers opvangen. Er moet worden opgemerkt dat Cyprus, Zweden, Luxemburg en België de meeste asielzoekers opnemen in verhouding tot hun bevolking. Laten we dus luisteren naar deze staten die ons kunnen vertellen wat de beste normen zijn als het gaat om de internationale bescherming van asielzoekers.</p>
    </intervention>
    <intervention id="1-051-000" speaker_id="28514" name="Kyriacos Triantaphyllides" is_mep="True" mode="spoken">
      <p sl="en">namens de GUE/NGL-Fractie . – Mijnheer de Voorzitter, met het oog op de stemming woensdag ben ik erg blij met dit debat vandaag. Hopelijk zullen onze werkzaamheden de Raad wakker schudden en productieve onderhandelingen op gang brengen, zodat we onze doelstelling kunnen halen om tegen 2012 een gemeenschappelijk Europees asielstelsel te hebben, en het vele werk dat we allemaal in dit verslag hebben gestoken, dan ook in de overwegingen wordt betrokken. Ik wil mevrouw Guillaume hartelijk danken voor haar uitstekende werk en haar inschikkelijke aanpak.</p>
      <p sl="en">Over het geheel genomen is er een goede tekst ontstaan die aanzienlijke verbeteringen bevat voor de asielprocedures die momenteel in de EU worden bezigd, en die tussen de ene en de andere lidstaat enorm veel verschillen vertonen.</p>
      <p sl="en">Om er maar een paar te noemen: er zijn nieuwe bepalingen opgenomen die ervoor zorgen dat aan elke aanvrager adequate middelen worden geboden om zijn of haar beweringen te onderbouwen teneinde binnen een halfjaar tot een beslissing over het asiel te kunnen komen. Denk daarbij aan het persoonlijk onderhoud en kosteloze advisering over procedurele en wettelijke aspecten bij procedures in eerste aanleg, waaronder de voorbereiding van de noodzakelijke procedurestukken.</p>
    </intervention>
    <intervention id="1-052-000" speaker_id="28497" name="Gerard Batten" is_mep="True" mode="spoken">
      <p sl="en">namens de EFD-Fractie . – Mijnheer de Voorzitter, de bestaande richtlijn van 2005 over internationale bescherming zal worden herschikt tot de richtlijn voor opvangvoorzieningen voor asielzoekers. De nieuwe richtlijn voor opvangvoorzieningen is een ontwikkeling van het gemeenschappelijk immigratie- en asielbeleid van de EU zoals vormgegeven onder het Verdrag van Lissabon. De bedoeling van de nieuwe richtlijn is een stelsel op te zetten om de criteria voor asielzoekers te bepalen: wie wel en niet toegang kan krijgen tot de lidstaten en voor een vluchtelingenstatus in aanmerking kan komen, en onder welke voorwaarden. De bedoeling ervan is het asielbeleid van de lidstaten te harmoniseren en asielzoekers meer rechten en voorrechten te geven.</p>
      <p sl="en">De huidige toestroom van mensen uit Noord-Afrika is natuurlijk al weer zo'n “nuttige crisis” die de EU een nieuwe kans biedt haar macht en domein uit te breiden. Het immigratie- en asielbeleid moet uitsluitend zijn voorbehouden aan de onafhankelijke soevereine staat. Met deze voorgestelde richtlijn doet het Verdrag van Lissabon precies datgene wat zijn tegenstanders zeiden, en daarom hebt u natuurlijk geweigerd de Europese bevolking er een referendum over te geven.</p>
    </intervention>
    <intervention id="1-053-000" speaker_id="96946" name="Daniël van der Stoep" is_mep="True" mode="spoken">
      <p sl="nl">Voorzitter, mijn partij, de Partij voor de Vrijheid, is altijd glashelder geweest. Wij zijn en blijven tegen een Europees asiel- en immigratiebeleid. Dat kunnen de lidstaten prima zelf uitmaken. Het huidige Nederlandse kabinet is het beste kabinet ooit met een prima agenda voor het asiel- en immigratiebeleid. Wat dat betreft hebben minister-president Rutten en minister Leers de Europese bemoeizucht echt niet nodig.</p>
      <p sl="nl">Mijn partij is de partij van de duidelijkheid. Waar gaat het nu vandaag feitelijk om? Internationale bescherming. Wij noemen dat gewoon ‘asiel’. Vooral in tijden waarin wij te maken hebben met rampzalige massa-immigratie van niet-westerse allochtonen dienen wij er geen eufemistische doekjes voor het bloeden om te winden. Voorzitter, als het aan Europa ligt gaan wij alle grenzen wagenwijd opengooien en wordt Europa een walhalla voor gelukszoekers en profiteurs, als het dat al niet is. Kijk naar Italië, kijk naar Lampedusa. Wat Europa betreft gaan alle halfcriminele gelukszoekers uit Barbarije gewoon de asielprocedure in en mogen zij uiteindelijk nog blijven ook!</p>
      <p sl="nl">Voorzitter, kan de commissaris uitleggen waarom Europa altijd de gebeten hond moet zijn. Waarom komen al die bootjes ónze kant op? De enige en juiste oplossing is opvang in de regio. Laat de Afrikaanse Unie, de Arabische Liga of die verschrikkelijke Organisatie van de Islamitische Conferentie dit maar oplossen. Die moeten wij verantwoordelijk houden voor de opvang in de regio, niet onszelf.</p>
      <p sl="nl">Des te wranger is het ook dat wij het met dit verslag gemakkelijk maken om de Europese Unie in te komen. Juist op het moment dat hordes asielzoekers uit Barbarije de Europese Unie bestormen, moet een asielaanvraag moeilijker gemaakt worden en niet gemakkelijker.</p>
    </intervention>
    <intervention id="1-054-000" speaker_id="96739" name="Reinhard Bütikofer" is_mep="True" mode="spoken">
      <p sl="de">Mijnheer de Voorzitter, mijn collega heeft zojuist gesproken over hordes barbaren die naar Europa komen. Een dergelijke vorm van cynisme mag hier niet zonder protest passeren. Daarmee worden deze mensen in een kwaad daglicht gesteld. Ik verzoek u hem terecht te wijzen.</p>
    </intervention>
    <intervention id="1-055-000" speaker_id="96946" name="Daniël van der Stoep" is_mep="True" mode="spoken">
      <p sl="nl">Dank u wel, Voorzitter, ik wil dat even corrigeren. Ik sprak niet over barbaren. Wellicht is dat er in de vertolking zo uitgekomen. Ik heb het over de historische naam van dat gebied, namelijk Barbarije. U kunt dat misschien anders vinden, maar ik noem dat gewoon zo. Ik zeg niet dat mensen uit Barbarije dan direct als barbaren deze kant opkomen. Dat wil ik wel even gecorrigeerd zien.</p>
    </intervention>
    <intervention id="1-056-000" speaker_id="28269" name="De Voorzitter" is_mep="True" mode="spoken">
      <p sl="nl">Mijnheer Van der Stoep, al deze opmerkingen komen in ons verslag, dus u kunt alles nagaan. Alle originele woorden, uw antwoord en het tweede antwoord komen in dat verslag.</p>
    </intervention>
    <intervention id="1-057-000" speaker_id="28131" name="Anna Hedh" is_mep="True" mode="spoken">
      <p sl="sv">Mijnheer de Voorzitter, ik wil allereerst de rapporteur, mevrouw Guillaume, bedanken voor haar harde werken en voor het feit dat zij met dit verslag, dat een aanzienlijk deel van het asielpakket vormt, uitstekend werk heeft geleverd. Alle EU-lidstaten moeten rechtszekere en rechtvaardige procedures voor asielaanvragen hebben. De EU krijgt nooit een functionerend asielstelsel zonder gemeenschappelijke minimumniveaus voor de wijze waarop aanvragen worden behandeld en voor de rechten die asielzoekers in dit proces hebben. Deze bepalingen moeten natuurlijk geen papieren letter blijven, maar moeten ook in de praktijk in heel Europa consequent worden toegepast.</p>
      <p sl="sv">Dit gezegd hebbende, vind ik het uiterst betreurenswaardig dat de Commissie heeft meegedeeld dat men van plan is een nieuw verwaterd voorstel in te dienen dat dichter ligt bij wat veel regeringen in de Raad willen. In het licht van deze stellingname van de Commissie en de gevoelens in de Raad is de stemming over dit verslag nog belangrijker.</p>
      <p sl="sv">Het Europees Parlement moet nu een helder signaal afgeven dat wij in alle gevallen het recht asiel aan te vragen ondersteunen en dat wij vinden dat iedereen een rechtvaardig en zorgvuldig onderzoek van zijn aanvraag verdient. De globale methode die wordt voorgesteld, dat je middelen moet inzetten voor de behandeling in eerste instantie, is volkomen juist en maakt een en ander eenvoudiger, zowel voor de asielzoeker, die sneller uitsluitsel kan krijgen als voor de lidstaten, die kosten vermijden voor verdere toetsingen vanwege een gebrekkige kwaliteit van het eerste onderzoek. Het voorstel bevat een reeks goede wijzigingen, maar ik wil vooral wijzen op een amendement dat garandeert dat rekening wordt gehouden met de behoeften van kwetsbare verzoekers, niet in de laatste plaats niet-begeleide minderjarigen. Ook de heldere definitie van familieleden zoals deze wordt voorgesteld zal de situatie verbeteren, niet in de laatste plaats voor veel minderjarigen.</p>
    </intervention>
    <intervention id="1-058-000" speaker_id="96911" name="Tanja Fajon" is_mep="True" mode="spoken">
      <p sl="sl">Mijnheer de Voorzitter, ik wil de rapporteur, mevrouw Sylvie Guillaume complimenteren voor haar uitstekende werk. De Europese Unie heeft dringend behoefte aan gecoördineerde, eerlijke en efficiënte asielprocedures. Deze noodzaak wordt duidelijk door de huidige crisis met vluchtelingen uit het Middellandse-Zeegebied. Zowel lidstaten als asielzoekers hebben belang bij gemeenschappelijke regels.</p>
      <p sl="sl">Dames en heren, het recht op asiel vormt een grondbeginsel van de mensenrechten. Vluchtelingen mogen niet gestraft worden voor het oversteken van grenzen. Onze voornaamste taak is alle asielzoekers te helpen, hun basale mensenrechten te beschermen en ervoor te zorgen dat er hoge Europese kwaliteitsnormen worden toegepast bij de beoordeling van hun verzoeken.</p>
      <p sl="sl">Helaas lijkt het erop dat steeds minder Europese landen de asielrechten respecteren of dat ze immigranten met toenemende angst en wantrouwen ontvangen. De huidige gebeurtenissen op het Italiaanse eiland Lampedusa zijn alarmerend. Hierdoor neemt het dreigende en verontrustende gevoel toe dat vluchtelingen niet welkom zijn in de Europese Unie. We moeten solidariteit tonen met mensen die probleemplekken ontvluchten, met name met degenen die Libië ontvluchten, die internationale bescherming nodig hebben.</p>
      <p sl="sl">Met het oog op de ontwikkelingen in de Arabische landen en in Noord-Afrika moeten we ons voorbereiden op de mogelijkheid dat er in de toekomst nog meer vluchtelingen in de Unie arriveren. Ook om die reden moeten we de procedures verbeteren en coördineren. Hierdoor kunnen we het leven voor onszelf en voor de vluchtelingen makkelijker maken. We zullen de lasten verlichten voor landen die momenteel menselijkere procedures voor asielzoekers hanteren en deze lasten eerlijker verdelen. Europa moet geen vesting worden. Asielzoekers mogen geen slachtoffer worden van onze systemen. Ik hoop dat dit verslag komende woensdag door een grote meerderheid wordt gesteund.</p>
    </intervention>
    <intervention id="1-059-000" speaker_id="96900" name="Georgios Papanikolaou" is_mep="True" mode="spoken">
      <p sl="el">Mijnheer de Voorzitter, ook ik ben het eens met wat er is gezegd, namelijk dat wij allen streven naar een betrouwbare en doelmatige procedure bij de asielverlening en dat wij allen deze doelstellingen willen beschermen.</p>
      <p sl="el">Ook ik zal een voorbeeld noemen, een gebeurtenis die wij enkele maanden geleden hebben meegemaakt in Griekenland tijdens de officiële missie van ons Parlement in verband met de asielkwestie. Nadat we op de luchthaven waren aangekomen, bezochten we het detentiecentrum, en daar verbleef een inwoner van een derde land die wij hebben gezien en met wie wij hebben gesproken.</p>
      <p sl="el">Welnu, hij vertelde ons dat hij een asielaanvraag had ingediend, en na korte tijd begon hij Grieks te praten! Wij vroegen hem dus hoe het kwam dat hij Grieks sprak en hij antwoordde: "Ik spreek de taal, omdat ik al tien jaar in Griekenland werk; ik ben nu naar mijn land gegaan en bij mijn terugkeer heb ik een asielaanvraag ingediend." Voor de duidelijkheid: natuurlijk moeten wij nadruk leggen op betrouwbaarheid en transparantie in deze procedures en degenen die recht hebben op asiel beschermen, wij moeten echter ook op misbruik letten. Er zijn bepalingen waarbij voorzichtigheid is geboden, ik wijs op enkele kanttekeningen van mevrouw Hohlmeier en ik voeg daar zelf een aan toe: wij zeggen dat na zes maanden de bewijslast voor iemand die in zijn eigen land wordt vervolgd, overgaat op de lidstaat en niet op de aanvrager zelf; alleen dit al veroorzaakt bureaucratie en kan door sommigen als een argument voor misbruik worden gebruikt.</p>
    </intervention>
    <intervention id="1-061-000" speaker_id="96859" name="Ioan Enciu" is_mep="True" mode="spoken">
      <p sl="ro">Mijnheer de Voorzitter, in de eerste plaats wil ik mevrouw Guillaume gelukwensen met haar uitstekende werk.</p>
      <p sl="ro">De wijzigingen in de huidige richtlijn asielprocedures vormen een belangrijke stap in de richting van het opzetten van een gemeenschappelijk asielstelsel in de gehele Europese Unie. Helderheid van regelgeving en procedures is de belangrijkste toegevoegde waarde van de nieuwe richtlijn. Deze stelt transparante en zekere normen vast met betrekking tot de bevoegde autoriteiten voor het beoordelen van de verzoeken om internationale bescherming en garandeert dat deze verzoeken zo snel en efficiënt mogelijk worden afgehandeld.</p>
      <p sl="ro">Het is van groot belang te zorgen dat de bescherming op het gehele grondgebied van de Europese Unie aan de hoogste normen voldoet. Daarnaast is het belangrijk om het harmonisatieproces van nationale wetgevingen voort te zetten, zodat discrepanties tussen asielstelsels die nu nog in de hele EU voorkomen, verdwijnen. Ons einddoel moet blijven om een daadwerkelijk gemeenschappelijk asielstelsel te creëren, zoals bepaald in het Programma van Stockholm.</p>
    </intervention>
    <intervention id="1-062-000" speaker_id="28251" name="Jörg Leichtfried" is_mep="True" mode="spoken">
      <p sl="de">Mijnheer de Voorzitter, als er één ding zeker is, dan is het wel het volgende: verschillende afzonderlijke lidstaten van de Europese Unie zijn in hun eentje niet opgewassen tegen de problemen op het gebied van asiel, en ook op het gebied van migratie en immigratie, zoals we duidelijk kunnen zien aan de ontwikkelingen van de afgelopen weken, maar ook van de afgelopen jaren.</p>
      <p sl="de">De Europese Unie moet in dit verband derhalve steeds meer verantwoordelijkheden op zich nemen om ervoor te zorgen dat het asielstelsel in de Europese Unie in de toekomst functioneert volgens beginselen die voor ons allemaal vanzelfsprekend moeten zijn, te weten uniforme normen, eerlijke en rechtvaardige procedures en eerbiediging van de grondrechten. Anderzijds moeten we echter ook voorkomen dat het stelsel wordt misbruikt, omdat dat uiteraard altijd een probleem is waarover mensen in de lidstaten uitgebreid discussiëren. Deze taak is moeilijk genoeg en ik hoop dat wij erin slagen hem met succes te volbrengen.</p>
    </intervention>
    <intervention id="1-063-000" speaker_id="96654" name="Jaroslav Paška" is_mep="True" mode="spoken">
      <p sl="sk">Mijnheer de Voorzitter, het voorliggende voorstel voor een richtlijn betreffende minimumnormen voor de procedures in de lidstaten voor de verlening of intrekking van internationale bescherming is gebaseerd op de ervaringen met de aanpak van asielprocedures in de individuele lidstaten tot nu toe.</p>
      <p sl="sk">De pogingen van de Commissie om gemeenschappelijke procedures in te voeren voor de verlening of intrekking van de asielzoekerstatus of te komen tot aanvullende bescherming door betere harmonisering van de instrumenten van asielprocedures en verhoging van de kwaliteit teneinde het aantal herziene besluiten terug te dringen, stuiten echter op verschillende bezwaren van zowel de Raad van de Europese Unie als enkele lidstaten.</p>
      <p sl="sk">Ik ben er stellig van overtuigd dat de standpunten van de Raad en de lidstaten die de asielprocedures uiteindelijk in de praktijk brengen voor ons doorslaggevend zouden moeten zijn. Daarom denk ik dat als we bij het wijzigen van het asielsysteem niet goed luisteren naar hun commentaar en adviezen ons werk waarschijnlijk niet het gewenste effect zal hebben. Daarom vind ik het erg belangrijk om de geplande wijzigingen nader te bespreken, vooral met de betreffende organen van de Europese lidstaten.</p>
    </intervention>
    <intervention id="1-064-000" speaker_id="96981" name="Franz Obermayr" is_mep="True" mode="spoken">
      <p sl="de">Mijnheer de Voorzitter, ondanks de massale toestroom uit Noord-Afrika vreest de rapporteur kennelijk dat er in de EU te weinig vluchtelingen zijn, want zij dringt erop aan de definitie van het begrip familie uit te breiden. Het is klaarblijkelijk niet van belang of de familieleden bij elkaar zijn gekomen voor- of nadat zij uit hun land zijn gevlucht. Ook nieuwe partners en adoptiekinderen moeten volgens de nieuwe definitie onder het begrip familie vallen. Vluchtelingen met problemen ten aanzien van hun genderidentiteit moeten speciale bescherming genieten, wat de rapporteur daar dan ook mee mag bedoelen. Dergelijke formuleringen zetten de deur wagenwijd open voor misbruik. Het is bovendien naïef om te geloven dat asielzoekers in elke lidstaat hetzelfde hoge niveau met betrekking tot sociale voorzieningen kunnen verwachten. De Unie bestaat nu eenmaal uit landen met zeer uiteenlopende levensstandaards.</p>
      <p sl="de">Dat geldt ook voor het begrip veilig land van herkomst. Als het een democratisch land betreft dat de rechtsstaat eerbiedigt, dan moet dit ook als veilig worden geclassificeerd. Ten slotte moeten Tunesië en Egypte wellicht ook als veilige derden landen worden geclassificeerd, aangezien zij zich de goede kant op ontwikkelen.</p>
    </intervention>
    <intervention id="1-065-000" speaker_id="96749" name="Andrew Henry William Brons" is_mep="True" mode="spoken">
      <p sl="en">Mijnheer de Voorzitter, internationale bescherming is een bedekte, verbloemende term voor asiel. Het woord asiel heeft in de ogen van het publiek terecht zijn glans verloren. Asielzoekers die langs of door veilige landen komen, zijn migranten uit keuze, en geen echte vluchtelingen. Mensen die gewoonweg naar Europa komen omdat hun eigen land niet veilig is, kunnen wel eens pech hebben, want van Europa kan niet worden verwacht dat het de totale bevolking van elk onveilig land op de planeet gaat huisvesten. Echte asielzoekers zouden hun toevlucht moeten zoeken in het dichtstbijzijnde veilige land, een land waar ze op cultureel en godsdienstig vlak en qua voorouders een band mee hebben.</p>
      <p sl="en">De rol van Europa en het Westen moet niet zijn als een gigantisch groot opvangtehuis te fungeren voor de kwetsbare bevolkingen van de wereld. Onze rol zou eruit moeten bestaan het scheppen van de instabiliteit die deze uitgebreide volksverhuizingen aanwakkert, te stoppen: het moet afgelopen zijn met oorlogen zoals tegen Irak en Afghanistan; we moeten ons uit Libië terugtrekken voordat we in een grondoorlog betrokken raken; we moeten het geplande conflict met Iran afgelasten; en we moeten de stimulering van ontevredenheid in andere Midden-Oosterse landen vermijden.</p>
    </intervention>
    <intervention id="1-066-000" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Mijnheer de Voorzitter, zoals al vaak gezegd is, zijn we hier al heel lang over aan het onderhandelen, terwijl we – zoals de heer Moraes aangaf – al sinds 1999 de doelstelling hebben tot een gezamenlijk, gemeenschappelijk asielbeleid te komen.</p>
      <p sl="en">De Raad heeft besloten dat dit tegen 2012 gerealiseerd moet zijn, en het einde van de impasse die we zo veel jaar hebben gehad, begint nu in zicht te komen. Ik wil het Parlement graag bedanken, want naar mijn mening heeft het hier een grote bijdrage aan geleverd. We moeten een eerlijk, doeltreffend en samenhangend stelsel hebben dat in alle lidstaten gelijk is.</p>
      <p sl="en">Bij mijn contacten met de diverse rapporteurs voor het gehele pakket was het al direct zeer duidelijk dat er enkele amendementen moesten komen. Dit is niet iets waar de Commissie zomaar mee kwam. De impasse is zodanig dat we wat compromissen moeten maken om ervoor te zorgen dat de twee wetgevende partners die hierbij een rol spelen, tot overeenstemming kunnen komen. Met de stem die u morgen of woensdag gaat uitbrengen en met de voorstellen van de Commissie over deze kwestie kunnen we proberen te kijken of we wat compromissen kunnen vinden. Wij hebben het hele voorjaar contact onderhouden met de Raad om de grootste problemen in verband hiermee te identificeren.</p>
      <p sl="en">Als we tegen 2012 overeenstemming over het asielstelsel willen hebben bereikt en zodoende de zestigste verjaardag van het Verdrag van Genève vieren – en ik denk dat we dat allemaal wel willen – moeten we bereid zijn wat compromissen te sluiten. Dit is een zeer goed begin. Het is de hoeksteen van het toekomstige stelsel.</p>
      <p sl="en">Ik wil de rapporteur, alle schaduwrapporteurs en de Commissie burgerlijke vrijheden, justitie en binnenlandse zaken bedanken voor deze werkzaamheden.</p>
    </intervention>
    <intervention id="1-067-000" speaker_id="96952" name="Sylvie Guillaume" is_mep="True" mode="spoken" role="rapporteur">
      <p sl="fr">Mijnheer de Voorzitter, allereerst wil ik graag bedanken voor alle toespraken, nou ja, bijna alle. Mevrouw Hohlmeier is weggegaan, maar ik hoop dat iemand tegen haar kan zeggen dat ik nog steeds denk dat ik haar ervan kan overtuigen dat de Tunesische staatsburgers geen asiel aanvragen in de Europese Unie en dat er daardoor weinig reden voor hen is om dat een tweede keer wel te doen.</p>
      <p sl="fr">Om af te sluiten twee kleine puntjes die ik echter wel van belang vind. Ik wil aandringen op het feit dat het nagestreefde doel niet is om de lidstaten op te zetten tegen het beginsel van meer harmonisatie, integendeel. Ik begrijp dat er wat weerstand en wantrouwen bestaan, maar ik wil ook dat zij begrijpen dat er veel te winnen is door te investeren in goede en efficiënte procedures in eerste aanleg. De voorgestelde hervormingen gaan in die richting.</p>
      <p sl="fr">Ten tweede is het ten slotte cruciaal te bevestigen dat de rol van het Parlement belangrijk is. Wij zijn medewetgevers. De Europese Commissie heeft herhaaldelijk aangegeven dat zij wil dat wij een fundamenteel aandeel hebben in het vervolg dat aan deze procedure moet worden gegeven. Welnu, woensdag hebben we de mogelijkheid om onze prioriteiten voor goede, geharmoniseerde procedures op dit gebied luid en duidelijk te verkondigen.</p>
    </intervention>
    <intervention id="1-068-000" speaker_id="28576" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming over het verslag van mevrouw Guillaume (A7-0085/2011) vindt plaats op woensdag 6 april 2011 om 12.00 uur.</p>
    </intervention>
  </section>
  <section id="creitem15" title="15. Producten en technologie voor tweeërlei gebruik (debat)">
    <intervention id="1-070-000" speaker_id="28576" name="De Voorzitter" is_mep="True" mode="spoken">
      <p sl="nl">Aan de orde is het verslag over het voorstel voor een verordening van het Europees Parlement en de Raad tot wijziging van Verordening (EG) nr. 1334/2000 tot instelling van een communautaire regeling voor controle op de uitvoer van producten en technologie voor tweeërlei gebruik [COM(2008)0854 - C7-0062/2010 - 2008/0249(COD) ] - Commissie internationale handel. Rapporteur: Jörg Leichtfried (A7-0028/2011).</p>
    </intervention>
    <intervention id="1-071-000" speaker_id="28251" name="Jörg Leichtfried" is_mep="True" mode="spoken" role="rapporteur">
      <p sl="de">Mijnheer de Voorzitter, commissaris, dames en heren, toen ik de taak op me nam om het verslag over controle op de uitvoer van producten en technologie voor tweeërlei gebruik uit te werken, was ik me weliswaar tot op zekere hoogte bewust van de reikwijdte van dit verslag, maar ik realiseerde me niet hoe uitgebreid dit daadwerkelijk was.</p>
      <p sl="de">Dit verslag gaat in wezen om een praktijk die om de een of andere reden altijd weer in de schaduw van verslagen komt te staan, maar die anderzijds echter banen garandeert en die mijns inziens voor heel Europa moet worden gereguleerd.</p>
      <p sl="de">Het gaat in essentie om vereenvoudigde procedures voor het verlenen van uitvoervergunningen voor producten die zowel voor militaire als voor civiele doeleinden kunnen worden aangewend. Dit betreft de meest uiteenlopende producten, van chemische producten tot nucleaire brandstoffen, onderdelen van wapens, computeronderdelen en ten slotte - en daarover hebben wij zeer intensief gediscussieerd - ook software en softwarecomponenten.</p>
      <p sl="de">Mijns inziens is het belangrijk dat de verschillende regelingen die we momenteel in de lidstaten hebben, beter op elkaar worden afgestemd, dat ze nauwkeuriger, specifieker en transparanter worden en dat er met name op Europees niveau transparantie in wordt gebracht.</p>
      <p sl="de">Bij dit verslag was het wellicht voor het eerst mogelijk om de gevolgen van het Verdrag van Lissabon voor ons in het Europees Parlement heel mooi te kunnen zien. De Commissie had dit voorstel aanvankelijk aan de Raad voorgelegd in de veronderstelling dat dit vraagstuk wellicht voor de totstandbrenging van het Verdrag van Lissabon zou zijn afgehandeld. Dat was echter niet het geval. Zodoende heeft het voorstel ook het Europees Parlement bereikt en mijns inziens is het goed dat er hier in dit Huis over wordt gedebatteerd, want er zijn toch enkele punten, die ik zo meteen zal noemen, waar wij anders tegenaan kijken dan de Raad.</p>
      <p sl="de">Wij zijn erin geslaagd een aantal juridische moeilijkheden op te lossen die zich voordeden als gevolg van de werkwijze van de Commissie. Ik wil met name de vertegenwoordigers van de Commissie danken voor het feit dat wij de zaken zodanig hebben kunnen regelen dat wij nu vanuit juridisch oogpunt een meer solide basis hebben. Uiteindelijk zijn slechts enkele centrale problemen overgebleven.</p>
      <p sl="de">Hier in dit Huis zijn wij het in essentie over alles met elkaar eens, met uitzondering van één punt en op dat punt zijn wij het evenmin eens met de Raad. Het gaat om de vraag of er voor de uitvoer van producten toestemming moet worden verleend nadat deze producten zijn uitgevoerd of voordat ze worden uitgevoerd. In dit verband is het met het oog op veiligheid, overzicht en transparantie verstandig om te zorgen dat er eerst navraag wordt gedaan, alvorens gevaarlijke producten worden uitgevoerd en dat niet achteraf om toestemming wordt gevraagd als deze producten reeds zijn uitgevoerd, aangezien we weinig succes zullen hebben als we de uitvoer van deze producten alsnog willen verbieden. Dat is de bekende ex post-ex ante discussie: het zou naar mijn mening zinvoller zijn om eerst toestemming te verlenen waarna de producten mogen worden uitgevoerd.</p>
      <p sl="de">Waar wij het allemaal over eens zijn - maar niet met de Raad - is de kwestie van transparantie ten aanzien van de verslagleggingsplicht. Mijns inziens moet het Europees Parlement uiteindelijk worden geïnformeerd - hoe dit technisch gezien kan worden verwezenlijkt, kan nog besproken worden - over de vraag voor welke producten, waar naartoe en voor hoeveel producten toestemming is verleend, aangezien wij uiteraard het orgaan zijn dat ervoor moet zorgen dat alles correct verloopt.</p>
      <p sl="de">Het is eveneens belangrijk dat wij bespreken hoe wij omgaan met de uitvoer van apparatuur die mogelijk kan worden gebruikt voor doeleinden die verband houden met schendingen van de mensenrechten. Voor de uitvoer van dergelijke apparatuur mag geen toestemming worden verleend. Wij moeten ervoor zorgen dat dit niet gebeurt. Ik kijk nu al uit naar de discussie.</p>
    </intervention>
    <intervention id="1-072-000" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Mijnheer de Voorzitter, Europese bedrijven moeten dagelijks concurrerend opereren in een steeds veranderende omgeving met een scherpere concurrentie. Betrouwbaarheid en tijdige levering zijn even belangrijke punten als kwaliteit en prijs. In dit opzicht schept de uitvoer van producten voor tweeërlei gebruik bijzondere uitdagingen, omdat voor dergelijke producten uitvoervergunningen benodigd zijn.</p>
      <p sl="en">Producten voor tweeërlei gebruik zijn geen nichegoederen. Het zijn vooral producten die legitiem worden gebruikt in veel verschillende industriële sectoren – de ruimtevaartindustrie, de telecommunicatiesector, de luchtvaart, de chemische industrie en vele andere sectoren. Deze goederen worden gereguleerd omdat ze mogelijk ook voor militaire doeleinden kunnen worden gebruikt.</p>
      <p sl="en">Veel lidstaten stellen speciale exportvoorzieningen beschikbaar aan hun exporteurs. Deze voorzieningen hebben de vorm van algemene vergunningen en maken het voor bedrijven in bepaalde lidstaten mogelijk producten voor tweeërlei gebruik met een minimum aan lasten uit te voeren.</p>
      <p sl="en">Na een analyse van deze nationale voorzieningen is de Commissie in 2008 met haar voorstel gekomen dat bedoeld is om deze nationale voorzieningen uit te breiden naar exporteurs in de gehele Unie. Het voorstel voor een nieuwe algemene uitvoervergunning van de EU is opgesteld om het voor exporteurs in alle lidstaten mogelijk te maken te profiteren van vereenvoudigde uitvoerprocedures voor bepaalde producten voor tweeërlei gebruik naar bepaalde bestemmingen. Op deze manier wordt het hun gemakkelijker gemaakt deel te nemen aan internationale tentoonstellingen en beurzen. De uitvoer van gerepareerde producten wordt ook eenvoudiger, terwijl bovendien de uitvoer van telecommunicatieapparatuur en bepaalde industriële chemicaliën vereenvoudigd wordt. Aan de andere kant kunnen de lidstaten hun beperkte middelen concentreren op transacties die een echt risico met zich meebrengen.</p>
      <p sl="en">De Commissie ontvangt regelmatig klachten uit de industrie dat bepaalde uitvoerproducten de ene lidstaat niet binnen mogen komen, terwijl dezelfde transacties in andere lidstaten wel het groene licht krijgen. Het voorstel dat voor u ligt, is een eerste stap in de richting om deze ongelijkheden binnen onze interne markt uit te bannen. Veel andere landen nemen soortgelijke stappen om hun werkzaamheden met betrekking tot controles op de uitvoer te prioriteren, en wij moeten niet achterblijven.</p>
      <p sl="en">Ik wil de rapporteur, de heer Leichtfried, en de andere leden bedanken voor hun zeer opbouwende werkzaamheden ten behoeve van het voorstel. Het door u en uw commissie gepresenteerde verslag is beslist een stap in de goede richting en komt grotendeels overeen met het standpunt van de Commissie.</p>
    </intervention>
    <intervention id="1-073-000" speaker_id="96739" name="Reinhard Bütikofer" is_mep="True" mode="spoken">
      <p sl="de">rapporteur voor advies van de Commissie buitenlandse zaken . − Mijnheer de Voorzitter, commissaris, het onderhavige onderwerp betreft handel en veiligheid in gelijke mate. Dual-use -producten zijn producten voor tweeërlei gebruik. Dat wil zeggen dat ze zowel voor civiele doeleinden als voor absoluut gevoelige of zelfs gevaarlijke, in ieder geval veiligheidsrelevante doeleinden kunnen worden aangewend. Sommigen, zoals het Duitse ministerie van Economische Zaken en Technologie, beweren dat dit - en ik citeer - "niet-kritische producten" zijn. Dat is onjuist. Dit Parlement heeft tot dusver een meer verantwoord standpunt ingenomen in zijn commissies.</p>
      <p sl="de">Ik spreek hier in mijn hoedanigheid van rapporteur voor advies van de Commissie buitenlandse zaken en van de Subcommissie veiligheid en defensie. We hebben in deze commissies een zeer duidelijk standpunt ingenomen. Het zou volgens ons buitengewoon nonchalant zijn om bepaalde controlemechanismen buiten beschouwing te laten. Ik roep mijn collega's hier in het Parlement derhalve op om de aanbevelingen van de Commissie buitenlandse zaken en van de Subcommissie veiligheid en defensie en in het bijzonder de aanbevelingen van de rapporteur, die zojuist aan het woord is geweest, met betrekking tot ex ante controle te volgen. Dat is een van de belangrijkste controversiële aspecten waar we bij dit onderwerp nog mee worden geconfronteerd.</p>
      <p sl="de">Achteraf pas controleren zou leiden tot minder veiligheid. Wij willen echter meer veiligheid voor EU-burgers en meer veiligheid voor onze partnerlanden en onze handelspartners. Wij willen niet dat het beginsel van ex ante controle - dat de Commissie internationale handel en de Commissie buitenlandse zaken hebben gevolgd - nu wordt vervangen door het beginsel van ex post controle. Daarmee zouden handelsbelangen boven veiligheidsbelangen worden gesteld. Vele lidstaten, zoals Nederland, hebben hier uitdrukkelijk voor gewaarschuwd. Het zou derhalve in het belang van onze burgers zijn als het Parlement zou bevestigen wat de commissies hebben uitgewerkt.</p>
    </intervention>
    <intervention id="1-074-000" speaker_id="96882" name="Elisabeth Köstinger" is_mep="True" mode="spoken">
      <p sl="de">namens de PPE-Fractie . – Mijnheer de Voorzitter, commissaris, de verordening goederen voor tweeërlei gebruik waarover nu wordt gedebatteerd, voorziet in de invoering van algemene vergunningen voor niet-gevoelige producten en technologieën die naar derde landen mogen worden geëxporteerd en voor tweeërlei gebruik bestemd zijn. Deze algemene vergunningen moeten echter ook Europese exporteurs, evenals kleine en middelgrote ondernemingen meer zekerheid bij de planning bieden. Het doel van deze verordening is lastenverlichting voor onze Europese exporteurs om hun tijdrovende individuele vergunningprocedures te besparen en met name hun concurrentievermogen te verbeteren. Mijns inziens zullen gedetailleerde registratieprocedures en de aanvullende eisen die aan de exporteurs worden opgelegd, niet leiden tot een lastenverlichting maar juist tot meer kosten.</p>
      <p sl="de">Het staat buiten kijf dat wij moeten zorgen dat uitgevoerde producten die voor tweeërlei gebruik bestemd zijn, ook veilig worden aangewend en geen gevaar mogen vormen, maar wij moeten in elk geval de buitensporige en onnodige extra kosten ter discussie stellen. Ik zou als voorbeeld een middelgroot bedrijf in de werktuigbouwkundesector noemen dat 24-uurs service aanbiedt om machines te repareren of onderdelen te leveren. Deze diensten moeten ondanks strengere uitvoervoorwaarden ook kunnen worden geleverd.</p>
      <p sl="de">Hetzelfde geldt op het gebied van cyberaanvallen en de inspraak van betrokkenen. Als wij geen duidelijke criteria en randvoorwaarden voor deze terreinen hebben en de formuleringen onnauwkeurig zijn, dan moet ik ook in dit verband de kwestie van de extra kosten en de generalisering ter discussie stellen. Het is weliswaar uiterst belangrijk om betrokkenen bij de besluitvormingsprocessen te betrekken, toch moet dit altijd met het oog op een praktische en zinvolle tenuitvoerlegging van deze besluiten plaatsvinden. Het belang van transparantie en veiligheid staat ook hier niet ter discussie.</p>
      <p sl="de">Tot slot wil ik nogmaals benadrukken dat deze verordening is bedoeld om een bijdrage te leveren aan een vereenvoudiging van de procedures en aan een vermindering van de bureaucratische rompslomp. In het licht van een veilige aanwending van producten en technologieën moet onze Europese economie worden versterkt en moet de daarmee gepaard gaande administratie worden vereenvoudigd.</p>
    </intervention>
    <intervention id="1-075-000" speaker_id="96856" name="George Sabin Cutaş" is_mep="True" mode="spoken">
      <p sl="ro">namens de S&amp;D-Fractie . – Mijnheer de Voorzitter, ten eerste wil ik mijn collega feliciteren met het geleverde werk aan dit zo technische verslag, dat toch reële implicaties heeft voor de veiligheid van de Europese burgers.</p>
      <p sl="ro">Al circa vijftien jaar wordt op Europees niveau controle uitgevoerd op de uitvoer van producten voor tweeërlei gebruik. Zo zorgt de EU door preventieve maatregelen zoals de instelling van voorschriften voor de verlening van uitvoervergunningen en registratieprocedures bij de douane, voor non-proliferatie van wapens, met name massavernietigingswapens. Toch moet het EU-regime voor producten voor tweeërlei gebruik transparanter en democratischer worden. Het is nodig om een beveiligd systeem op te zetten voor de verzameling, verzending en opslag van kennisgevingen met betrekking tot de uitvoer van producten voor tweeërlei gebruik, tegen het risico van proliferatie van massavernietigingswapens.</p>
      <p sl="ro">Daarnaast verwelkom ik het voorstel van de rapporteur, dat de coördinatiegroep tweeërlei gebruik een jaarverslag presenteert aan het Europees Parlement, zodat dit zijn controlerende taken kan uitvoeren. De Europese Commissie heeft op haar beurt de plicht om het Parlement te informeren met betrekking tot de tenuitvoerlegging van de bepaling in de verordening dat er een gemeenschappelijk controleregime moet worden ingesteld voor de uitvoer van producten en technologie voor tweeërlei gebruik, en om een effectbeoordeling te presenteren van de voorgestelde maatregelen.</p>
      <p sl="ro">Niet in de laatste plaats moet de vertegenwoordiging van de Europese Unie in het kader van de internationale controleregimes op de uitvoer worden verbeterd. Helaas worden de lijsten van te controleren goederen door de internationale regimes geactualiseerd en omgezet in wetgeving van de Europese Unie, zonder dat het Europees Parlement aan het proces kan deelnemen. Daarom pleit ik voor een betere controle door het Europees Parlement en voor een versterking van de wetgevende rol van het Parlement, zoals verkregen op grond van het Verdrag van Lissabon.</p>
    </intervention>
    <intervention id="1-076-000" speaker_id="97229" name="Niccolò Rinaldi" is_mep="True" mode="spoken">
      <p sl="it">namens de ALDE-Fractie . − Mijnheer de Voorzitter, commissaris, dames en heren, van oudsher valt de handel in wapens moeilijk te controleren. Er bestaan verschillende wegen om de controle op deze handel te bemoeilijken. Zo kunnen wapens worden verhandeld als onschuldig uitziende of technische producten waarvan echter gemakkelijk een wapen gemaakt kan worden. Daarom houden we ons in deze verordening bezig met producten voor tweeërlei gebruik. Een tweede probleem vormt de overvloed aan regels waardoor geen enkel controlesysteem erg efficiënt is.</p>
      <p sl="it">Toen we met dit dossier begonnen vroeg de Commissie ons een verordening uit 2000 te wijzigen. In de tussentijd is die verordening ingetrokken en op basis van datzelfde achterhaalde voorstel van 2000 moesten we vervolgens de recentere verordening van 2009 gaan wijzigen. We zijn nu net gestart met de trialoog en er ligt al een nieuw wetgevingsvoorstel van de Commissie op tafel, ook deze keer ter wijziging van dezelfde verordening. Ons eerste verzoek is dan ook het vastleggen van heldere, eenvoudige en transparante regels voor de Europese exporteurs op basis van een geconsolideerde tekst.</p>
      <p sl="it">Ik wil vier punten noemen uit het standpunt van de Fractie Alliantie van Liberalen en Democraten voor Europa (ALDE) over dit thema. Wat betreft de zendingen met een geringe waarde koesteren wij als ALDE-Fractie net als de Raad veel scepsis. Het Parlement heeft het maximumbedrag al verlaagd van 5 000 naar 3 000 euro en daarnaast ook verschillende andere criteria vastgelegd. De lijst met landen van bestemming is erg beperkt. Dat is natuurlijk een legitiem verlangen van kleine en middelgrote bedrijven maar onze belangrijkste boodschap is dat wij samen met handel veiligheid vooropstellen. Daaraan dienen we bij de trialoog verder te werken.</p>
      <p sl="it">Wij zijn voorstanders van een procedure van voorafgaande kennisgeving en van een registratieplicht voor de lidstaten. Tot slot vragen wij om maximale transparantie, zodat de verordening een mechanisme behelst waarmee belanghebbenden, als mensenrechten- en vredesorganisaties en vakbonden, de verschillende fasen van het besluitvormingsproces kunnen volgen en eventueel verslag kunnen uitbrengen aan het Europees Parlement.</p>
    </intervention>
    <intervention id="1-077-000" speaker_id="96646" name="Helmut Scholz" is_mep="True" mode="spoken">
      <p sl="de">namens de GUE/NGL-Fractie . – Mijnheer de Voorzitter, commissaris, ik wil de rapporteur, de heer Leichtfried, uitdrukkelijk danken voor zijn werk aan dit verslag en ik wens hem ook namens mijn fractie veel succes bij de ongetwijfeld moeilijke onderhandelingen met de Raad die helaas niet aanwezig is tijdens dit debat.</p>
      <p sl="de">Er zijn echter twee aspecten die ik wil aankaarten. De amendementen van de Fractie van de Europese Volkspartij (Christendemocraten) bieden de rapporteur geen soelaas, maar ondermijnen de onderhandelingspositie van het Parlement, zoals deze in de Commissie internationale handel is gedefinieerd. De amendementen zijn erop gericht het leven van wapenexporteurs eenvoudiger te maken. Mijn fractie zal deze amendementen derhalve niet ondersteunen.</p>
      <p sl="de">Ten tweede wil ik opmerken dat mijn fractie er aanzienlijke problemen mee heeft om de lijst van producten voor tweeërlei gebruik in te zetten om met name ontwikkelingslanden de toegang tot spitstechnologie te blokkeren. Dat geldt in het bijzonder voor beperkingen voor de uitvoer van high performance computers. We hebben gezien dat de lijst van producten voor tweeërlei gebruik mogelijkheden biedt tot politiek misbruik, met name in Midden- en Oost-Europese landen. Om die reden hebben wij amendement 47 opgesteld en hierbij dring ik in het belang van de ontwikkelingslanden aan op uw steun voor dit amendement.</p>
    </intervention>
    <intervention id="1-078-000" speaker_id="96981" name="Franz Obermayr" is_mep="True" mode="spoken">
      <p sl="de">Mijnheer de Voorzitter, splijtstoffen, chemische producten en computerprogramma's kunnen voor vreedzame, maar ook voor militaire doeleinden worden aangewend. Enkele lidstaten hebben jarenlang wapens en zelfs martelwerktuigen aan Libië geleverd. Het meest recente wapenexportverslag - eerder een zondenlijst - laat duidelijk zien dat Italië, Malta en Duitsland de meeste wapens aan Khadafi hebben geleverd. Frankrijk daarentegen voert de lijst aan als het gaat om leveringen aan de Arabische regio. Andere landen - zoals mijn eigen land, Oostenrijk - houden zich aan de beperkingen. We moeten iets aan deze onevenwichtige situatie doen.</p>
      <p sl="de">Alle lidstaten en de gehele wapenindustrie in de EU moeten zich aan strenge controles en transparantievoorschriften houden. Het systeem moet echter ook actueel worden gehouden. Met name bij software, IT en smart phones moet de afweging worden gemaakt of deze van voordeel kunnen zijn voor democratische bewegingen, zoals we onlangs immers in de Arabische regio hebben kunnen zien. We hebben derhalve meer gedifferentieerde analyses nodig ten aanzien van mogelijke gebruiksdoeleinden en de twijfelachtigheid van de ontvangers.</p>
    </intervention>
    <intervention id="1-079-000" speaker_id="28126" name="Christofer Fjellner" is_mep="True" mode="spoken">
      <p sl="sv">Mijnheer de Voorzitter, het aantal producten dat onder deze wetgeving valt en dat voor civiel en militair gebruik kan dienen, is veel groter dan je in eerste instantie zou denken. Het betreft zaken als vrachtauto’s, vliegtuigturbines en telecomapparatuur. Daarom is het naar mijn mening belangrijk op te merken dat de directe verwijzing naar de wapenindustrie in dit verband vaak misleidend is. Daarom is deze wetgeving ook belangrijk om de manier waarop we in Europa omgaan met producten die zowel civiel als militair gebruikt kunnen worden, te vereenvoudigen en te harmoniseren. Deze moet strikt, voorspelbaar en duidelijk zijn, maar tevens geharmoniseerd. Telkens als ik hoor over een Zweeds bedrijf dat vanwege de EU-wetgeving niet naar een ander land mag exporteren om vervolgens tot de ontdekking te komen dat bijvoorbeeld een Frans bedrijf dezelfde producten wel kan uitvoeren, heeft de EU gefaald.</p>
      <p sl="sv">We moeten in gedachten houden dat handel in wezen goed is. Ik denk bijvoorbeeld aan telecomapparatuur, die zo ongelooflijk veel betekent voor democratiseringsbewegingen overal ter wereld. Dit voorstel mag geen civiele handel bemoeilijken en bureaucratiseren. Daarom ben ik tegen het voorstel een ex ante verklaring in te voeren. Door moderne just-in-time -levering, serviceovereenkomsten en dergelijke wordt dat heel lastig voor volledig legitieme producten die we willen exporteren en waarvan we meer willen zien. De meeste bedrijven weten exact om wat voor producten het gaat. Ook als ze een kennisgeving achteraf gebruiken weten ze dat ze bij exporteren zullen worden bestraft. Ik vind het belangrijk de handel te vereenvoudigen. We moeten ervoor zorgen dat de wetgeving strikt, duidelijk en geharmoniseerd is, maar ook eenvoudig. Dat gaat heel slecht samen met een ex ante controle van alles wat geëxporteerd wordt. Dat maakt het moeilijker om bijvoorbeeld belangrijke telecomapparatuur te sturen naar landen die deze nodig hebben.</p>
    </intervention>
    <intervention id="1-080-000" speaker_id="96784" name="Janusz Władysław Zemke" is_mep="True" mode="spoken">
      <p sl="pl">Mijnheer de Voorzitter, staat u mij toe u te bedanken omdat ik het woord mag nemen. Ons probleem is dat niet alle lidstaten van de Europese Unie dezelfde criteria toepassen wat betreft de export van producten voor tweeërlei gebruik. Ik denk dat we ernaar moeten streven dat alle Europese lidstaten dezelfde hoge standaarden toepassen voor de export van civiele goederen, die ook voor militaire doeleinden kunnen worden aangewend.</p>
      <p sl="pl">Ik denk dat deze verordening in het bijzonder aandacht moet vragen voor het voorkomen van ongerechtvaardigde en ongewenste verspreiding van technologieën en hun software, want het aantal aanvallen met betrekking tot moderne technologieën en software stijgt voortdurend. Ik denk dat dit een doeltreffende manier zou zijn om cyberterrorisme te bestrijden.</p>
    </intervention>
    <intervention id="1-081-000" speaker_id="33984" name="Ioan Mircea Paşcu" is_mep="True" mode="spoken">
      <p sl="en">Mijnheer de Voorzitter, het onderwerp van dit verslag ligt dubbel gevoelig, zowel op politiek als economisch vlak. Aan de ene kant wil de EU voorkomen dat producten voor tweeërlei gebruik voor militaire doeleinden en/of tegen mensen worden ingezet. Aan de andere kant moet zij rekening houden met de economische belangen van producenten en gebruikers. Het is dan ook onontkoombaar dat de verordening een wirwar is, omdat niet alleen de bestaande mazen waar opzettelijk gebruik van wordt gemaakt, moeten worden aangepakt, maar er ook moet worden vooruitgelopen op andere mazen die in de toekomst kunnen ontstaan.</p>
      <p sl="en">Bovendien is het zo dat de verordening voor sommigen te ver, maar voor anderen niet ver genoeg lijkt te gaan, hetgeen een voortdurende herziening zou vereisen. Als lid van de Commissie buitenlandse zaken ondersteun ik de noodzaak van een meer transparante en strengere verordening volledig. Ik ben dan ook een absoluut voorstander van vergunning voordat uitvoer plaatsvindt en niet andersom. Vooral na Lissabon kan het Parlement alleen maar helpen, en dat is precies wat het hier en nu doet. Daarom moet zijn rol worden versterkt en niet over het hoofd worden gezien.</p>
    </intervention>
    <intervention id="1-082-000" speaker_id="96772" name="Peter Jahr" is_mep="True" mode="spoken">
      <p sl="de">Mijnheer de Voorzitter, als het gaat om toestemming voor de uitvoer van producten voor tweeërlei gebruik, dan zijn we het er wellicht allemaal over eens dat wij in de Europese Unie uniforme regels nodig hebben zodat de lidstaten niet allemaal verschillende procedures hanteren, wat vervolgens weer tot concurrentieverstoringen zou leiden en precies het tegendeel zou bewerkstellingen van wat wij eigenlijk willen.</p>
      <p sl="de">Het klinkt uiteraard logisch als we zeggen dat voor de uitvoer van producten eerst toestemming moet worden verleend en een vergunning moet worden verstrekt. Wij willen meer transparantie en wij willen dat hier toezicht op wordt gehouden, zodat we hiervan kunnen leren. Ik wil in dit verband uitdrukkelijk mijn steun aan mevrouw Köstinger uitspreken, die heeft opgemerkt dat wij uiteraard een systeem nodig hebben dat draaglijk is voor onze kleine en middelgrote ondernemingen en waarmee zij om kunnen gaan. De wereldmarkt is immers niet alleen voor grote ondernemingen, maar ook voor kleine en middelgrote ondernemingen.</p>
      <p sl="de">Dat is ook mijn oproep aan de rapporteur, namelijk om ervoor te zorgen dat de vastgestelde voorwaarden en voorschriften ook voor onze kleine en middelgrote ondernemingen draaglijk en hanteerbaar zijn.</p>
    </intervention>
    <intervention id="1-083-000" speaker_id="96706" name="João Ferreira" is_mep="True" mode="spoken">
      <p sl="pt">Mijnheer de Voorzitter, voor het probleem van civiele producten en technologie die voor militaire doeleinden worden gebruikt is een aanpak nodig die meer behelst dan controle op de uitvoer van de zogenaamde producten voor tweeërlei gebruik en de daarmee verbonden diensten. Deze controle is belangrijk en dient op strenge wijze te worden toegepast. De toegang van ontwikkelingslanden tot producten en technologie die ze nodig hebben voor hun ontwikkeling mag er echter niet door in het geding worden gebracht. Het is belangrijk de transparantie van de procedures te vergroten en de democratische controle ervan mogelijk te maken.</p>
      <p sl="pt">Op dit gebied is echter ook samenhang van andere beleidsterreinen van de Europese Unie met de doelstellingen van deze verordening noodzakelijk. We kunnen bijvoorbeeld wijzen op de onderzoeksprojecten die worden gefinancierd door het zevende kaderprogramma voor onderzoek, in het bijzonder de projecten met participatie van de Israëlische lucht- en ruimtevaartindustrie. Die industrie produceerde onbemande vliegtuigen die in 2008 en 2009 zijn gebruikt bij de aanval op de Gazastrook, waarbij tientallen mensen om het leven zijn gekomen. Ook hier is een strenge evaluatie noodzakelijk van het mogelijk tweeërlei (civiel en militair) gebruik van de resultaten van deze programma’s.</p>
    </intervention>
    <intervention id="1-084-000" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Mijnheer de Voorzitter, namens de heer De Gucht wil ik de rapporteur en zijn commissie nogmaals bedanken voor het werk dat zij verzetten. De Commissie deelt beslist de standpunten in hun verslag en ten aanzien van de twee resterende kwesties waarvoor zij één ex ante systeem voorstellen. Het belangrijkste voor de Commissie is dat het hetzelfde systeem is, want we moeten vermijden dat er bij deze kwestie hoe dan ook met twee latten wordt gemeten of overgecompliceerdheid ontstaat.</p>
      <p sl="en">Wij zijn het ook met u eens dat er een soort mechanisme voor rapportage nodig is – uiteraard zonder een overmatige last te vormen, vooral voor kleine en middelgrote bedrijven. Er moet echter wel een soort mechanisme voor rapportage komen, en ik hoop dat u in een later stadium over deze resterende punten met de Raad tot een conclusie kunt komen. Nogmaals dank voor dit debat, mijnheer de Voorzitter.</p>
    </intervention>
    <intervention id="1-085-000" speaker_id="28251" name="Jörg Leichtfried" is_mep="True" mode="spoken" role="rapporteur">
      <p sl="de">Mijnheer de Voorzitter, ik wilde de laatste twee minuten benutten om een oproep aan de Raad te doen. Daar waar de Raad zou moeten zitten, zie ik echter alleen lege stoelen. Ik twijfel of het verstandig is om debatten zonder de Raad te voeren. Het zou mijns inziens gepast zijn om de Raad te laten weten dat als hij iets van het Europees Parlement wil, hij ook hier naar de betreffende discussies moet komen luisteren.</p>
      <p sl="de">Ik ben me ervan bewust dat dit vraagstuk een grote bedrijfstak betreft. Het gaat om vele producten en het gaat om arbeidsplaatsen, met name arbeidsplaatsen bij kleine en middelgrote ondernemingen die hoogtechnologische producten vervaardigen die enorm belangrijk zijn. Voor hen is het bijzonder belangrijk dat er in de Europese Unie uniforme regelingen zijn en niet - zoals de heer Fjellner opmerkte - dat het ene land zijn verplichtingen nakomt en het andere niet, zodat uiteindelijk degenen die zich aan de regels houden aan het kortste eind trekken. Dat mag niet het geval zijn.</p>
      <p sl="de">Om die reden is het belangrijk dat wij spoedig een oplossing vinden en dat ook de Raad accepteert dat niet alles zo gaat als hij zich voorstelt. Dat is ook belangrijk. Als dit inzicht er is, kunnen wij spoedig tot een oplossing komen in het belang van de Europese economie, in het belang van Europese arbeidsplaatsen en in het belang van de eerbiediging van de mensenrechten, de handhaving van de veiligheid en de eerbiediging van de fysieke integriteit buiten de Europese Unie. Daar moet dit verslag een bijdrage aan leveren.</p>
    </intervention>
    <intervention id="1-086-000" speaker_id="28576" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming over het verslag van de heer Leichtfried (A7-0028/2011) vindt morgen om 12.00 uur plaats.</p>
    </intervention>
  </section>
  <section id="creitem16" title="16. Europese statistieken over toerisme (debat)">
    <intervention id="1-088-000" speaker_id="28576" name="De Voorzitter" is_mep="True" mode="spoken">
      <p sl="nl">Aan de orde is verslag over het voorstel voor een verordening van het Europees Parlement en de Raad betreffende Europese statistieken over toerisme [COM(2010)0117 - C7-0085/2010 - 2010/0063(COD) ] - Commissie vervoer en toerisme. Rapporteur: Brian Simpson (A7-0329/2010).</p>
    </intervention>
    <intervention id="1-089-000" speaker_id="1309" name="Brian Simpson" is_mep="True" mode="spoken" role="rapporteur">
      <p sl="en">Mijnheer de Voorzitter, ten eerste wil ik alle schaduwrapporteurs bedanken voor hun werkzaamheden voor een verslag dat eigenlijk nogal technisch is. Het voorstel voor statistieken over toerisme van de Commissie heeft ons een goede gelegenheid geboden het bestaande wettelijke kader voor het verzamelen van statistische gegevens over toerisme in Europa te herzien. Dat is vooral relevant op dit moment, nu alle ogen gericht zijn op de ontwikkeling van een strategie voor het Europees toerismebeleid op grond van de nieuwe bevoegdheden van de EU op dit gebied. De actualisering van onze database met statistieken over toerisme kan op zijn beurt weer een belangrijke rol spelen door beleidsmakers een goede basis te verschaffen om hun toerismebeleid met succes uit te voeren.</p>
      <p sl="en">De invalshoek die ik bij het formuleren van het standpunt van het Parlement nam en die gesteund werd door onze schaduwrapporteurs, was dan ook een nadrukkelijke ondersteuning van het doel om de volledigheid, relevantie en vergelijkbaarheid van de statistieken die op dit gebied beschikbaar zijn te verbeteren, en de statistieken meer te laten aansluiten op nieuwe trends in de toeristische sector, zodat ze bijvoorbeeld de stijging van boekingen via het internet en van korte vakanties weerspiegelen. We zijn het er allemaal over eens dat de verbetering van het concurrentievermogen van het toerisme in de EU een manier is om ervoor te zorgen dat Europa bezoekers blijft trekken. Daarom is het belangrijk om de statistieken die we verzamelen gelijke tred te laten houden met de veranderingen die nu eenmaal inherent zijn aan de sector, en dat ze de huidige en potentiële trends in die sector identificeren en vraag en aanbod bijhouden. Zodoende kunnen de verzamelde statistieken een nuttig ondersteunend middel vormen voor de besluitvormers in de toeristische sector.</p>
      <p sl="en">Aan de ene kant is het ook belangrijk ervoor te zorgen dat de geactualiseerde statistieken zo volledig mogelijk zijn, en dat ze een goed overzicht bieden van het toerisme in heel Europa, terwijl we er aan de andere kant aan moeten denken respondenten niet al te veel te belasten. Om die reden wilde ik graag een definitieve overeenkomst hebben over het verzamelen van binnenkomende gegevens over dagtochten, en die hebben we nu gekregen, want dagtochten beslaan een groot deel van de toeristische activiteiten.</p>
      <p sl="en">Het Parlement heeft er ook op aangedrongen dat in de verordening het verzamelen wordt opgenomen van gegevens over punten die tot dusver niet als relevant voor statistieken over toerisme werden gezien, maar waarvan we het nodig vonden ze op te nemen omdat ze deel uitmaken van de erkenning dat toerisme een belangrijk effect heeft op de maatschappij, op de economie en op het milieu. In dit opzicht vond ik het verzamelen van gegevens over werkgelegenheid en uitgaven die een effect hebben op de economie – de zogenoemde toerisme-satellietrekeningen – vooral relevant, en we hebben er erg op aangedrongen dit als onderdeel van de verordening op te nemen.</p>
      <p sl="en">In de definitieve overeenkomst met de Raad is nu een bepaling opgenomen over het opstellen van modelstudies waarmee de lidstaten het effect van toerisme op de economie en de werkgelegenheid kunnen laten zien, en ik hoop dat dit zal bijdragen tot een beter begrip van de ware omvang en waarde van onze toeristische industrie. In de definitieve overeenkomst worden ook modelstudies opgenomen die het effect van toerisme op het milieu tonen. Dit is een interessante insteek, gezien de noodzaak van een duurzame aanpak van toerisme.</p>
      <p sl="en">De opname van gegevens over toegankelijkheid tot toeristische accommodatie voor personen met verminderde mobiliteit, die het enige echte struikelblok vormde dat we met de Raad hadden, zijn nu ook als belangrijk punt opgenomen. Na aandringen van het Parlement om dit punt op te nemen, zwichtte de Raad uiteindelijk en stemde toe dat het werd opgenomen als onderdeel van de basisinformatie die van logiesverstrekkende bedrijven wordt verzameld.</p>
      <p sl="en">Tezamen met de akkoorden die we hebben bereikt over beperking van de delegatie van bevoegdheden aan de Commissie – waar ik ook bezorgd over was – ben ik zeer verheugd dat er overeenstemming in eerste lezing met de Raad is gevonden. Ik hoop dat het Parlement bij de voltallige stemming op woensdag de overeenkomst in groten getale zal steunen.</p>
    </intervention>
    <intervention id="1-090-000" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Mijnheer de Voorzitter, in deze tijden van bezuinigingsmaatregelen doet ook de Commissie aan rationalisatie.</p>
      <p sl="en">Mijnheer Simpson, u als rapporteur zei dat dit een technisch verslag is, en dat klopt ook, maar het is wel een belangrijk verslag. Het doel van het voorstel van de Commissie was om het bestaande kader voor Europese statistieken over toerisme te actualiseren en optimaliseren. Zowel makers als gebruikers van statistieken over toerisme hebben om deze aanpassing verzocht. Het uiteindelijke doel is dus om aan de hand van een gemeenschappelijk kader maandelijkse en jaarlijkse Europese statistieken te bieden over de vraag en het aanbod in het toerisme.</p>
      <p sl="en">Het voorstel vormt een zeer goed evenwicht tussen de behoefte aan gegevens enerzijds en beperking van de belasting van respondenten en administrateurs anderzijds. Om dit te bereiken is de mogelijkheid opgenomen om sommige onderdelen van de gegevens op optionele basis of om de drie jaar te verzamelen, om het van kracht worden van sommige bepalingen uit te stellen tot een later stadium en om de kleinste bedrijven uit te sluiten.</p>
      <p sl="en">Na een informele trialoog op 12 januari 2011 en verdere discussies is er – zoals u zei, rapporteur – tussen het Parlement en de Raad een compromistekst overeengekomen. De Raad stemde met name in met een aanvullend verzoek vanuit het Parlement om de variabele betreffende de toegankelijkheid tot toeristische accommodatie voor personen met verminderde mobiliteit in de verordening op te nemen.</p>
      <p sl="en">Alle amendementen in het verslag en de compromistekst zijn voor de Commissie aanvaardbaar. Daarom dank ik u, mijnheer Simpson, de schaduwrapporteurs en de leden van de Commissie vervoer en toerisme voor uw opbouwende werkzaamheden voor het voorstel. Na een succesvolle samenwerking tussen alle drie de instellingen hebben we volgens mij nu ons doel bereikt, en dat bestaat uit een gemeenschappelijk kader voor de systematische ontwikkeling, totstandbrenging en verspreiding van Europese statistieken over toerisme.</p>
    </intervention>
    <intervention id="1-091-000" speaker_id="96810" name="Carlo Fidanza" is_mep="True" mode="spoken">
      <p sl="it">namens de PPE-Fractie . − Mijnheer de Voorzitter, commissaris, dames en heren, op de allereerste plaats wil ik de rapporteur bedanken voor zijn inzet en zijn capaciteit politieke standpunten bij elkaar te brengen.</p>
      <p sl="it">De Fractie van de Europese Volkspartij (Christendemocraten) zal vol overtuiging het met de Raad bereikte compromis steunen. Deze verordening vervangt de richtlijn die sinds 1995 van kracht is. Die richtlijn spoort wat betreft een aantal kernzaken niet meer met de realiteit van vandaag. Ik denk daarbij aan nieuwe behoeften en gewoontes van de toerist, de noodzaak tijdiger te kunnen beschikken over gegevens en de eis dat statistische gegevens beter vergelijkbaar en vollediger zijn.</p>
      <p sl="it">De eindtekst bevat alle politieke prioriteiten die onze fractie tijdens de onderhandelingen heeft gesteund: in het bijzonder een betere definitie van de onderdelen van de verordening die met gedelegeerde handelingen kunnen worden gewijzigd; het opnemen van een definitie van ‘dagtocht’, wat essentieel is om ook gegevens te kunnen verzamelen over toeristen die niet overnachten en waarmee we tevens het congrestoerisme in kaart kunnen brengen; betere definities van de te verzamelen gegevens − wat aanvaard is door de Raad, zij het op vrijwillige basis − zoals uitgaven van de toerist gedurende de reis voor eten en drinken in cafés en restaurants, die een aanzienlijk deel van onze toerisme-industrie vertegenwoordigen; en gegevens inzake de toegankelijkheid voor personen met verminderde mobiliteit. De rapporteur heeft er al terecht op gewezen dat voor de delegatie van het Parlement dat een essentieel punt was.</p>
      <p sl="it">Tot slot wil ik opmerken dat deze verordening een belangrijke schakel is in het kader van een nieuwe Europese strategie voor het toerisme waar alle instellingen op dit moment over discussiëren. Daarmee zullen we een geactualiseerd rechtskader krijgen dat in overeenstemming is met de marktontwikkelingen, duidelijker en samenhangender is wat betreft de verzameling van gegevens over toerisme en efficiënter als monitoringinstrument van de sector om meer inzicht te krijgen in de behoeften van de consument.</p>
      <p sl="it">Tot slot bedank ik nogmaals de heer Simpson, de Commissie voor haar initiatief en de Raad voor de uitstekende bemiddeling.</p>
    </intervention>
    <intervention id="1-092-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">namens de S&amp;D-Fractie . – Mijnheer de Voorzitter, ik wil collega Brian Simpson gelukwensen met dit verslag over de Europese verordening die een gemeenschappelijk kader vaststelt voor de ontwikkeling, samenstelling en verspreiding van Europese statistieken over toerisme. De lidstaten verzamelen, compileren, verwerken en verstrekken geharmoniseerde statistieken over vraag en aanbod in het toerisme. De meeste bedrijven in de toeristische sector zijn kleine en middelgrote bedrijven. Hun strategische belang blijft niet beperkt tot de economische waarde, we moeten vooral het aanzienlijke potentieel erkennen voor het creëren van arbeidsplaatsen.</p>
      <p sl="ro">Volgens de gegevens van Eurostat voor 2007 kan een op de drie Europese families niet meer jaarlijks een week vakantie betalen. De economische crisis heeft gezorgd voor een toename van het aantal Europese burgers die blootstaan aan het risico op armoede. Daarmee is impliciet het aantal mensen dat een week vakantie per jaar kan nemen nog verder gedaald. Ik ben zodoende van mening dat de statistieken over toerisme nodig en relevant zijn, ook voor het beoordelen van de sociale dimensie van deze sector. Het sociale toerisme doet het aantal Europese toeristen groeien, draagt bij aan het tegengaan van het seizoensgebonden karakter, het consolideren van het begrip Europees burgerschap en bevordering van regionale ontwikkeling. De statistische gegevens over het sociale toerisme zouden de Commissie en de lidstaten in staat stellen om de specifieke behoeften van de verschillende sociale groepen vast te stellen en passende programma’s te ontwikkelen.</p>
      <p sl="ro">Bij het uitwerken van de Europese statistieken op basis van deze verordening moeten de nationale statistische autoriteiten ook gegevens leveren over de door iedere lidstaat gebruikte fondsen voor het toerisme, met name de Europese fondsen.</p>
      <p sl="ro">Niet in de laatste plaats ben ik van mening dat ook gegevens over het aangenomen personeel moeten worden opgenomen, het seizoensgebonden karakter van het dienstverband, de beroepsopleiding en kwalificaties en gegevens over de bestaande arbeidsomstandigheden. Zonder goed opgeleid personeel kunnen we geen toerisme van hoge kwaliteit hebben.</p>
    </intervention>
    <intervention id="1-093-000" speaker_id="97131" name="Giommaria Uggias" is_mep="True" mode="spoken">
      <p sl="it">namens de ALDE-Fractie . − Mijnheer de Voorzitter, dames en heren, op de eerste plaats wil ik de voorzitter van de Commissie vervoer en toerisme, Brian Simpson, feliciteren met de manier waarop hij de werkzaamheden van de commissie en de behandeling van dit dossier heeft geleid. Ik wil hem vooral complimenteren met het feit dat hij erin geslaagd is de onderhandelingen over de verordening tot een goed einde te brengen, waardoor het voorstel hopelijk in eerste lezing kan worden goedgekeurd. Hierbij kan ik al laten weten dat de Fractie Alliantie van Liberalen en Democraten voor Europa (ALDE) voor zal stemmen.</p>
      <p sl="it">Deze verordening vervangt een richtlijn en heeft tot doel een gemeenschappelijk kader te creëren voor het verzamelen van statistische gegevens over toerisme in al zijn fasen (van verzameling tot compilatie, verwerking en verstrekking van gegevens), waardoor we de economische activiteiten in verband met het toerisme optimaal in kaart kunnen brengen.</p>
      <p sl="it">Mijnheer de Voorzitter, we moeten wel duidelijk stellen dat in vergelijking met de richtlijn van 1995 (de voorloper van deze verordening) de toerismesector grote ontwikkelingen heeft doorgemaakt en dat in de nabije toekomst deze sector de hele Europese economie goede vooruitzichten kan bieden.</p>
      <p sl="it">Ik was voor dit dossier de schaduwrapporteur van de ALDE-Fractie. Zoals ik al eerder heb gezegd zal de ALDE-Fractie voor stemmen. Ik geloof dat het verslag-Simpson vooral waardering verdient voor het begrip satellietrekeningen, dat wil zeggen de goedkeuring van proefprojecten waarmee de economische effecten voor de afzonderlijke economische sectoren kunnen worden gemeten, de regeling van dagtochten, het vijfjaarlijkse evaluatieverslag en de mogelijkheid, of liever de noodzaak, om elke vijf jaar een rapport op te stellen over de evaluatie van de statistieken.</p>
      <p sl="it">Ik rond af met de opmerking dat we hier te maken hebben met een schakel in de keten van nieuwe bevoegdheden die voortvloeien uit het Verdrag van Lissabon. Ik denk dat we deze keer effectief gebruik maken van de bevoegdheden van het Parlement. Ik verwacht dat we dat ook zullen doen bij het volgende dossier, waar nu aan gewerkt wordt en dat binnenkort in de plenaire vergadering zal worden behandeld.</p>
    </intervention>
    <intervention id="1-094-000" speaker_id="99416" name="Nikolaos Salavrakos" is_mep="True" mode="spoken">
      <p sl="el">namens de EFD-Fractie . – Mijnheer de Voorzitter, het is bekend dat de Europese Unie als toeristische bestemming wereldwijd op de eerste plaats staat. Vier procent van het bbp van de Europese Unie wordt door het toerisme gegenereerd, twee miljoen ondernemingen houden zich ermee bezig en het is goed voor ongeveer acht miljoen arbeidsplaatsen.</p>
      <p sl="el">Daarom is het verslag van de heer Simpson inzake het voorstel voor een richtlijn voor herziening van de wettelijke basis van de Europese statistieken over toerisme ook belangrijk en komt het op een cruciaal moment voor de toekomst van het toerisme, aangezien de economische crisis en de recente oorlogshandelingen in het Middellandse-Zeegebied weliswaar een bedreiging vormen voor het toerisme, maar tegelijkertijd condities scheppen waaronder het toerisme voor veilige bestemmingen in Europa kiest.</p>
      <p sl="el">Wij verzoeken de Commissie om niet alleen statistische gegevens te verzamelen, maar alle maatregelen te nemen die het toerisme en de vele daarmee samenhangende sectoren aangaan, zodat we het product toerisme uiteindelijk kunnen opwaarderen. In Griekenland is het toerisme een pijler van de economie, het vertegenwoordigt ongeveer 7 procent van het bbp en levert 700 duizend banen op.</p>
    </intervention>
    <intervention id="1-095-000" speaker_id="28117" name="Jim Higgins" is_mep="True" mode="spoken">
      <p sl="en">Mijnheer de Voorzitter, om in welke bedrijfssector dan ook verstandige beslissingen te nemen moeten we uitgerust zijn met zo veel mogelijk informatie- en statistisch materiaal en moeten we ervoor zorgen dat regio's hun geld op de juiste manier besteden door een product te ontwikkelen dat een enorm potentieel heeft.</p>
      <p sl="en">Ik ben verheugd over dit verslag. Statistieken zijn absoluut van levensbelang. Ze hebben echter geen nut als we ze niet kunnen vergelijken, en dit verslag van Brian Simpson komt een behoorlijk eind in de buurt van de garantie dat de gegevens die nu worden verzameld en in de toekomst zullen worden verzameld, goed toegankelijk zijn en gemakkelijk op een positieve manier ten bate van de sector zelf kunnen worden ingezet.</p>
      <p sl="en">Ik juich de werkzaamheden van de heer Simpson toe, terwijl hij – zoals hij zei – unaniem wordt gesteund door de Commissie vervoer en toerisme, en een groot aantal leden van die commissie is hier momenteel aanwezig. Ik deel overigens ook zijn bezorgdheid over het aantal gedelegeerde bevoegdheden dat de Commissie wil hebben. Ik zou veel liever zien dat wijzigingen in de basiselementen van dit kader onder de gebruikelijke wettelijke procedures worden besloten. Wij zijn Parlementsleden uit de verschillende lidstaten; wij houden de vinger aan de pols; wij weten precies wat de situatie in onze lidstaten is; en zonder enige oneerbiedigheid ten opzichte van de Commissie, wil ik stellen dat wij degenen zijn die uiteindelijk weten wat het product inhoudt en welk potentieel het heeft.</p>
      <p sl="en">Tot 2004 hadden we regionale ontwikkeling, vervoer en toerisme allemaal onder één noemer. In 2004 werden die onderwerpen over verschillende commissies verdeeld, en nu hebben we vervoer en toerisme in de ene commissie en regionale ontwikkeling in een andere.</p>
      <p sl="en">Wat vervoer en toerisme betreft is toerisme nog steeds heel erg het ondergeschoven kind. Toerisme heeft een gigantisch potentieel. Het is een gebied dat zich tot iets veel groters kan ontwikkelen dan waar we het nu over hebben. Onze collega hier noemde 4 procent van het bruto binnenlands product. Maar als we er goed naar kijken, zien we bijvoorbeeld dat Europa de topbestemming van de hele wereld is, en in 2008 40 procent van alle bezoekers over de hele wereld gezien voor zijn rekening nam. Het toerisme levert per jaar 9,7 miljoen banen op.</p>
      <p sl="en">Dus waar we hier over praten, is een mozaïek van verschillende landen, verschillende culturen, met een enorm potentieel. Dit is alleen nog maar een pril beginnetje; we zijn er nog maar net mee gestart dat potentieel aan te breken, en moeten de zaak hiervandaan vooruit stuwen. Als we voortgang willen boeken en het toerisme willen ontwikkelen, hebben we bovenal zo'n verslag nodig als Brian Simpson heeft opgesteld, en daar moeten we mee aan de slag.</p>
    </intervention>
    <intervention id="1-096-000" speaker_id="28292" name="Inés Ayala Sender" is_mep="True" mode="spoken">
      <p sl="es">Mijnheer de Voorzitter, ik wil de rapporteur, de heer Simpson, van harte gelukwensen met de overeenstemming die hij bereikt heeft op een gebied dat zo technisch is als dat van de statistieken over het toerisme, en die hij per alinea heeft moeten bevechten.</p>
      <p sl="es">Niettemin, mijnheer de Voorzitter, is dit een sector die meer dan 2 miljoen bedrijven telt, waaronder natuurlijk vele kleine en middelgrote bedrijven, die bijna tien miljoen banen verschaffen; een sector die enorm arbeidsintensief is en waarin de menselijke hulpbronnen en de kwaliteit daarvan essentiële factoren zijn; een sector ook die goed is voor 5 procent van het bruto binnenlands product van de Europese Unie.</p>
      <p sl="es">In werkelijkheid hebben we het over een van de belangrijkste sectoren van de Europese economie, want de Europese Unie is de voornaamste toeristische bestemming in de wereld. Kortom, de Europese Unie speelt een leidende rol die tot op heden te zeer is overgelaten aan de grillen van de markt en de omstandigheden, met alle grote verschillen en verspilling van dien.</p>
      <p sl="es">Het Verdrag van Lissabon heeft ons eindelijk de wettelijke grondslag verschaft die we nodig hadden voor een nieuw toeristisch beleid in de Europese Unie, waartoe het Europees Parlement al langer had opgeroepen op grond van een reeks proefprojecten en voorbereidende projecten</p>
      <p sl="es">In de mededeling van de Commissie van het vorig jaar zijn de nieuwe doelstellingen aangegeven voor die bevoegdheden, alsook de noodzaak om de toeristenbranche te versterken door een betere coördinatie en complementariteit met de lidstaten.</p>
      <p sl="es">Om dat te bereiken, waren betere, vergelijkbare, gedetailleerde, actuele en betrouwbare gegevens nodig, en het is om die reden dat die nieuwe koersen en vereisten geformuleerd zijn in het verslag van de heer Simpson. Hierin worden de criteria verruimd om de grote diversiteit van het toerisme vast te stellen, niet alleen vakantietoerisme maar ook sociaal toerisme, enzovoorts. Verder wordt de noodzaak benadrukt om de toegankelijkheid voor mensen met een beperkte mobiliteit tot een meer zichtbaar vraagstuk te maken, met inbegrip van de milieufactor, en wordt de weg geopend naar het in aanmerking nemen van toeristische satelllietrekeningen, om een veel betrouwbaarder economisch beeld te krijgen. In het verslag zijn ook nieuwe aspecten en criteria opgenomen, zoals dagtochten of gegevens inzake de horeca, die zo belangrijk zijn voor een land als Spanje dat zo op toerisme gericht is.</p>
      <p sl="es">Al die nieuwe gegevens zullen bijdragen tot een veel grotere kennis van deze sector die zo’n intensieve bron is voor het creëren van de werkgelegenheid die we nodig hebben. Met deze nieuwe statistieken zijn we dus beter geplaatst om de uitdagingen aan te gaan van de modernisering en de toekomst van een sector die het fundament dient te zijn van een groot deel van Europa 2020, vooral als intensieve bron voor het creëren van arbeidsplaatsen, die van hoge kwaliteit zouden moeten zijn.</p>
    </intervention>
    <intervention id="1-097-500" speaker_id="39726" name="Voorzitter" is_mep="True" mode="spoken">
      <p sl="nl">Hartelijk dank. Nu geef ik het woord aan mevrouw Meissner. U hebt één minuut.</p>
    </intervention>
    <intervention id="1-098-000" speaker_id="96870" name="Gesine Meissner" is_mep="True" mode="spoken">
      <p sl="de">Mijnheer de Voorzitter, allereerst wil ik de heer Simpson bijzonder hartelijk danken. Binnen de Commissie vervoer en toerisme weten we al dat als onze voorzitter een verslag opstelt, wij daar eigenlijk niets op aan te merken hebben. Hij neemt altijd een groot aantal aspecten in aanmerking en het enige wat wij dan nog kunnen zeggen is: uitstekend, Brian, daar kunnen we mee instemmen.</p>
      <p sl="de">In dit geval is reeds verscheidene malen opgemerkt dat het een technisch verslag is. Dat klinkt zo saai, maar mijns inziens is het allesbehalve saai. Het is weliswaar technisch, maar het beschrijft toerisme, dat werkelijk een enorm belangrijk economisch doel is voor ons hier in Europa. Het is reeds opgemerkt dat 40 procent van alle mensen over de hele wereld naar Europa reist. Europa is met andere woorden een belangrijke toeristische regio en het is derhalve uiteraard van doorslaggevend belang om te weten waarom deze mensen naar Europa komen.</p>
      <p sl="de">Als wij met onze nieuwe bevoegdheid volgens het Verdrag van Lissabon een nieuw Europees kader willen ontwikkelen, moeten wij over alle gegevens beschikken en deze op geharmoniseerde wijze kunnen uitwisselen. Dat is het doel van dit verslag. Het geeft bovendien een overzicht van de nieuwe ontwikkelingen, bijvoorbeeld op het gebied van dagtochten of fietstoerisme. Wij willen tevens ons industrieel erfgoed hierin opnemen. Dit alles moet in de toekomst in aanmerking worden genomen, zodat wij daadwerkelijk weten hoe wij onze doelstellingen kunnen vaststellen. Om die reden hartelijk dank - het is een goed verslag en het kan naar mijn mening op onze steun rekenen.</p>
    </intervention>
    <intervention id="1-099-000" speaker_id="97293" name="Georges Bach" is_mep="True" mode="spoken">
      <p sl="fr">Mijnheer de Voorzitter, commissaris, ik denk dat we het er allemaal over eens zijn hoe belangrijk toerisme is. Het speelt niet alleen een zeer grote rol voor de burgers in Europa, maar ook voor de kleine en middelgrote bedrijven.</p>
      <p sl="fr">Statistische gegevens zijn van essentieel belang. Alleen door een betrouwbare en volledige databank op te zetten kunnen we een beleid maken dat het mogelijk maakt om het potentieel van het toerisme optimaal te benutten. Ik feliciteer de rapporteur met het werk dat hij heeft verricht en mijn collega, de heer Fidanza, heeft zojuist het standpunt van de Fractie van de Europese Volkspartij (Christendemocraten) bekendgemaakt.</p>
      <p sl="fr">Zelf wil ik het alleen over drie vrij algemene punten hebben. Ten eerste ben ik van mening dat we de nieuwe politieke middelen die ons door het Verdrag worden geboden in de praktijk moeten brengen en een meerwaarde moeten creëren voor de lidstaten.</p>
      <p sl="fr">Ten tweede is het, gezien het feit dat de verschillende financiële middelen van de Europese Unie steeds meer onder druk komen te staan, heel belangrijk om de resultaten van de verschillende lidstaten met elkaar te vergelijken en te kiezen voor de beste praktijken om zo tot een bepaalde mate van harmonisatie te komen waarbij iedereen gebaat is.</p>
      <p sl="fr">Ten derde moeten er toerisme-satellietrekeningen worden opgesteld, zoals die ook al jaren bestaan in Canada en die het mogelijk zouden maken om een nog beter beeld te verkrijgen van de effecten van toerisme op de economie, de werkgelegenheid, het milieu, enzovoort, en om zo antwoord te geven op tal van vragen over alle politieke aspecten die met het toerisme te maken hebben.</p>
    </intervention>
    <intervention id="1-100-000" speaker_id="39714" name="Rareş-Lucian Niculescu" is_mep="True" mode="spoken">
      <p sl="ro">Mijnheer de Voorzitter, ik betreur het dat er geen officiële statistieken zijn over plattelands- en agrotoerisme. De enige beschikbare gegevens zijn gebaseerd op schattingen. Daarom verwelkom ik de maatregelen die de Europese Commissie wil nemen voor het opzetten van een sociaaleconomische kennisbasis over toerisme. Daarnaast benadruk ik het belang van het platform ICT en toerisme dat de Commissie heeft voorgesteld, maar ik ben van mening dat er meer intensieve inspanningen nodig zijn voor het uitrusten van landelijke gebieden met de nieuwste ICT-infrastructuur, bijvoorbeeld breedbandinternet.</p>
      <p sl="ro">Bij het plattelandstoerisme en het agrotoerisme gaat het om meer dan 500 000 overnachtingsplaatsen met meer dan zes miljoen bedden. Deze twee sectoren hebben in de afgelopen jaren een gemiddelde jaarlijkse groei van 10-15 procent gekend, en daarmee een essentiële bijdrage geleverd aan de verbetering van de levenskwaliteit in landelijke gebieden en aan het diversifiëren van de plattelandseconomie.</p>
    </intervention>
    <intervention id="1-101-000" speaker_id="28251" name="Jörg Leichtfried" is_mep="True" mode="spoken">
      <p sl="en">Mijnheer de Voorzitter, uit respect voor de rapporteur zal ik het in het Engels proberen, en ik hoop dat mijn Engels goed genoeg is!</p>
      <p sl="en">Als we aan toerisme denken, is het erg belangrijk te erkennen wat een gigantische economische factor toerisme al in de Europese Unie is. Het is ook een gigantische factor voor de werkgelegenheid, vooral voor kleine en middelgrote bedrijven, die veel zaken doen binnen het toeristische gebeuren.</p>
      <p sl="en">We moeten bovendien erkennen dat toerisme niet alleen maar positieve kanten heeft, maar ook problemen veroorzaakt – problemen in verband met vervoer, overvolle stranden, enzovoort. Om deze zaken op te lossen hebben we goede statistieken, goede gegevens nodig. Dit verslag helpt ons daarmee. Het is een zeer goed verslag, en iedereen zou het moeten steunen.</p>
    </intervention>
    <intervention id="1-102-000" speaker_id="28292" name="Inés Ayala Sender" is_mep="True" mode="spoken">
      <p sl="es">Mijnheer de Voorzitter, ik wil alleen de woorden van de heer Leichtfried enigszins tegenspreken, om dit debat een beetje pittiger te maken.</p>
      <p sl="es">Ik begrijp de heer Leichtfried als hij zegt dat het toerisme zorgt voor vervoersproblemen. Ik geloof dat wat het vervoer feitelijk doet, is het toerisme verbeteren en bevorderen en daarom zouden we hiermee, juist nu we bezig zijn met het herzien van de trans-Europese vervoersnetwerken in Europa, terdege rekening moeten houden, omdat immers gebleken is dat een beter, vlotter lopend vervoer, met een groter vermogen en een geringer milieu-effect, van essentieel belang is voor de toeristensector.</p>
      <p sl="es">Daarom hoop ik dat de financiering van de trans-Europese netwerken en de gegevens die ons dat zal opleveren, in de toekomst ook zullen bijdragen tot een groter vermogen van de toeristensector in Europa.</p>
    </intervention>
    <intervention id="1-103-000" speaker_id="28255" name="Andreas Mölzer" is_mep="True" mode="spoken">
      <p sl="de">Mijnheer de Voorzitter, het zou mooi zijn als vragen met betrekking tot de redenen voor succes als toeristische bestemming - met andere woorden waarom een bestemming populair is, terwijl andere bestemmingen het aantal toeristen zien teruglopen - met behulp van degelijke statistische informatie konden worden beantwoord. Dat is echter een wens die wellicht niet in vervulling zal gaan. Te veel onzekere factoren, zoals bepaalde weersomstandigheden, maken prognoses voor toerisme een kansspel.</p>
      <p sl="de">Er kan niet eens met zekerheid worden gezegd of het openen van nieuwe luchtverbindingen leidt tot een toename van het aantal overnachtingen, of dat nieuwe luchtverbindingen omgekeerd een gevolg zijn van de toenemende vraag door reizigers. Een beperkte beschikbaarheid en vergelijkbaarheid van toeristische gegevens is echter ook een probleem voor stedenbouwkundige planning. Als het aantal bezoekers naar verwachting zal stijgen, is het uiteindelijk immers van belang om dit organisatorisch in goede banen te leiden teneinde negatieve bijkomstige gevolgen voor de lokale bevolking te voorkomen.</p>
      <p sl="de">Flexibele werktijden en veiligheid hebben evenveel invloed op toerisme als maatschappelijke ontwikkelingen. De doorslaggevende factoren zullen echter de wereldeconomie en wellicht de olieprijzen zijn. Zelfs de beste Europese toeristische statistische informatie kan daar weinig aan veranderen.</p>
    </intervention>
    <intervention id="1-104-000" speaker_id="96814" name="Elena Băsescu" is_mep="True" mode="spoken">
      <p sl="ro">Mijnheer de Voorzitter, het verslag van de heer Simpson is een belangrijke stap voor het statistisch kader voor het Europese toerisme. Het toerisme heeft veel potentieel en draagt zo bij aan de werkgelegenheid en de economische groei. Een efficiëntere gegevensverwerking en een betere vergelijkbaarheid van de ingezonden statistieken zijn noodzakelijk.</p>
      <p sl="ro">Om de concurrentie in het toerisme wereldwijd het hoofd te bieden, heeft Roemenië een professionele strategie ontwikkeld om zich te onderscheiden van andere toeristische bestemmingen. De strategie baseert zich op het merk Roemenië, een concept waarmee wij de potentiële toeristen onze authentieke tradities en betoverende landschappen presenteren.</p>
      <p sl="ro">Ik onderstreep dat de ontwikkeling van het toerisme daarnaast kan bijdragen aan vermindering van de ongelijkheden tussen de regio’s in Zuidoost-Europa. Het accent moet dus liggen op diversiteit.</p>
    </intervention>
    <intervention id="1-105-000" speaker_id="96784" name="Janusz Władysław Zemke" is_mep="True" mode="spoken">
      <p sl="pl">Mijnheer de Voorzitter, ik wil erop wijzen dat het Europees Parlement zich spijtig genoeg zelden met kwesties rond toerisme bezighoudt. Als we de werkzaamheden van de Commissie vervoer en toerisme van naderbij bekijken, kunnen we vaststellen dat de commissie zich 95 procent van de tijd bezighoudt met vervoerkwesties en slechts 5 procent van de tijd met toerisme. Hoewel ik het verslag van Brian Simpson volledig steun, heb ik nog een verzoek: als we willen spreken over statistieken, dan is het erg belangrijk dat we geen appelen met peren vergelijken. In een volgende fase van ons werk moeten we normen vaststellen voor specifieke gebieden, bijvoorbeeld voor hotels. Als een hotel twee, drie of vier sterren heeft, moet dit duidelijk worden geformuleerd.</p>
    </intervention>
    <intervention id="1-106-000" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Mijnheer de Voorzitter, ik wil tegen de heer Simpson zeggen dat het aantal sprekers over een heel technisch verslag wel aantoont wat een belangrijk werk hij heeft verricht en hoe belangrijk dit is.</p>
      <p sl="en">Ook al is dit een heel technische verordening, toch moesten wij die zeker herzien, want dat is heel belangrijk. Hiermee ontstaat ook de mogelijkheid om een robuust, analytisch kader op te stellen, zodat wij weloverwogen beleidsbeslissingen kunnen nemen over alle aspecten van het toerisme die hier vandaag zijn genoemd en nog veel meer. Naarmate het toerisme zich verder ontwikkelt, moeten wij natuurlijk ook de cijfers aanpassen.</p>
      <p sl="en">De drie instellingen hebben een gezamenlijk voorstel opgesteld, waarin een goed evenwicht is gevonden tussen enerzijds het verkrijgen van de noodzakelijke informatie, maar anderzijds ook de noodzaak om rekening te houden met de belasting voor de respondenten. Ik wil de heer Simpson gelukwensen met zijn verslag en ik dank het Parlement voor dit debat.</p>
    </intervention>
    <intervention id="1-107-000" speaker_id="1309" name="Brian Simpson" is_mep="True" mode="spoken" role="rapporteur">
      <p sl="en">Mijnheer de Voorzitter, ik heb met belangstelling geluisterd naar wat de afgevaardigden hebben gezegd. Ik wil in het bijzonder ingaan op het punt dat naar voren werd gebracht over het feit dat slechts 5 procent van de werkbelasting van de Commissie vervoer en toerisme de toeristische sector betreft. Dat is in een aantal opzichten waar, maar dat komt niet doordat dit Parlement niet meer zou willen doen aan de toeristische sector. Het komt doordat de Raad en de lidstaten ons niet meer willen laten doen aan de toeristische sector. Als er dus in dat opzicht met een beschuldigende vinger moet worden gewezen, dan moet dat wel duidelijk in de richting van de Raad.</p>
      <p sl="en">Met dit verslag hebben wij een kader dat ons de benodigde informatie geeft waarmee mensen in de praktijk, de mensen op de werkvloer, ons toeristische product hier in de Europese Unie verder kunnen ontwikkelen. Wij hebben een heel gevarieerde toeristische sector, van prachtige natuurgebieden tot zonnige stranden tot ons rijke industriële en culturele erfgoed, en u weet hoezeer het industriële erfgoed mij ter harte gaat.</p>
      <p sl="en">Europa heeft veel te bieden aan bezoekers, of zij nu van buiten of van binnen de Europese Unie komen. Ik denk dat dit verslag ons de mogelijkheid geeft om een fantastisch product neer te zetten, waar mensen in hun vrije tijd naar toe kunnen komen en waarvan zij kunnen genieten.</p>
      <p sl="en">Ik dank alle collega’s en de Commissie voor hun harde werk en hun vriendelijke woorden. Een dergelijke samenwerking maakt het leven van een rapporteur een stuk gemakkelijker. Ik weet niet of het voortreffelijk is. Dat is niet een woord dat ik snel met mijzelf associeer, maar ik zal het accepteren. Ik kan u verzekeren dat ik, als voorzitter van de Commissie vervoer en toerisme, uitzie naar een zeer succesvolle afronding van deze zaak.</p>
    </intervention>
    <intervention id="1-108-000" speaker_id="28251" name="Jörg Leichtfried" is_mep="True" mode="spoken">
      <p sl="de">Mijnheer de Voorzitter, ik weet niet zeker op grond van welk artikel ik nu het woord moet voeren. Tijdens het vorige debat klaagde ik over het feit dat de Raad afwezig was. We moeten echter niet alleen klagen, maar het ook uitspreken als dingen goed gaan. Ik wilde slechts attenderen op de wijze waarop de commissaris vandaag is opgetreden en op het feit dat haar bijdragen kort, bondig en inhoudelijk deskundig waren - menigeen van haar collega's zou er goed aan doen haar voorbeeld te volgen van hoe men hier in dit Huis moet optreden.</p>
    </intervention>
    <intervention id="1-109-000" speaker_id="39726" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt op woensdag 6 april 2011 plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-110-000" speaker_id="4746" name="Sergio Berlato" is_mep="True" mode="written">
      <p sl="it">Toerisme is een belangrijke economische bedrijvigheid van de Unie en kan zorgen voor veel werkgelegenheid en economische groei. De sector telt ongeveer 1,8. miljoen kleine en middelgrote bedrijven en het aandeel van de Europese toerismesector in het bbp van de EU bedraagt naar schatting meer dan 5 procent. Het systeem voor statistieken met betrekking tot toerisme is op dit moment geregeld in Richtlijn 95/57/EG betreffende de verzameling van statistische informatie op het gebied van toerisme. Ik meen dat statistieken niet alleen nuttig zijn voor de monitoring van het toerismebeleid op zich maar ook voor het bredere kader van het regionale beleid en duurzame ontwikkeling. De afgelopen decennia is de sector geconfronteerd met belangrijke uitdagingen, zoals de toenemende wereldwijde concurrentie, demografische trends, milieueisen, seizoensgebonden spreiding van het toeristisch verkeer en het toenemend gebruik van nieuwe informatie- en communicatietechnologieën door klanten. De erkenning van de fundamentele rol van statistieken bij het ontwikkelen van een efficiënter toerismebeleid op Europees, nationaal, regionaal en lokaal niveau moet mijns inziens het algemene doel dienen het toerisme in de EU te versterken door middel van gecoördineerd optreden op EU-niveau in aanvulling op initiatieven van de lidstaten.</p>
    </intervention>
    <intervention id="1-111-000" speaker_id="96681" name="Vilija Blinkevičiūtė" is_mep="True" mode="written">
      <p sl="lt">Het Europees toerisme bevond zich onlangs in een moeilijke economische situatie en dit werd nog eens versterkt door de vulkaanuitbarsting in IJsland afgelopen jaar, omdat de onderbreking in het vliegverkeer door vulkaanaswolken van grote invloed is geweest op het luchtvervoer in Europa en vliegtuigmaatschappijen, reisbureaus, touroperators en ook de toeristen zelf aanzienlijk heeft ontwricht. Het is daarom uitermate belangrijk om een nieuw beleidskader voor toerisme in Europa te bevorderen en te definiëren. Daarnaast ziet deze sector zich geconfronteerd met toenemende moeilijkheden en nieuwe uitdagingen, zoals concurrentie, demografische trends, klimaatverandering en milieueisen, en de seizoensgebonden spreiding van het toeristisch verkeer, dat zowel op het niveau van de Europese Unie als van de lidstaten opgepakt moet worden. Het is belangrijk om de aandacht te vestigen op het feit dat toerisme een belangrijke economische activiteit is met een verstrekkend positief effect op economische groei en werkgelegenheid in Europa. Daarom is het noodzakelijk om het rechtskader voor Europese statistieken over toerisme te actualiseren en te optimaliseren en we moeten het toerisme in de Europese Unie bevorderen door middel van specifieke voorstellen en initiatieven in aanvulling op de programma´s van de lidstaten. Toerisme maakt ook in toenemende mate een belangrijk onderdeel uit van de levens van Europese burgers die steeds meer reizen, zij het voor plezier of voor zaken. Verder raakt deze sector het cultureel en natuurlijk erfgoed en tradities en hedendaagse culturen binnen de Europese Unie. Daarom is het belangrijk een nieuw kader voor optreden te definiëren om het concurrentievermogen en de capaciteit voor duurzame groei van deze sector te vergroten.</p>
    </intervention>
    <intervention id="1-111-500" speaker_id="2338" name="Ian Hudghton" is_mep="True" mode="written">
      <p sl="en">Het is heel toepasselijk dat wij over een verslag over toerisme stemmen op 6 april, de datum die bekend staat als Tartan Day. Tartan Day is de dag waarop Schotland op feestelijke wijze contact onderhoudt met Schotten in de diaspora in Noord-Amerika en waarop wij onze Noord-Amerikaanse vrienden aanmoedigen om ons te komen opzoeken. Het is de dag waarop jaarlijks de ondertekening van de onafhankelijkheidsverklaring van Schotland, de “Declaration of Arbroath”, wordt herdacht. In dat eeuwenoude document staan heel goed de beginselen samengevat waardoor ik mij hier bij al mij werk laat leiden: “Het is waarlijk niet alleen vanwege roem, noch vanwege rijkdom, noch vanwege eer dat wij vechten, maar voor vrijheid, daarvoor alleen, want dat is iets dat geen eerbaar man opgeeft anders dan door zijn leven te geven”.</p>
    </intervention>
    <intervention id="1-112-000" speaker_id="96823" name="Petru Constantin Luhan" is_mep="True" mode="written">
      <p sl="ro">Momenteel wordt steeds meer gesproken over een stijging van de wereldwijde concurrentiekracht van de EU. Het toerisme is een van de meest belangrijke sociaaleconomische activiteiten, die ongeveer 5 procent van het bbp van de Europese Unie opbrengt. Voor het ontwikkelen van een duurzaam, verantwoordelijk en kwalitatief hoogstaand toerisme is het hard nodig om het juridisch kader met betrekking tot de relevante Europese statistieken te actualiseren en te optimaliseren. Door een betere kwaliteit van de statistische rapportages, op basis van vergelijkbare en betrouwbare gegevens zullen we profiteren van een solide basis in het besluitvormingsproces voor het uitwerken van gemeenschappelijk beleid en financiële instrumenten. Ik ben van mening dat we ons uiterste best moeten doen om de eerste toeristische bestemming ter wereld te blijven. Daarvoor moeten we alle financieringsmogelijkheden maximaal benutten. Zodoende vraag ik de Commissie om gemeenschappelijke instrumenten en ondersteuningsprogramma’s te ontwikkelen, die speciaal zijn ontworpen voor de ontwikkeling van het Europese toerisme conform de Europa 2020-strategie.</p>
    </intervention>
    <intervention id="1-113-000" speaker_id="96792" name="Bogdan Kazimierz Marcinkiewicz" is_mep="True" mode="written">
      <p sl="pl">Ik vind dat het huidige systeem voor statistieken over toerisme niet tegemoetkomt aan de nieuwe vereisten, de zich snel ontwikkelende markt voor toeristische diensten en het feit dat de gewoontes van de toeristen veranderen. Het is daarom een goede zaak dat in het verslag ook vormen als korte reizen of het gebruik van internet om een reis te boeken zijn opgenomen. De actualisering en optimalisering van het wetgevend kader voor de verzameling van statistische gegevens over het toerisme in de Europese Unie is daarom bijzonder belangrijk. Statistieken over toerisme en sociaaleconomische indicatoren geven een beeld van de invloed van het toerisme op de huidige economische situatie in Europa. Het is ook van cruciaal belang dat er wordt voorgesteld om een voorschrift in te voeren betreffende de plicht om gegevens te verzamelen over de toegankelijkheid van de toeristische infrastructuur voor personen met beperkte mobiliteit.</p>
    </intervention>
    <intervention id="1-114-000" speaker_id="28299" name="Bogusław Sonik" is_mep="True" mode="written">
      <p sl="pl">Als vicevoorzitter van de Commissie milieubeheer, volksgezondheid en voedselveiligheid wil ik benadrukken hoe belangrijk de toeristische sector is voor de economische, sociale en culturele ontwikkeling van Europa. De Europese statistieken op dit gebied kunnen samen met aandacht voor het milieu een belangrijke rol spelen in de planning van het Europese beleid voor toerisme. Correct verwerkte en betrouwbare gegevens zijn noodzakelijk om het actiekader zo te plannen dat de voordelen maximaal worden benut en de ecologische bedreigingen worden beperkt. Ik ben van mening dat we ons onder andere moeten concentreren op het verzamelen van gegevens over de ontwikkeling en situatie van plattelandstoerisme en ecologische toerisme. Om deze unieke sector dynamisch te ontwikkelen is ook een pan-Europese uitwisseling van goede praktijken noodzakelijk. Zowel de Europese besluitnemers als ondernemers hebben recente en betrouwbare gegevens over technologische veranderingen en nieuwe trends in het consumentengedrag nodig om aan deze verwachtingen tegemoet te komen. We moeten eraan herinneren dat er met het Verdrag van Lissabon aan het Europees Parlement nieuwe bevoegdheden zijn toegekend met de bedoeling om acties op het gebied van toerisme te stimuleren. Hierdoor heeft het Parlement een invloed op de herziening van de wetgeving voor deze sector. Ik hoop dat dit zal leiden tot een constructieve voortgang van de werkzaamheden ten behoeve van een duurzaam beleid voor toerisme.</p>
    </intervention>
    <intervention id="1-115-000" speaker_id="5737" name="Dominique Vlasto" is_mep="True" mode="written">
      <p sl="fr">Mijnheer de Voorzitter, dames en heren, het toerisme is met het Verdrag van Lissabon volledig een verantwoordelijkheid van de Gemeenschap geworden en daarom moeten wij de leiding hier op ons nemen. Met dit voorstel voor een verordening kunnen we de middelen weer actualiseren die de zichtbaarheid van Europa verbeteren en de aantrekkelijkheid van Europa versterken als toeristische trekpleister bij uitstek. Door het toerisme te stimuleren, zowel voor vrijetijdsbesteding als op zakelijk gebied, helpen wij mee om de groei weer op gang te brengen en te ondersteunen en om werkgelegenheid te creëren. Zo kunnen wij beschikken over betrouwbare en efficiënte databanken ten dienste van de overheid en de zakelijke spelers in de sector, waardoor we het toerismeaanbod kunnen afstemmen op de verwachtingen van de toerist, in een tijd waarin de gewoontes van de consument veranderd zijn en de concurrentie steeds sterker wordt in deze economisch aantrekkelijke en banenscheppende industrie. Daardoor zullen wij nauwkeurige en waardevolle gegevens verkrijgen voor de discussies die we zullen voeren en voor de richtsnoeren die wij zullen uitwerken voor het Europees toerismebeleid. Om die redenen sta ik achter dit voorstel. Dank u wel.</p>
    </intervention>
  </section>
  <section id="creitem17" title="17. Een beleidskader van de EU voor de bestrijding van geweld tegen vrouwen (debat)">
    <intervention id="1-117-000" speaker_id="39726" name="De Voorzitter" is_mep="True" mode="spoken">
      <p sl="nl">Aan de orde is het verslag over de prioriteiten en het ontwerp van een nieuw beleidskader van de EU voor de bestrijding van geweld tegen vrouwen [2010/2209(INI) ] - Commissie rechten van de vrouw en gendergelijkheid. Rapporteur: Eva-Britt Svensson (A7-0065/2011).</p>
    </intervention>
    <intervention id="1-118-000" speaker_id="28134" name="Eva-Britt Svensson" is_mep="True" mode="spoken" role="rapporteur">
      <p sl="sv">Mijnheer de Voorzitter, allereerst wil ik de schaduwrapporteurs en de collega’s van de Commissie rechten van de vrouw en gendergelijkheid bedanken voor hun sterke betrokkenheid bij de bestrijding van geweld tegen vrouwen.</p>
      <p sl="sv">Met het oog op de stemming van morgen en om het debat te beginnen had ik het aantal vrouwen kunnen noemen dat hiermee wordt geconfronteerd en het aantal vrouwen dat is vermoord als gevolg van dit dodelijke geweld. Dat ga ik niet doen, maar ik zal proberen met het oog op de stemming een paar beelden van dit geweld te schetsen zodat elk lid het gevoel heeft juist nu de mogelijkheid te hebben dit geweld te bestrijden door morgen voor het verslag te stemmen.</p>
      <p sl="sv">Stel u een moeder voor die haar kinderen een verhaaltje voor het slapen voorleest. Plotseling wordt de deur opengerukt en haar man, de vader van de kinderen, staat in de deuropening. Zowel de kinderen als hun moeder begrijpen direct wat er gaat gebeuren. De kinderen trekken het dekbed over hun hoofd, houden hun handen voor hun oren, doen hun ogen dicht, proberen buiten te sluiten wat er ongetwijfeld gaat komen. Ze horen hun vader schreeuwen, ze horen hoe hij hun moeder trapt en slaat en ze horen het kreunen van hun moeder. Dat is één beeld van dit geweld.</p>
      <p sl="sv">Een ander beeld: een vrouw die een aantal jaren heeft geleefd met dreigementen, vernederingen en mishandeling, besluit eindelijk haar partner te verlaten om een nieuw leven voor zichzelf en haar kinderen op te bouwen. Ze vlucht en heeft het geluk een opvanghuis te vinden. Na een paar dagen brengt zij haar kinderen naar de crèche. Haar man wacht haar buiten op en steekt haar neer – ze sterft. Weer een slachtoffer van het dodelijke geweld dat vrouwen treft. Dat is een geweld dat vrouwen treft, juist omdat we vrouwen zijn. Het dodelijke geweld tegen vrouwen, zoals dit door het laatste beeld wordt geschilderd, vindt plaats wanneer de vrouw eindelijk heeft besloten een einde aan de relatie te maken. Het gevaarlijkste wat een vrouw kan doen is een scheiding aanvragen van een man die denkt dat ze zijn eigendom is. Ze bevindt zich in een zeer risicovolle situatie als de man begrijpt dat hij bezig is de controle, de macht over haar te verliezen.</p>
      <p sl="sv">Nog meer beelden: een jong meisje is op weg naar huis na een bioscoopbezoek. Ze zegt haar vriendin gedag en roept “tot morgen”. Ze moet nog een klein eindje lopen. Ze hoort zware stappen achter zich, maar ze kan alleen maar registreren dat iemand haar volgt. Ze wordt overvallen en verkracht. Ze overleeft het, maar moet er de rest van haar leven mee leven.</p>
      <p sl="sv">Andere problemen zijn onder meer de verminking van vrouwelijke genitaliën.</p>
      <p sl="sv">De Commissie heeft in haar actieplan voor de uitvoering van het Programma van Stockholm aangegeven dat ze gedurende 2011-2012 een mededeling over dit geweld zal presenteren en dat deze mededeling zal worden gevolgd door een actieplan op EU-niveau. Ik verwelkom dat en kijk uit naar een dergelijk actieplan.</p>
      <p sl="sv">Zolang vrouwen worden getroffen door geweld dat gebaseerd is op geslacht – alleen omdat we vrouwen zijn – kunnen we onze maatschappij niet geëmancipeerd noemen. Het leven van vrouwen en de verschillende keuzes die zij in het leven maken, worden beperkt door dit geweld en door het besef hoe uitgebreid dit geweld is in de samenleving.</p>
      <p sl="sv">Vrouwen zijn slachtoffer van dit op geslacht gebaseerde geweld, maar ik wil ter afsluiting ook opmerken dat we soms moeten ophouden deze vrouwen alleen als slachtoffer te zien. Het zijn vaak sterke vrouwen die er met steun vanuit de samenleving in slagen een goed leven voor zichzelf en hun kinderen op te bouwen. Nu is het aan ons in het Europees Parlement om te laten zien dat we deze vrouwen steunen.</p>
    </intervention>
    <intervention id="1-119-000" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Hartelijk dank, mevrouw Svensson, voor uw zeer ontroerende inleiding op dit buitengewoon belangrijke onderwerp. De bestrijding van geweld tegen vrouwen heeft voor de Commissie een zeer hoge prioriteit, zoals blijkt uit de strategie voor gendergelijkheid. U laat zien dat het probleem van geweld tegen vrouwen in Europa nog steeds levensgroot is, en daarom werken wij aan gerichte maatregelen om dit probleem aan te pakken.</p>
      <p sl="en">Wij zullen een heldere en samenhangende beleidsreactie ontwikkelen om dit probleem in Europa aan te pakken. Ik ben ingenomen met uw verslag, mevrouw Svensson, en ik ben ook blij met dit belangrijke initiatief. Dat geeft ons de mogelijkheid om samen te werken, ideeën uit te wisselen en synergieën te scheppen tussen wat de Commissie doet en wat het Europees Parlement doet, teneinde toekomstige actie op dit terrein te formuleren.</p>
      <p sl="en">Sommige punten die u in het verslag aan de orde stelt, worden feitelijk al aangepakt in lopende en geplande acties van de Commissie om geweld tegen vrouwen te bestrijden. Om het effect daarvan zo groot mogelijk te maken, richten wij ons op concrete maatregelen op een terrein waarop wij krachtens het Verdrag van Lissabon al een duidelijke rechtsgrondslag hebben om actie te ondernemen. Zo zullen wij in het aangekondigde pakket maatregelen voor betere rechten voor slachtoffers met name aandacht schenken aan de bescherming van bijzonder kwetsbare slachtoffers zoals vrouwen, maar ook kinderen. Dit pakket zal volgende maand worden gepresenteerd.</p>
      <p sl="en">Ieder slachtoffer van een misdrijf heeft hulp nodig in de periode na het misdrijf en bij de eventuele procedures die erop volgen. Vrouwen zijn natuurlijk vooral ook kwetsbaar als zij het slachtoffer zijn geworden van geweld in hun eigen huis: verkrachting of seksueel misbruik, stalken of andere vormen van gendergerelateerd geweld. Wanneer zij in contact komen met mensen en met het rechtssysteem, moeten zij met respect en kennis van zaken worden behandeld. Deze vrouwen hebben ook gespecialiseerde hulp en bescherming nodig, en zij moeten toegang krijgen tot de rechter en tot schadeloosstelling.</p>
      <p sl="en">Het huidige rechtskader in de EU voorziet niet in een minimumkwaliteit voor de behandeling van slachtoffers in heel Europa, ongeacht de plaats waar zij slachtoffer zijn geworden. Daarom is de Commissie van plan maatregelen te treffen om de positie van slachtoffers in Europa te versterken. Als een eerste stap komen wij dan ook met een pakket wetgevingsmaatregelen inzake de rechten, bescherming en ondersteuning van slachtoffers van misdrijven en de wederzijdse erkenning van beschermingsmaatregelen. Hierin zal speciaal aandacht worden besteed aan kwetsbare slachtoffers zoals slachtoffers van seksueel en huiselijk geweld.</p>
      <p sl="en">De Commissie zal ook voorzien in de wederzijdse erkenning van beschermingsmaatregelen, wat speciaal ten goede zal komen aan slachtoffers van herhaald geweld door een echtgenoot, partner of direct familielid. Met deze maatregelen zal de Commissie ervoor zorgen dat in Europa geen enkele vrouw die de grens overgaat en die onder een beschermingsmaatregel valt - of het nu gaat om een administratieve, burgerlijke of strafmaatregel – in de kou zal komen te staan.</p>
      <p sl="en">Met ons pakket maatregelen stellen wij een algemeen kader vast, dat vervolgens in de loop van dit mandaat verder zal worden ingevuld met andere instrumenten die gericht zijn op de specifieke behoeften van bepaalde groepen slachtoffers. Zo wil de Commissie strengere actie ondernemen tegen genitale verminking, zoals u in uw verslag ook noemt.</p>
      <p sl="en">Parallel met onze acties op het gebied van het strafrecht, zullen wij er ook aan werken dat vrouwen beter voor zichzelf leren opkomen, aan bewustwording en aan het verzamelen en analyseren van statistieken over geweld tegen vrouwen. De Commissie zal daarbij uitgaan van het werk van het Europees Instituut voor Gendergelijkheid, dat gegevens en cijfers betreffende dit onderwerp zal verzamelen en analyseren.</p>
      <p sl="en">Tot slot wil ik onderstrepen dat de Commissie momenteel belangrijke financiële steun verleent om geweld tegen vrouwen te voorkomen en te bestrijden, met name in het kader van het programma Daphne III en via het werk van Europese ngo’s en overheidsinstanties.</p>
    </intervention>
    <intervention id="1-120-000" speaker_id="96806" name="Teresa Jiménez-Becerril Barrio" is_mep="True" mode="spoken">
      <p sl="es">namens de PPE-Fractie. – Mijnheer de Voorzitter, meestal als ik in dit Parlement het woord heb gevoerd, was dat om het geweld tegen vrouwen aan de kaak te stellen, en nu sta ik hier weer om dat te bestrijden.</p>
      <p sl="es">Ik moet zeggen dat ik daar niet alleen niet moe van word maar dat ik het ook essentieel vind om deze schending van de mensenrechten publiekelijk aan de orde te blijven stellen, omdat je geen enkele zaak kunt verdedigen als je geen klankbord hebt. Bovendien is dit Parlement de beste luidspreker die ik tot mijn beschikking heb om het op te nemen voor al die vrouwen die dagelijks onder mishandelingen te lijden hebben en die ons als wetgevers nodig hebben om de lidstaten ertoe te dwingen de plegers van het geweld te bestraffen op een wijze die strookt met de ernst van het misdrijf, en ook om hulp te bieden aan de slachtoffers.</p>
      <p sl="es">Als naar schattingen een op de vier Europese vrouwen op zijn minst eenmaal in haar leven met gendergeweld te maken heeft gehad, en eenzelfde percentage kinderen, dan kunnen we toch niet anders dan om meer betrokkenheid vragen, zoals door de Commissie in haar actieplan erkend is. Ik denk dat we hierop moeten blijven hameren, steeds maar weer, om de slachtoffers te beschermen, zoals we gedaan hebben met het Europese bevel voor de bescherming van slachtoffers, waarvoor ik rapporteur was, en dat naar ik hoop zo snel mogelijk zal worden toegepast.</p>
      <p sl="es">Dit verslag heeft van meet af aan kunnen rekenen op een brede consensus en op brede steun. Daaruit blijkt dat als we huiselijk geweld aanpakken, waardoor alle leden van het gezin getroffen worden, met inbegrip van kinderen, ouderen, vrouwen en mannen, dit geen gelegenheid mag bieden voor politiek opportunisme, daar het ons allen tot eer strekt als we de oplossing van deze sociale wantoestand dichterbij weten te brengen.</p>
      <p sl="es">Het eerste wat we moeten doen, is onze mond opendoen, en het tweede is actie ondernemen, want ofschoon we al tientallen jaren over gendergeweld praten, zijn we niet in staat geweest om het aantal doden te beperken. Er moet iets zijn wat we fout doen, en daarom is het nu tijd om alle mooie woorden te laten voor wat ze zijn en over te gaan op daden. We moeten meer concrete hulp bieden en de wetten ten uitvoer leggen die nodig zijn om vrouwen een waardig en veilig leven te geven.</p>
      <p sl="es">Ik wil dat alle slachtoffers weten dat ik hier altijd voor hen zal zijn om namens hen te spreken, totdat we er allemaal samen in slagen om die vreselijke vijand te verslaan, die het leven van zovele onschuldigen op zo treurige wijze ten einde brengt.</p>
      <p sl="es">Wat ik zeg, is dat het afgelopen moet zijn. Het mag niet langer doorgaan. Ik verzoek u allen om hetzelfde te zeggen.</p>
    </intervention>
    <intervention id="1-121-000" speaker_id="28153" name="Britta Thomsen" is_mep="True" mode="spoken">
      <p sl="da">namens de S&amp;D-Fractie . – Mijnheer de Voorzitter, een vierde van alle vrouwen in Europa heeft te maken gehad met geweld. Meer dan een tiende is het slachtoffer geweest van seksueel geweld en ook onze kinderen lijden onder geweld. 26 procent van de kinderen heeft naar eigen zeggen in hun jeugd te maken gehad met fysiek geweld.</p>
      <p sl="da">Deze cijfers duiden erop dat Europa een ernstig probleem heeft, dat optreden vereist. We kunnen hiervoor niet langer onze ogen sluiten en ik kan eenvoudigweg niet nog meer verhalen verdragen van vrouwen bij wie door hun man zuur in het gezicht wordt gegooid of van vrouwen die aangevallen en verminkt worden. Ik heb de meest hartverscheurende verhalen gehoord van een groot aantal vrouwen en ieder van deze verhalen op zich is ook een schandvlek in de geschiedenis van de EU.</p>
      <p sl="da">De EU moet nu optreden en een einde maken aan dit geweld. Daarom is dit verslag over geweld tegen vrouwen, dat we vandaag behandelen, zo belangrijk. We geven naar de buitenwereld toe het signaal af dat het Europees Parlement gendergerelateerd geweld beschouwt als een schending van fundamentele mensenrechten.</p>
      <p sl="da">Daarom moet de Commissie nu reageren. We hebben behoefte aan een richtlijn en we willen een richtlijn die een einde maakt aan geweld tegen vrouwen. Een gecoördineerde benadering die in meerdere opzichten effect heeft, is immers noodzakelijk om het geweld een halt toe te roepen. We moeten zowel de slachtoffers veiligheid en de best mogelijke bescherming bieden als ervoor zorgen dat niemand in Europa ongestraft wegkomt met geweld tegen vrouwen. Daarbij is het belangrijkste dat we al het mogelijke doen op het gebied van preventie. Geweld is geen privéaangelegenheid. We kunnen alleen door politiek optreden een einde maken aan dit geweld.</p>
    </intervention>
    <intervention id="1-122-000" speaker_id="34234" name="Antonyia Parvanova" is_mep="True" mode="spoken">
      <p sl="en">namens de ALDE-Fractie . – Dank u wel, mijnheer de Voorzitter, Laat ik eerst de rapporteur bedanken voor het geweldige werk dat is verricht, en ik dank ook al mijn collega’s voor hun vastbeslotenheid om de strijd tegen gendergerelateerd geweld niet op te geven.</p>
      <p sl="en">Dit verslag laat zien dat het Europees Parlement onmiddellijke actie om geweld tegen vrouwen te bestrijden niet alleen nodig, maar ook dringend noodzakelijk acht. De Commissie moet erkennen dat alle argumenten erop wijzen dat Europese maatregelen en instrumenten moeten worden ingevoerd. Wij weten dat er op het punt van de wetgeving ter bestrijding van geweld tegen vrouwen binnen de Unie enorme verschillen bestaan tussen de verschillende lidstaten.</p>
      <p sl="en">Vorig jaar toonde een haalbaarheidsstudie door het directoraat-generaal Justitie aan dat er verschillen bestaan in de toegang tot beschermingsmaatregelen, de beschikbaarheid van hulpverleningsinstanties en de deskundigheid en capaciteit van de verantwoordelijke ambtenaren. Wij hebben voorbeelden gezien van een grote inzet om alle vormen van geweld uit te bannen en om een doelmatig Europees beleidskader te creëren, met name in het Vrouwenhandvest dat u vorig jaar hebt gepresenteerd en in de mededeling betreffende de tenuitvoerlegging van het Programma van Stockholm. Niettemin hebben veel lidstaten verzuimd om doelmatige wetgeving in te voeren om vrouwen tegen alle vormen van geweld en discriminatie te beschermen, en nu blijkt dat de kernwaarden van onze Unie voor de helft van haar burgers niet gelden.</p>
      <p sl="en">Daarom doen wij nu een beroep op de Commissie om met een gericht wetgevingsvoorstel te komen. Er moeten minimumeisen worden opgesteld en opgenomen in een wet die deel moet uitmaken van een alomvattende strategie om alle vormen van gendergerelateerd geweld aan te pakken. Deze strategie en dit beleidsinitiatief moeten worden aangevuld met breed opgezette bewustwordingsactiviteiten. Ik denk in het bijzonder aan een Europees Jaar voor de bestrijding van alle vormen van geweld tegen vrouwen. Hiervoor verzamelen wij momenteel handtekeningen van burgers.</p>
      <p sl="en">Tot slot verwachten wij, nu we onze basisbeginselen zoals vastgelegd in het Verdrag hebben hervonden, en wij de door u gedane toezegging hebben gehoord, vandaag een helder antwoord op de vraag hoe en wanneer de Commissie doeltreffende maatregelen op EU-niveau denkt te gaan voorstellen.</p>
    </intervention>
    <intervention id="1-123-000" speaker_id="96726" name="Marije Cornelissen" is_mep="True" mode="spoken">
      <p sl="en">namens de Verts/ALE-Fractie . – Mijnheer de Voorzitter, ik ben blij dat de bestrijding van gendergerelateerd geweld prioriteit heeft voor zowel de Europese Commissie als het Europees Parlement. Dat geeft ons een gemeenschappelijk doel om de komende jaren werkelijk vooruitgang te boeken.</p>
      <p sl="en">Ik hoop dat dit verslag als een belangrijke bijdrage aan het door de Commissie beloofde pakket maatregelen ten behoeve van slachtoffers zal worden beschouwd, en dat het pakket maatregelen ten behoeve van slachtoffers op zijn beurt een van de onderdelen zal zijn van een Europese alomvattende strategie die hulp aan slachtoffers, maar ook andere aspecten van de strijd tegen geweld omvat. Zo moet er bijvoorbeeld een minimumniveau voor hulpverleningsvoorzieningen komen. Iedere vrouw moet toegang hebben tot opvanghuizen, gratis rechtshulp en psychologische hulp. Wij moeten bijvoorbeeld bescherming bieden aan migrantenvrouwen die geen onafhankelijke verblijfsvergunning hebben en daardoor extra kwetsbaar zijn.</p>
      <p sl="en">Dit verslag bevat veel belangrijke aspecten en wij, als Groenen, hopen dat wij voor dit verslag zullen kunnen stemmen. Indien echter overweging J en paragraaf 19 gehandhaafd blijven, waarin prostitutie een schending van de mensenrechten wordt genoemd, zonder dat zelfs maar onderscheid wordt gemaakt tussen vrijwillige en onvrijwillige prostitutie, zullen wij ons van stemming moeten onthouden. Ik hoop dat het zover niet zal komen en dat er een krachtig en breed gedragen verslag komt dat wij als onze bijdrage aan de Commissie en de lidstaten kunnen aanbieden.</p>
    </intervention>
    <intervention id="1-124-000" speaker_id="96719" name="Andrea Češková" is_mep="True" mode="spoken">
      <p sl="cs">namens de ECR-Fractie . – Geachte Voorzitter, ik ben ingenomen met dit initiatiefverslag van het Europees Parlement en ben van mening dat de lidstaten dusdanige wetten moeten invoeren dat het geweld tegen vrouwen een halt toegeroepen wordt. Huiselijk geweld is een uiterst ernstige vorm van geweld tegen vrouwen en is allesbehalve een privéaangelegenheid van het gezin. De ECR-Fractie heeft beloofd gezinnen en met name kinderen te zullen steunen. Dat brengt ons direct bij huiselijk geweld, omdat het catastrofale gevolgen heeft voor alle gezinsleden, kinderen in het bijzonder. Kinderen die herhaaldelijk getuige zijn geweest van huiselijk geweld, beschouwen geweld vaak als een normale vorm van gedrag. Dat maakt het uiterst waarschijnlijk dat zij dit gedrag ook op school gaan tonen of later als ze volwassen zijn.</p>
      <p sl="cs">Geweld tegen vrouwen is een afspiegeling van de ongelijkheid tussen mannen en vrouwen en versterkt deze nog eens verder. Op die manier is het vaak een belangrijke factor bij de bepaling van de positie van de vrouw in de samenleving. Vrouwen die het slachtoffer zijn van huiselijk geweld, komen vaak ook in een economisch afhankelijke positie terecht en staan bloot aan de hevige psychische druk van de dader. Er dient dan ook veel aandacht uit te gaan naar dit probleem om de individuele gevallen ervan aan het licht te brengen en de slachtoffers ervan, vrouwen en kinderen, te kunnen helpen. De samenleving dient dan ook beter bewust te worden gemaakt van deze vorm van geweld. Er dient een brede maatschappelijke discussie te worden opgestart over dit probleem, in combinatie met een preventieve voorlichtingscampagne. Want de vrouwen in kwestie durven vaak uit angst voor ernstige gevolgen voor henzelf en hun kinderen niet met hun ervaringen naar buiten te komen. In verband hiermee ben ik voorstander van de invoering van een Europees beschermingsbevel. Indien het van een solide rechtsgrond wordt voorzien, is het op Europees niveau mogelijk om slachtoffers van huiselijk geweld en ook anderen uit de problemen te helpen.</p>
    </intervention>
    <intervention id="1-125-000" speaker_id="4466" name="Ilda Figueiredo" is_mep="True" mode="spoken">
      <p sl="pt">namens de GUE/NGL-Fractie . – Mijnheer de Voorzitter, dit is een belangrijk verslag, waarin een nieuwe aanpak voor een geïntegreerd beleid ter bestrijding van gendergerelateerd geweld wordt voorgesteld. De aanpak omvat concrete maatregelen als strafrechtelijke procedures en acties voor preventie en bescherming. Daarbij wordt de aandacht gevestigd op de noodzaak voorwaarden te garanderen voor de emancipatie van vrouwen en derhalve onzeker werk, werkloosheid en armoede te bestrijden, zodat vrouwen vrijelijk voor hun eigen bestaan kunnen kiezen. Op dit moment is dat helaas niet het geval, waardoor vrouwen vaak in een afhankelijke positie terechtkomen en in de prostitutie belanden of slachtoffer worden van huiselijk geweld. Onder andere omstandigheden zouden die vrouwen een dergelijke afhankelijkheidsrelatie niet tolereren.</p>
      <p sl="pt">Daarom is het nu tijd de daad bij het woord te voegen en een eind te maken aan dit geweld, dat ongetwijfeld een van de ernstigste schendingen van de rechten van de mens is. We mogen dit geweld, dat ook een sterke negatieve invloed heeft op kinderen en dat in tijden van economische en sociale crises dreigt te verergeren, niet langer tolereren. Daarom roepen wij de Commissie op om zo snel mogelijk te handelen en de lidstaten om concrete maatregelen te nemen om de rechten van vrouwen te verdedigen en vrouwen te beschermen tegen geweld.</p>
    </intervention>
    <intervention id="1-126-000" speaker_id="96813" name="Barbara Matera" is_mep="True" mode="spoken">
      <p sl="it">Mijnheer de Voorzitter, commissaris, dames en heren, de bestrijding van alle vormen van geweld tegen vrouwen is een van de prioriteiten van het Hongaarse voorzitterschap van de Europese Unie.</p>
      <p sl="it">Ik vraag dan ook om het nemen van langetermijnmaatregelen op politiek, sociaal en juridisch terrein zodat gendergerelateerd geweld kan worden uitgebannen en echte gelijkheid tussen man en vrouw kan worden bereikt. Samen met andere collega’s van het Parlement heb ik het initiatief genomen voor een “Europees Jaar tegen geweld jegens vrouwen” dat tot doel heeft de Europese burgers van dit probleem bewust te maken.</p>
      <p sl="it">Ik denk dat de onderkenning van het probleem door de Europese Commissie en het opnemen in het actieplan 2010-2015 van alle mogelijke middelen om gendergerelateerd geweld te bestrijden, belangrijke stappen zijn die vertaald moeten worden in concrete acties. We verkeren nog in afwachting van de presentatie van het strategisch plan dat de Commissie voor dit jaar heeft aangekondigd. Dat plan zou een pakket wetgevende en praktische maatregelen moeten omvatten waarmee slachtoffers van geweld door de nationale strafrechtstelsels adequate bescherming kan worden geboden.</p>
      <p sl="it">Naar schatting heeft in Europa 20 à 25 procent van de vrouwen minstens eenmaal in hun leven te maken gehad met geweld. Bovendien heeft naar schatting een half miljoen vrouwen in Europa genitale verminking ondergaan. Die cijfers vertonen helaas een stijgende tendens en zijn zonder meer alarmerend en zorgwekkend. In verband daarmee is snel optreden van de Europese instellingen geboden.</p>
      <p sl="it">Geweld tegen vrouwen heeft nadelige gevolgen voor het hele gezin. Moeders zijn niet langer in staat hun kinderen zelfvertrouwen bij te brengen en kinderen worden indirecte slachtoffers van geweld. Monitoring van geweld tegen vrouwen is erg moeilijk omdat vrouwen als ze slachtoffer zijn zich vaak schamen en bang zijn aangifte te doen van dat geweld bij de autoriteiten.</p>
      <p sl="it">Dat maakt het optreden van de instanties moeilijker maar tegelijkertijd nog noodzakelijker. Daarom zeg ik samen met mijn collega, mevrouw Jiménez-Becerril Barrio, “stop het geweld tegen vrouwen nu!”.</p>
    </intervention>
    <intervention id="1-127-000" speaker_id="28310" name="Edite Estrela" is_mep="True" mode="spoken">
      <p sl="pt">Mijnheer de Voorzitter, als schaduwrapporteur feliciteer ik de rapporteur met haar uitstekende werk dat mijn fractie steunt. Hier is al gezegd dat geweld tegen vrouwen een ernstige schending van de mensenrechten vormt. Wij weten dat slachtoffers van dit geweld veel van hun fundamentele rechten moeten opgeven en kwetsbaar zijn voor nieuw misbruik.</p>
      <p sl="pt">Niet zo lang geleden heb ik een bezoek gebracht aan een blijf-van-mijn-lijfhuis in mijn land, Portugal, en daar met een aantal van die vrouwen gesproken. Enkele vrouwen vertelden mij over een leven vol leed en dat zij alleen door druk van hun kinderen de moed hadden kunnen opbrengen om aangifte te doen tegen de daders. Andere vrouwen vertelden mij dat hun inmiddels volwassen kinderen aangifte hadden gedaan omdat zij niet de moed hadden het zelf te doen. Het is echter onaanvaardbaar dat zij, de slachtoffers, hun huis moeten verlaten en hun kinderen uit hun eigen omgeving moeten weghalen, terwijl de daders gewoon in hun huis kunnen blijven wonen.</p>
      <p sl="pt">Ik denk dat we de wetgeving moeten wijzigen, zodat vrouwen worden gerespecteerd en niet langer slachtoffer zijn van geweld en situaties die voor ons allemaal negatieve effecten hebben. Volgens mij is dit geweld ook een aanslag op onze democratie want deze vrouwen worden beroofd van hun rechten als burgers. Laten wij vrouwen daarom met zijn allen ten strijde trekken tegen deze plaag.</p>
    </intervention>
    <intervention id="1-128-000" speaker_id="23784" name="Janusz Wojciechowski" is_mep="True" mode="spoken">
      <p sl="pl">Mijnheer de Voorzitter, als we bespreken hoe we geweld tegen vrouwen kunnen bestrijden, concentreren we ons hoofdzakelijk op geweld binnen gezinnen of in persoonlijke relaties. Dit soort geweld is ongetwijfeld een verwerpelijke daad en de lidstaten moeten het bestrijden met strenge wettelijke maatregelen. Wat deze kwestie betreft, ga ik akkoord met de geest van het verslag van mevrouw Svensson.</p>
      <p sl="pl">Ik wil in dit debat echter nog de aandacht vestigen op een ander soort geweld, waarmee vrouwen vaak te maken hebben. Ik heb het over geweld van de kant van de staat, waarbij kinderen bij hun moeders worden weggenomen, en dit gebeurt steeds vaker. Er bestaat geen erger geweld tegen vrouwen dan het wegnemen van hun kinderen, en dat gebeurt vaak om volledig onbeduidende redenen. Ik ken dramatische voorbeelden uit Polen waarbij kinderen bij hun moeder zijn weggenomen, bijvoorbeeld het geval waarbij de rechtbank voor familiezaken een tienjarig zoon bij zijn moeder wegnam omdat de moeder werd beschuldigd dat ze te veel bad. Het gebeurt ook dat kinderen worden weggenomen omdat de ouders arm zijn. In plaats van het gezin te helpen, worden de kinderen in een pleeggezin of in een kindertehuis geplaatst. Er zijn ook dramatische gevallen waarbij kinderen bij de moeder worden weggenomen als gevolg van conflicten tussen de ouders. Vaak vinden er dramatische scènes plaats, wanneer kinderen door de politie, door sociale werkers of door gerechtelijke ambtenaren bij hun moeder worden weggehaald.</p>
      <p sl="pl">In Europa observeren we een ontwaarding van het gezin en een steeds grotere tussenkomst van de staat in het gezinsleven. Dit leidt vaak tot door de staat goedgekeurde vormen van geweld, geweld dat niet enkel de ouders leed aandoet, maar in de eerste plaats de kinderen. Het wegnemen van een kind bij de moeder en het wegnemen van de moeder van een kind – want dit geldt in beide richtingen – moet worden voorbehouden voor extreme situaties, waarbij het kind het slachtoffer is van kindermishandeling of geweld. Kinderen mogen in geen geval worden weggenomen wegens armoede. Gezinnen en vrouwen binnen gezinnen moeten zo veel mogelijk worden geholpen, maar er moet vermeden worden dat familiebanden worden verbroken, want in zulke gevallen is het medicijn vaak erger dan de ziekte.</p>
    </intervention>
    <intervention id="1-129-000" speaker_id="96770" name="Joanna Katarzyna Skrzydlewska" is_mep="True" mode="spoken">
      <p sl="pl">Mijnheer de Voorzitter, ik zie met genoegen dat het Europees Parlement tijdens deze vergaderperiode het verslag zal goedkeuren, waarin een brede aanpak van geweld tegen vrouwen wordt uitgestippeld. Ik denk dat zo’n ruime definitie van geweld tegen vrouwen de bestrijding van dit negatieve verschijnsel zal bevorderen. Alleen geïntegreerde maatregelen op verschillende vlakken – op politiek, sociaal, wetgevend en educatief vlak – kunnen voelbare resultaten met zich meebrengen. We wachten echter nog steeds op een voorstel voor een richtlijn die zich uitsluitend concentreert op de bestrijding van geweld, en ik hoop dat dit voorstel binnenkort door de Europese Commissie zal worden voorgelegd.</p>
      <p sl="pl">Ik wil graag eindigen met twee opmerkingen. Het is uitzonderlijk belangrijk dat geweld tegen vrouwen eindelijk als een verwerpelijke daad wordt beschouwd, niet alleen vanuit het perspectief van de vrouw zelf of vanuit het perspectief van het gezin als sociale eenheid, maar ook omdat we ons bewust zijn van de kosten die de hele maatschappij hierdoor draagt, en dat is steeds vaker het geval. Ten tweede moeten we ons tijdens ons debat over dit probleem niet alleen concentreren op de bestrijding van geweld, maar ook op de verschillende dimensies van dit soort gedragingen. We moeten vechten tegen stereotypes en de sociale acceptatie van geweld tegen vrouwen verwerpen, en ook proberen om de opvoeding van onze kinderen zo te veranderen dat de volgende generatie jonge mensen echte gelijkberechtiging van mannen en vrouwen erkent en toepast.</p>
      <p sl="pl">Ik wil mevrouw Svensson feliciteren met het verslag, waarin het belangrijke en sociaal gevoelige thema van geweld tegen vrouwen wordt besproken. Ik ben ervan overtuigd dat de woorden van vandaag zullen worden gevolgd door daden en dat we niet enkel zullen spreken over geweld tegen vrouwen, maar dat we ook maatregelen zullen nemen om hen te beschermen. Dank u.</p>
    </intervention>
    <intervention id="1-130-000" speaker_id="28171" name="Emine Bozkurt" is_mep="True" mode="spoken">
      <p sl="nl">De Commissie heeft in het Programma van Stockholm aangegeven alle mogelijke middelen in te zullen zetten om geweld tegen vrouwen te bestrijden. Er is echter op dit moment nog geen alomvattende strategie, terwijl haast geboden is.</p>
      <p sl="nl">Veiligheid is een belangrijk goed, zeker voor de meest kwetsbaren onder ons. Dit geldt ook voor een grote groep vrouwen waarbij uithuwelijking, eremoorden en genitale verminkingen nog steeds voorkomen. Deze schadelijke traditionele praktijken treffen dagelijks vele meisjes en vrouwen in Europa. Er zijn adequate middelen nodig om dit geweld aan te pakken. Daarvoor is onderzoek nodig, daarvoor is speciale aandacht nodig voor de slachtoffers van dergelijke praktijken.</p>
      <p sl="nl">Daarom moet de Commissie zo snel mogelijk een Europese strategie opstellen om geweld tegen vrouwen te bestrijden, een strategie met speciale aandacht voor traditionele schadelijke praktijken. Liever vandaag dan morgen en niet pas in 2012 of 2013. Het is dan ook onacceptabel dat een belangrijk middel zoals het Europees beschermingsbevel nog steeds niet tot stand is gekomen. Iemands veiligheid kan niet en mag niet ophouden bij de grens.</p>
    </intervention>
    <intervention id="1-131-000" speaker_id="96786" name="Tadeusz Cymański" is_mep="True" mode="spoken">
      <p sl="pl">Mijnheer de Voorzitter, aansluitend bij de opmerkingen van de vorige sprekers en het verslag van mevrouw Svensson moeten we in de eerste plaats nogmaals benadrukken dat geweld tegen vrouwen nog steeds in onze maatschappij aanwezig is. Een van de hoofdredenen waarom dit verschijnsel nog steeds bestaat, is de lagere materiële status van vrouwen en hun economische discriminatie in het beroepsleven, de beperkte toegang tot de arbeidsmarkt en de lagere lonen en sociale uitkeringen. Het zijn de vrouwen die de gevolgen van hun moederschap en de last van de opvoeding van hun kinderen dragen. De sociale zekerheid op dit gebied laat in vele Europese landen te wensen over.</p>
      <p sl="pl">Tijdens haar beroepsleven en in het bijzonder nadat ze met pensioen is gegaan, is de vrouw aangewezen op de goede wil van haar echtgenoot en de socialezekerheidssystemen. Deze situatie is uiterst onrechtvaardig en er moet algemeen tegen worden gereageerd. Daarom is de eis zo belangrijk dat de vrouw volledig wordt betaald voor de tijd die ze aan haar moederschap en de opvoeding van haar kinderen besteedt. Dit is vandaag vooral belangrijk omdat Europa met een demografische crisis te kampen heeft.</p>
      <p sl="pl">Maatregelen ten behoeve van gelijke economische kansen voor vrouwen kunnen helpen om het verschijnsel van geweld tegen vrouwen te elimineren of te beperken. Het feit dat vrouwen economisch afhankelijkheid zijn van mannen, is een van de vele oorzaken van passiviteit, onderdanigheid en ook in zekere zin aanvaarding van het verschijnsel van geweld. Het is de hoogste tijd om dit een halt toe te roepen. Het Europees Parlement heeft vele mogelijkheden om deze situatie te verbeteren, in het bijzonder in landen waar de situatie van de vrouw als gevolg van de grote armoede bijzonder moeilijk is. Dit is een belangrijke boodschap en we zijn de initiatiefnemers van het verslag dankbaar dat ze dit probleem hebben onderkend en actief maatregelen willen nemen om het op te lossen.</p>
    </intervention>
    <intervention id="1-132-000" speaker_id="23866" name="Edit Bauer" is_mep="True" mode="spoken">
      <p sl="hu">Voorzitter, dank u wel. Ook ik wil de rapporteur graag bedanken voor haar verslag, want ik denk dat het hier om een zeer belangrijk maatschappelijk probleem gaat. We zijn er in Europa aan gewend dat dingen pas in beweging komen als ze in economisch opzicht belangrijk zijn. Daarom wil ik specifiek benadrukken dat geweld tegen vrouwen in Europa volgens het rapport jaarlijks miljarden aan schade aanricht. Geweld treft iedereen: armen, rijken, lager opgeleiden en mensen met een universitair diploma. Daar komt nog bij dat jaarlijks honderden vrouwen het slachtoffer worden van huiselijk geweld.</p>
      <p sl="hu">Er is in Europa nog een vorm van geweld verschenen, die, zoals hier al gezegd is, niet eerder voorkwam. Genitale verminking bij vrouwen en ook eerwraak eisen hun slachtoffers binnen Europa. Vanzelfsprekend wensen wij dat er een Europese norm komt ter bestrijding van het geweld tegen vrouwen. Wij weten echter heel goed dat dit wegens het ontbreken van een rechtsgrond nagenoeg onmogelijk is. Het is echter wel mogelijk om een gemeenschappelijke Europese strategie op te stellen. En zelfs als wij de rechtssystemen niet kunnen harmoniseren, is het duidelijk dat de uitwisseling van goede praktijken op dit gebied een stap in de goede richting is. Het verslag wijst er ook op dat er gewelddaden zijn die door bepaalde rechtssystemen niet worden gezien als gewelddaad. Ik geloof dat wij in de toekomst door samenwerking een zekere vooruitgang kunnen boeken, maar deze samenwerking zal met name effectief worden als er een Europese strategie is. Deze is buitengewoon hard nodig. Dank u wel.</p>
    </intervention>
    <intervention id="1-133-000" speaker_id="96917" name="Silvia Costa" is_mep="True" mode="spoken">
      <p sl="it">Mijnheer de Voorzitter, dames en heren, ik dank de rapporteur, mevrouw Svensson. Het is bekend dat geweld tegen vrouwen en kinderen in heel Europa toeneemt. Daarom dringen we er bij de Commissie op aan dat zij, zoals beloofd, een voorstel indient voor een alomvattende strategie voor de bestrijding van geweld tegen vrouwen. Daarmee bedoel ik dat die strategie huiselijk geweld en genitale verminking moet omvatten, maar ook bepaalde vormen van geweld die meer verborgen blijven. Ik denk aan ernstige vormen van discriminatie en intimidatie op de werkplek waarmee zwangere vrouwen of vrouwen die van plan zijn te trouwen, bij voorbaat wordt gevraagd ontslag te nemen. Dat gebeurt in mijn land maar in tegenstelling tot het verleden vormt dat soort gedrag geen misdrijf meer. Voorts denk ik aan het daadwerkelijk aanzetten tot geweld via de media en de reclame.</p>
      <p sl="it">Na de richtlijn ter voorkoming en bestrijding van mensenhandel en de door commissaris Malmström aangekondigde richtlijn betreffende de bescherming van slachtoffers, kunnen we volgens mij stellen dat het Verdrag van Lissabon de basis heeft gelegd voor een grotere mate van harmonisatie van de regelgeving betreffende de wijze waarop de lidstaten het belang erkennen van het definiëren van geweld tegen vrouwen en kinderen als specifieke geweldsmisdrijven. In dat kader dienen er ook minimumnormen te worden vastgelegd voor advisering, rechtsbijstand en bescherming van vrouwen en kinderen, ook in samenwerking met non-gouvernementele organisaties. Daarnaast moeten er continu statistieken worden bijgehouden die met elkaar vergelijkbaar zijn, samen met effectbeoordelingen van de preventie- en bestrijdingsmaatregelen van de lidstaten om het geweld tegen vrouwen terug te dringen.</p>
      <p sl="it">Ik denk dat er in dat opzicht in het Parlement een gemeenschappelijke wil bestaat – ook ik heb de schriftelijke verklaring ondertekend – om in heel Europa een Jaar voor de bestrijding van geweld tegen vrouwen uit te roepen. In dat verband kan het Parlement een zeer krachtige en gezaghebbende stem laten horen.</p>
    </intervention>
    <intervention id="1-134-000" speaker_id="5956" name="Regina Bastos" is_mep="True" mode="spoken">
      <p sl="pt">Mijnheer de Voorzitter, commissaris, dames en heren, we zijn natuurlijk allemaal van mening dat geweld tegen vrouwen een ernstige schending van de mensenrechten is. Het is een oud en wereldwijd probleem dat landen ongeacht hun cultuur, geografische ligging en ontwikkelingsgraad treft. Het verschijnsel komt vaak voor in dysfunctionele gezinnen en in gezinnen in de zwakkere sociaaleconomische lagen van de bevolking. Het is echter ook een verschijnsel dat in allerlei families voorkomt, ongeacht het opleidingsniveau of de economische en sociale positie.</p>
      <p sl="pt">Naar schatting heeft in Europa 20 procent van de vrouwen ten minste eenmaal in hun volwassen leven te maken gehad met fysiek geweld. Het is daarom prioritair vrouwen die het slachtoffer zijn van geweld, steun te garanderen. Met het oog daarop bevat dit verslag een reeks initiatieven: onder meer rechtsbijstand voor de slachtoffers, beter en doeltreffender strafrechtelijk onderzoek, blijf-van-mijn-lijfhuizen voor de slachtoffers (een zeer belangrijke maatregel), het invoeren van een alarmnummer voor noodgevallen en afschrikwekkende sancties die in verhouding staan tot de ernst van het misdrijf.</p>
      <p sl="pt">De schade voor de lichamelijke en geestelijke gezondheid van de slachtoffers is ontzettend groot, maar ook de kosten voor de samenleving zijn hoog. Daarom moeten voor de bestrijding van dit verschijnsel politieke en sociale middelen worden ingezet, want per slot rekening gaat het om het garanderen van gelijkheid en ontwikkeling. Wij juichen het organiseren van een Europees Jaar tegen geweld jegens vrouwen dan ook toe, daar dat jaar ertoe kan dienen de Europese burgers bewust te maken van deze verschrikkelijke plaag.</p>
    </intervention>
    <intervention id="1-135-000" speaker_id="96681" name="Vilija Blinkevičiūtė" is_mep="True" mode="spoken">
      <p sl="lt">Mijnheer de Voorzitter, ik wil Eva-Britt Svensson bedanken voor het opstellen van een uitstekend verslag. De werkelijke schendingen van vrouwenrechten en geweld tegen vrouwen die door de rapporteur worden benadrukt, tonen eens te meer dat dit zonder meer schendingen van de grondrechten van een persoon zijn, die geen geografische, economische, culturele of sociale beperkingen kennen.</p>
      <p sl="lt">Volgens het actieplan ter uitvoering van het programma van Stockholm dat afgelopen jaar is aangenomen, moet de Commissie dringend een strategie invoeren om geweld tegen vrouwen te bestrijden en ik roep de Commissie daarom op om zo snel mogelijk concreet in actie te komen en een dergelijke strategie voor te stellen.</p>
      <p sl="lt">Gendergerelateerd geweld bestaat uit seksueel misbruik, mensenhandel, gedwongen huwelijken, genitale verminking en deze gewelddadige misdaden hebben een buitengewone impact op en berokkenen onherstelbare schade aan de fysieke en mentale gezondheid van een vrouw. Daarom wil ik de lidstaten oproepen om zorginstanties, maatschappelijk werkers, politie en rechterlijke autoriteiten beter op te leiden en goed gecoördineerd samen te laten werken, waardoor ze alle gevallen van geweld tegen vrouwen professioneel kunnen aanpakken.</p>
      <p sl="lt">Ik wil commissaris Malmström bedanken, ook al is ze niet meer aanwezig, voor de financiële steun die is toegekend aan niet-gouvernementele organisaties in de strijd tegen geweld tegen vrouwen en ik wil er ook graag aan herinneren dat tijdens de economische en financiële crisis gevallen van geweld zelfs vaker voorkomen. We kunnen daarom de financiële steun op dit gebied niet terugbrengen.</p>
    </intervention>
    <intervention id="1-136-000" speaker_id="23868" name="Monika Flašíková Beňová" is_mep="True" mode="spoken">
      <p sl="sk">Mijnheer de Voorzitter, hoewel we al decennia lang aandacht besteden aan het geweld tegen vrouwen en de schending van hun rechten, is het onmogelijk gebleken deze verwerpelijke vorm van criminaliteit uit te bannen. De diverse vormen van geweld tegen vrouwen brengen niet alleen deze vrouwen zelf schade toe, maar ook hun gezinnen. Gezinnen verliezen daardoor vaak hun functie als hoeksteen van zekerheid en veiligheid. Kinderen die thuis worden geconfronteerd met geweld zijn in zekere zin zelf de slachtoffers van dit geweld. Daarom moeten we op Europees niveau aandacht besteden aan de mogelijke blootstelling van vrouwen en kinderen aan huiselijk geweld.</p>
      <p sl="sk">In het geval van oudere vrouwen of fysiek of psychisch gehandicapte vrouwen is het probleem van zelfverdediging en bescherming van het eigenbelang nog veel ingewikkelder. Vrouwen worden ook misbruikt op grond van hun geslacht middels verschillende vormen van schending van hun persoonlijke vrijheden. Mensenhandel, vooral voor seksuele doeleinden, is bijvoorbeeld één van de ernstigste maatschappelijke problemen.</p>
      <p sl="sk">Daarom is het van groot belang dat we aandringen op effectievere strafrechtelijke vervolging en ervoor zorgen dat de daaropvolgende straffen in verhouding staan tot de ernst van het misdrijf. We moeten stappen ondernemen om dergelijke ernstige schendingen van de mensenrechten en vrijheden te bestrijden en vrouwen in Europa een waardig bestaan te kunnen garanderen.</p>
    </intervention>
    <intervention id="1-137-000" speaker_id="96668" name="Seán Kelly" is_mep="True" mode="spoken">
      <p sl="ga">Mijnheer de Voorzitter, ik wil me richten op twee punten: geweld tegen vrouwen en de rol van mannen als medewerkers in hotels.</p>
      <p sl="en">Het getal van 25 procent van de vrouwen dat slachtoffer is geweest van geweld, is volstrekt onaanvaardbaar. Het geeft volgens mij aan dat er een voorlichtingsprogramma voor jonge mannen moet komen, met name op het gebied van woedebeheersing en respect voor vrouwen. Het idee om een vrouw te slaan, moet volstrekt taboe worden in plaats van de norm, zoals je vaak ziet in films, in sommige culturen en helaas kennelijk ook in sommige gezinnen.</p>
      <p sl="en">Het tweede punt dat ik wil noemen, is de rol van mannen die in hotels werken. De reden dat ik dit zeg is dat een vriendin van mij, een prachtige jonge meid, Michaela Harte, tijdens haar huwelijksreis in Mauritius is vermoord toen zij bij het binnengaan van haar kamer hotelpersoneel betrapte dat bezig was haar kamer te beroven. Als het andersom was geweest, en een man had vrouwelijke personeelsleden betrapt, was de kans dat hij vermoord zou zijn veel kleiner geweest. We moeten dat risico en de kans daarop onderzoeken. De hele vraag van mannen en hun toegang tot kamers, met name tot kamers van vrouwen, moet kritisch worden bekeken.</p>
    </intervention>
    <intervention id="1-139-000" speaker_id="29579" name="Marc Tarabella" is_mep="True" mode="spoken">
      <p sl="fr">Mijnheer de Voorzitter, commissaris, dames en heren, ik verwelkom het verslag van onze voorzitter, mevrouw Svensson, waarin de nadruk ligt op de noodzaak om alle vormen van geweld te beschouwen als strafbare feiten die onder het strafrecht vallen.</p>
      <p sl="fr">Over het algemeen, als ik ervan uit ga dat de Europese Unie bestaat uit staten met verschillende en gevarieerde culturen en nationale tradities, ben ik verbijsterd als ik zie hoe verschillend de gevallen van geweld worden behandeld.</p>
      <p sl="fr">Als voorbeeld nemen we verkrachting. Hoewel dit overal onder het strafrecht valt, wordt dit niet in alle staten op dezelfde manier gedefinieerd. In Letland bestaat verkrachting tussen echtgenoten eenvoudigweg niet. Op Malta bestaat verkrachting van een man door een andere man niet. In Slowakije wordt verkrachting met een voorwerp niet beschouwd als verkrachting. Achter al deze definities bestaan dus vrouwen, mannen en kinderen die voor het leven getekend zijn. Door de benaming van misdrijven te bagatelliseren, worden ook de slachtoffers en hun ellende gebagatelliseerd. Ik verzoek de Commissie daarom om met spoed een doeltreffende routekaart op te stellen tegen alle vormen van geweld.</p>
    </intervention>
    <intervention id="1-140-000" speaker_id="96870" name="Gesine Meissner" is_mep="True" mode="spoken">
      <p sl="de">Mijnheer de Voorzitter, uit het debat is duidelijk gebleken dat geweld tegen vrouwen geen onbeduidend delict is; het is een regelrechte schending van de mensenrechten. Het is reeds opgemerkt dat zelfs kinderen dikwijls indirect slachtoffer zijn van geweld tegen vrouwen. Zij kunnen zelfs direct slachtoffer zijn van geweld tegen vrouwen, want de hoofdoorzaak van miskramen en doodgeboren kinderen zijn zonder meer de gevolgen van geweld tegen vrouwen. Het gaat niet alleen om huiselijk geweld; het betreft tevens gedwongen prostitutie, eerwraak - waarvoor het woord eer eigenlijk niet eens gebruikt mag worden - mensenhandel, genitale verminking en nog veel meer.</p>
      <p sl="de">De aanleiding voor dit verslag, waarvoor ik mevrouw Svensson bijzonder wil danken, was in dit geval niet alleen het feit dat bij het verslag over gelijkheid bleek dat gelijkheid ook ernstig in gevaar wordt gebracht door geweld tegen vrouwen, maar ook het feit dat door het Verdrag van Lissabon nu de mogelijkheid bestaat om een richtlijn vast te stellen en een gemeenschappelijk juridisch kader te creëren. Dat is dringend noodzakelijk om significante vooruitgang te boeken, want dat is een grensoverschrijdend Europees probleem dat wij moeten bestrijden.</p>
    </intervention>
    <intervention id="1-141-000" speaker_id="97016" name="Angelika Werthmann" is_mep="True" mode="spoken">
      <p sl="de">Geweld tegen vrouwen kent vele vormen en blijft een internationaal probleem waar de internationale gemeenschap nog steeds geen vat op heeft kunnen krijgen. Het gebruik van geweld tast de gezondheid, waardigheid, veiligheid en autonomie van het slachtoffer aan. Als gevolg daarvan zien de vrouwen in kwestie hun mogelijkheden voor participatie aan het sociale leven en aan de arbeidsmarkt beperkt worden.</p>
      <p sl="de">Bovendien hoeven we alleen maar naar de kosten voor bijvoorbeeld de gezondheidszorg en de rechtsstelsels te kijken om te zien dat geweld tegen vrouwen ook een sociaal probleem is. Vrouwen lopen het meeste gevaar tussen hun eigen vier muren. De belangrijkste oorzaak voor verwondingen bij vrouwen is huiselijk geweld.</p>
      <p sl="de">Geweld tegen vrouwen, in welke vorm dan ook, is geen onbeduidend delict. De EU moet het VN-Verdrag over de uitbanning van alle vormen van discriminatie tegen vrouwen eveneens ondertekenen.</p>
    </intervention>
    <intervention id="1-142-000" speaker_id="28178" name="Miroslav Mikolášik" is_mep="True" mode="spoken">
      <p sl="sk">Mijnheer de Voorzitter, de blootstelling van personen aan wat voor soort geweld dan ook heeft ingrijpende vernietigende gevolgen voor het gezin en de maatschappij en is vooral verwerpelijk indien het gepleegd wordt op vrouwen en kinderen. Ik vind het alarmerend dat huiselijk geweld is aangemerkt als belangrijkste oorzaak voor miskramen of doodgeboorten en daarom wil ik erop aandringen dat alle beschikbare strafrechtelijke middelen worden ingezet om fysiek geweld effectief te bestrijden en te voorkomen.</p>
      <p sl="sk">Ik wil wijzen op de dringende noodzaak om vrouwen, vooral arme vrouwen, te beschermen tegen zogenaamd draagmoederschap. Onder het mom van solidariteit worden draagmoeders fysiek geëxploiteerd of zelfs misbruikt, wat direct in strijd is met het verbod op handel in het menselijk lichaam en lichaamsdelen. De waardigheid, intimiteit en het lichaam van de vrouw worden hierdoor gedegradeerd en worden het onderwerp van corrupte huurovereenkomsten op de internationale markt van de mensenhandel.</p>
    </intervention>
    <intervention id="1-143-000" speaker_id="95281" name="Vasilica Viorica Dăncilă" is_mep="True" mode="spoken">
      <p sl="ro">Mijnheer de Voorzitter, hoewel het zeer veel voorkomt blijft geweld tegen vrouwen toch vaak onbestraft, of het nu plaatsvindt in een conflictgebied of in een democratisch land. Er zijn gebieden in de wereld waar geweld tegen vrouwen in alle vormen plaatsvindt: verkrachting, vrouwenhandel, gedwongen huwelijken, het doden van vrouwen of ontvoering om religieuze of criminele redenen of gedwongen prostitutie. Daar komt huiselijk geweld of dat van voormalige partners nog bij. Bovendien worden meisjes op steeds jongere leeftijd het slachtoffer van geweld.</p>
      <p sl="ro">Ik ben van mening dat de lidstaten op Europees niveau meer inspanningen moeten leveren om volledige nationale statistieken te verkrijgen die een groter deel van het gendergerelateerd geweld bestrijken. Ook is er behoefte aan een betere verzameling van gegevens over gendergerelateerd geweld, zodat de daders gestraft kunnen worden.</p>
      <p sl="ro">Daarnaast beschouw ik het als een goed voorstel om een waarnemingscentrum voor geweld tegen vrouwen op te richten in het kader van het Europees Instituut voor gendergelijkheid, in nauwe samenwerking met het Bureau van de Europese Unie voor de grondrechten.</p>
    </intervention>
    <intervention id="1-144-000" speaker_id="96825" name="Norica Nicolai" is_mep="True" mode="spoken">
      <p sl="ro">Mijnheer de Voorzitter, als schaduwrapporteur wil ik de rapporteur feliciteren met dit verslag. Ik zal er slechts twee zaken uit lichten.</p>
      <p sl="ro">Ik ben van mening dat het moment is gekomen om over de oppervlakkige benadering van het fenomeen heen te stappen. Het gebrek aan statistieken, het gebrek aan samenhangende strafwetgeving in de lidstaten en het gebrek aan inzet – afgezien van lippendienst – met betrekking tot dit onderwerp bevestigen dat het daadwerkelijk een onderwerp is dat in de Europese Unie slechts oppervlakkig wordt behandeld. Daarom is er behoefte aan een richtlijn.</p>
      <p sl="ro">De economische kosten zijn niet erg grondig geanalyseerd, helaas niet in dit verslag maar ook niet in andere benaderingen. Dit fenomeen, dat nu in deze economische crisis wordt geaccentueerd, leidt namelijk tot kosten van tientallen miljoenen euro ten laste van de nationale begrotingen. Ik ben van mening dat het tijd wordt voor een kwantificering van deze kosten en dat we moeten proberen om dit fenomeen daadwerkelijk te bestrijden, met economische maar ook met juridische middelen.</p>
    </intervention>
    <intervention id="1-145-000" speaker_id="96661" name="Krisztina Morvai" is_mep="True" mode="spoken">
      <p sl="hu">Ik wil de rapporteur feliciteren met haar voortreffelijke werk. Ik ben er trots op dat ik (ongeveer vijftien jaar geleden) als eerste in Hongarije twee boeken heb geschreven over geweld tegen vrouwen. Ik ben er minder trots op dat er ook sindsdien bijna niets is gebeurd op dit gebied. Het is een feit dat er geen uniforme Europese regelgeving is en dat deze zelfs niet mogelijk is, terwijl er veel Europees belastinggeld wordt besteed aan preventie en zorg.</p>
      <p sl="hu">Ik zou voornamelijk aan de commissaris willen vragen hoe de juiste besteding van dit geld wordt gecontroleerd. Ik heb een voorstel: vraag het niet aan de regeringen, maar aan de mishandelde vrouwen zelf. Vraag bijvoorbeeld vrouwen die zijn mishandeld en hun toevlucht hebben genomen tot opvangtehuizen voor vrouwen wat voor hulp zij hebben gehad en hoe de autoriteiten over het algemeen omgaan met hun situatie. Of vraag meisjes en vrouwen die in de straten van Boedapest of misschien Amsterdam uit de hel van de prostitutie proberen te vluchten, wat voor hulp zij krijgen van de staat, van de regering.</p>
    </intervention>
    <intervention id="1-146-000" speaker_id="96823" name="Petru Constantin Luhan" is_mep="True" mode="spoken">
      <p sl="ro">Mijnheer de Voorzitter, zoals uit het verslag blijkt, moet het terugdringen van het geweld tegen vrouwen ondersteund worden door een dubbele inspanning, zowel door de lidstaten als door middel van maatregelen en programma’s die direct door de Europese Commissie worden beheerd.</p>
      <p sl="ro">Ik beschouw het als zeer belangrijk dat het Daphne-programma wordt voortgezet en dat de lidstaten die bij de huidige economische moeilijkheden worden geconfronteerd met een stijging van deze vorm van geweld, worden aangemoedigd om deel te nemen. Vele mensen krijgen momenteel psychische problemen die soms tot geweld kunnen leiden. Het is van groot belang dat politiebeambten in de Europese Unie als basis voor goed onderzoek instructie krijgen in dit fenomeen en de gevolgen die geweld heeft voor vrouwen. Dit aspect wordt ook in de context van het Programma van Stockholm ondersteund.</p>
      <p sl="ro">Tot slot: De politieke inspanningen moeten ondersteund worden met geld, en het Daphne-programma kan daarvoor het geschikte kader zijn.</p>
    </intervention>
    <intervention id="1-147-000" speaker_id="96998" name="Evelyn Regner" is_mep="True" mode="spoken">
      <p sl="de">Mijnheer de Voorzitter, commissaris, als het om gelijkheidskwesties gaat, was en is de Europese Unie degene die de voortrekkersrol op zich heeft genomen; dat geldt ook voor de strijd tegen geweld tegen vrouwen.</p>
      <p sl="de">Geweld tegen vrouwen is niet alleen gruwelijk maar ook duur. Het verslag laat zien dat dit geweld jaarlijks 33 miljard euro aan kosten veroorzaakt. Daarmee wordt iedereen de wind uit de zeilen genomen die stelt dat het pakket maatregelen dat nu is vastgesteld, uiteraard ook het een en ander kost. Dit pakket maatregelen is echter noodzakelijk. De opleiding van politieagenten, rechters, medisch personeel - dit alles is opgenomen in het verslag en daar wil ik de rapporteur dan ook terecht voor danken.</p>
      <p sl="de">Ik wil echter nog een kleine kanttekening maken. Er moet ook bijzondere aandacht aan geweld op de werkplek worden besteed. Het is belangrijk dat dit vraagstuk in meer specifieke bewoordingen eveneens aan bod komt.</p>
    </intervention>
    <intervention id="1-148-000" speaker_id="28352" name="Zuzana Roithová" is_mep="True" mode="spoken">
      <p sl="cs">Geachte Voorzitter, telkens als de media ons mishandelde vrouwen en kinderen laten zien, vragen we ons af hoe het toch mogelijk is dat de omgeving daar zo lang niks van afwist. De aangekondigde strategie van de Commissie ter bestrijding van huiselijk geweld dient dan ook concrete, voor instellingen voor de volksgezondheid en sociale hulpverleners verplichte mechanismen te bevatten, gericht op de opsporing van dit geweld. Op die manier wordt het echt mogelijk om slachtoffers tijdig te helpen. Verder dienen er hoge boetes te worden gezet op geweld ten behoeve van godsdienstige rituelen. In combinatie met voorlichting - waaronder opleidingen voor rechters - kan er hiermee een nultolerantie voor geweld tegen vrouwen tot stand worden gebracht in de samenleving. Ik heb het hierbij nadrukkelijk ook over genitale mutilatie. Er dient in de strategie tevens plaats te worden ingeruimd voor kosteloze juridische en sociale bijstand voor slachtoffers van geweld. Ik zou mevrouw Svensson allerhartelijkst willen bedanken voor haar uiterst gedetailleerde verslag, maar zal toch tegen een deel van overweging J stemmen, omdat hier gesproken wordt van het recht van vrouwen op het doden van hun vrucht, iets dat ik faliekant afwijs.</p>
    </intervention>
    <intervention id="1-149-000" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . − Mijnheer de Voorzitter, ik wil de geachte afgevaardigden bedanken voor dit buitengewoon belangrijke debat over een onderwerp dat velen van ons duidelijk zeer ter harte gaat. Ik dank nogmaals de rapporteur, en ook de schaduwrapporteurs, voor hun belangrijke verslag.</p>
      <p sl="en">Zoals ik in mijn inleiding al zei, zijn wij bezig met verschillende maatregelen op dit gebied. Het pakket maatregelen ten behoeve van de rechten van slachtoffers dat volgende maand wordt gepresenteerd, is uiteraard enorm belangrijk. Wij hebben ook het algemene gendergelijkheidsbeleid voor preventieprogramma’s, bewustwording, enzovoort. Ook volgen wij op dit moment nauwlettend de afronding van het Verdrag van de Raad van Europa inzake de voorkoming en bestrijding van geweld tegen vrouwen en huiselijk geweld, om – zodra dat gereed is – de Raad voor te stellen dat de Europese Unie zich daaraan zal houden. Dat zou dit Verdrag juridisch bindend maken in de gebieden waar de Europese Unie bevoegdheid heeft.</p>
      <p sl="en">Ik wil ook twee andere voorstellen noemen die u hebt goedgekeurd. Zo bevat bijvoorbeeld de richtlijn inzake de bestrijding van mensenhandel veel preventieve maatregelen, maar ook bijstand aan slachtoffers, voor vrouwen en kinderen die slachtoffer zijn van mensenhandel voor seksuele en andere doeleinden. Ook in de verschillende onderdelen van het asielpakket is speciaal aandacht geschonken aan kwetsbare personen in asielprocedures, zoals vrouwen die slachtoffer zijn geweest van seksueel geweld, enzovoort.</p>
      <p sl="en">Het probleem is enorm groot, zoals u allemaal hebt aangegeven, en het is een schande dat er in onze Europese Unie vrouwen en meisjes zijn die iedere dag bang zijn. Bang voor geweld, verkrachting en seksueel misbruik, vaak gepleegd door de mensen van wie zij het meeste houden, die zij het best zouden moeten kunnen vertrouwen – echtgenoten, partners, enzovoort. Wij moeten iets doen, en wel daar waar wij concrete resultaten kunnen boeken. Dit is toch zeker een van de meest afschuwelijke schendingen van mensenrechten.</p>
      <p sl="en">Ik bedank die zeer weinige, maar toch dappere mannen die aan dit debat hebben bijgedragen, want geweld tegen vrouwen is geen vrouwenprobleem, het is een mensenrechtenprobleem. Wij kunnen op dit punt alleen resultaten boeken als wij samen, mannen en vrouwen, dit afschuwelijke verschijnsel bestrijden. Wij moeten samenwerken. Wij moeten een Europa realiseren waar vrouwen en meisjes niet hoeven te vrezen voor geweld alleen maar omdat ze zogenaamd tot het “verkeerde geslacht” behoren.</p>
    </intervention>
    <intervention id="1-150-000" speaker_id="28134" name="Eva-Britt Svensson" is_mep="True" mode="spoken" role="rapporteur">
      <p sl="sv">Mijnheer de Voorzitter, ik wil eerst mijn collega’s bedanken voor hun zeer verstandige woorden in dit debat en vooral voor de vastberadenheid die ik bij alle collega's heb ervaren om dit geweld te bestrijden. Tegen de Commissie wil ik zeggen dat wij uitkijken naar het pakket voor de slachtoffers van misdrijven om de slachtoffers verder te steunen, maar we hebben ook een richtlijn nodig om het geweld te bestrijden. Je hoeft het niet met elk woord in dit verslag eens te zijn, maar het is belangrijk om ‘ja’ te zeggen om naar de Commissie toe een sterk signaal af te geven dat we een richtlijn nodig hebben. Het is belangrijk al deze vrouwen die in een situatie van mishandeling leven, te laten zien dat ze zich niet hoeven te schamen of schuldig te voelen. Door een ‘ja’ tegen dit verslag laten we zien dat deze schuld een misdaad is die jegens hen is begaan. Zij hoeven geen schuld of schaamte te voelen.</p>
      <p sl="sv">Tot slot zou ik willen opmerken dat velen van ons hebben overleefd door de inzet van het maatschappelijk middenveld, door het werk van vrouwenspreekuren en vrouwenorganisaties. Nu is het hoog tijd dat deze mensen en organisaties niet langer alleen de verantwoordelijkheid hoeven te dragen om vrouwen te helpen ontkomen aan de omstandigheden waarin ze leven. Het is belangrijk de stilte te doorbreken en te laten zien dat er steun is voor deze kwetsbare groep. Ik wil ook benadrukken hoe belangrijk het is om te laten zien dat dit een probleem is dat alle groepen in de samenleving raakt. Dit is niet iets wat specifieke groepen treft, je vindt ze overal in de maatschappij. Ik doe een beroep op de leden het signaal af te geven dat het niet langer acceptabel is dat vrouwen onder deze omstandigheden moeten leven. Vrouwen kunnen zichzelf en hun kinderen een goed leven geven, maar dan moeten ze van ons als gekozen vertegenwoordigers wel een steuntje in de rug krijgen. Nogmaals dank aan alle collega’s voor uw grote vastberadenheid. Samen kunnen we deze strijd winnen!</p>
    </intervention>
    <intervention id="1-151-000" speaker_id="39726" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt op dinsdag 5 april 2011 plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-151-500" speaker_id="96603" name="Nessa Childers" is_mep="True" mode="written">
      <p sl="en">Ik wil mijn steun uitspreken voor dit verslag en de aanbevelingen die daarin worden gedaan. Onderzoek toont aan dat de situatie in mijn eigen land, Ierland, model kan staan voor het probleem zoals dat zich in heel Europa voordoet. In 2005 concludeerde de National Crime Council dat een op de zeven vrouwen in Ierland te maken heeft gehad met ernstige mishandeling van fysieke, seksuele of emotionele aard door hun partner. In 2009 werd ik de eerste ambassadeur van de organisatie Rape Crisis North East in de stad Dundalk. Deze hulpverleningsorganisatie is een van vele in het oosten van Ierland die vitale steun bieden aan slachtoffers van seksueel en huiselijk geweld, maar die grote moeite heeft om de benodigde financiële middelen te krijgen. Het is van groot belang dat de financiering van de EU wordt besteed aan onderzoek in de lidstaten, zodat we een volledig en nauwkeurig beeld krijgen van de omvang van het probleem. Maar er moet ook hulp komen voor ngo’s en regeringen in de lidstaten om de mensen bewust te maken van de gevolgen en effecten van seksueel geweld, of het nu gaat om huiselijk geweld, verkrachting of mensenhandel met het oog op seksuele uitbuiting.</p>
    </intervention>
    <intervention id="1-151-750" speaker_id="33997" name="Corina Creţu" is_mep="True" mode="written">
      <p sl="ro">Bijna een vierde van alle vrouwen in Europa heeft ten minste eenmaal in hun volwassen leven te maken gehad met fysiek geweld en meer dan een tiende is het slachtoffer geweest van seksueel geweld. De economische crisis heeft vanwege de sociale gevolgen bijgedragen tot verergering van de situatie, aangezien gebrek aan onderwijs en armoede factoren zijn die gendergeweld in de hand werken. Daarom ben ik van mening dat er maatregelen nodig zijn tegen de oorzaken, wetgevingsharmonisatie en een nauwere samenwerking tussen de lidstaten op het gebied van justitie, om de onderzoeken doeltreffender te laten verlopen. Voorlichtingscampagnes, slachtoffercentra, een enkel Europees telefoonnummer voor directe hulp en ondersteuning van meer kwetsbare groepen, bijvoorbeeld immigrantenvrouwen en asielzoeksters, zijn een aantal van de maatregelen die de lidstaten en de instellingen van de EU spoedig moeten nemen om het geweld tegen vrouwen te stoppen.</p>
    </intervention>
    <intervention id="1-151-875" speaker_id="96999" name="Alexander Mirsky" is_mep="True" mode="written">
      <p sl="en">In 2008, toen ik lid was van het Letse parlement, heb ik een ontwerpamendement op het strafrecht van de Letse Republiek ingediend om de verantwoordelijkheid voor huiselijk geweld tegen vrouwen en kinderen aan te scherpen. Helaas heeft dit amendement het niet gehaald. Tijdens de vergadering van de speciale commissie van het Letse parlement waar het amendement werd besproken, heerste er een lacherige sfeer. Het gevolg was dat gevallen van ‘lichte’ verwondingen van kinderen en vrouwen in gezinnen ongestraft blijven. Zaken worden meestal niet onderzocht en soms weigert de politie aangiftes van slachtoffers op te nemen. De bescherming van vrouwen tegen huiselijk geweld wordt in de Letse Republiek niet geregeld door doelmatige instrumenten. De Letse autoriteiten en de regering sluiten hun ogen voor de overduidelijke schendingen en zijn niet van plan wetgeving in te voeren. In het licht van dit verslag doe ik een beroep op alle leden van het Europees Parlement om aandacht te schenken aan het onwettige gedrag ten opzichte van vrouwen dat in Letland plaatsvindt.</p>
    </intervention>
    <intervention id="1-152-000" speaker_id="28255" name="Andreas Mölzer" is_mep="True" mode="written">
      <p sl="de">Het kan overal gebeuren: op straat, in de metro, in iemands eigen huis - vrouwen en kinderen kunnen zich nooit 100 procent veilig voelen voor aanvallen waar dan ook. De afstomping en de pseudomoraal in de samenleving moeten ons te denken geven. De voorstadia van daadwerkelijk geweld, zoals opdringerig gedrag, obscene opmerkingen en intimidatie die dagelijks door vele migranten tot westerse vrouwen worden gericht, worden steeds meer als normaal beschouwd. Het toppunt van de minachting voor vrouwen is het feit dat een Duitse vrouwelijke rechter in een islamitische scheidingszaak het voortplantingsrecht van de echtgenoot een beslissende factor in haar vonnis noemt. Door migratie toe te staan, heeft de EU problemen uit alle landen overal ter wereld binnen gehaald, waaronder eerwraak, gedwongen huwelijken en huiselijk geweld in patriarchale familiestructuren. Cultuur, religie en traditie mogen niet als rechtvaardiging worden aangevoerd voor gevallen van geweld. Alleen dan kan de spiraal van geweld worden doorbroken. De statistieken geven geen uitsluitsel over de vraag in hoeverre de vastgestelde toename van geregistreerde gevallen van huiselijk geweld samenhangt met de toenemende bereidheid van de slachtoffers om voor zichzelf op te komen of om hoeveel immigranten het daarbij gaat. Feit is in ieder geval dat een groot aantal migranten wordt geregistreerd bij beschermde huisvesting voor vrouwen. Feit is ook dat we een einde moeten maken aan de pseudogoedmoedigheid, waarbij strafbare feiten met een religieus of cultureel motief met mildheid worden beloond.</p>
    </intervention>
    <intervention id="1-152-500" speaker_id="96760" name="Tiziano Motti" is_mep="True" mode="written">
      <p sl="it">Mijn inzet voor de bescherming van de zwakkeren en vrouwen die het slachtoffer zijn van geweld, verplicht mij te stemmen voor wetgeving waarmee slachtoffers van geweld waarborgen worden geboden. In bepaalde situaties zijn vrouwen, evenals kinderen, zeer kwetsbaar in onze samenleving. Ik vind het dan ook belangrijk vrouwen die verklaren geweld te hebben ondergaan, meer bescherming te garanderen. Daarom ben ik voor gratis rechtsbijstand voor vrouwen die slachtoffer zijn van geweld. Ik besef dat er een risico op ongelijke behandeling bestaat als mannen die onterecht van geweld worden beschuldigd de proceskosten moeten betalen, terwijl de vrouwen die hen aangeklaagd hebben gratis rechtsbijstand genieten. Ik heb daar grondig over nagedacht maar toch ben ik van mening dat de frequentie van geweld, ook binnen het gezin, zo groot is dat we verplicht zijn degenen te beschermen die bij het uitblijven van dergelijke steunmaatregelen de grootste schade zouden ondervinden. Vrouwen die het slachtoffer zijn van geweld vormen statistisch gezien een veel belangrijkere groep dan de paar kwaadwillige vrouwen die zouden kunnen profiteren van het systeem door hun woede te koelen op onschuldige mannen. Voor mishandelde vrouwen is het moeilijk om aangifte te doen en gratis rechtsbijstand zou de slachtoffers kunnen aanmoedigen en een bijdrage kunnen leveren aan de vermindering van het aantal gevallen waarin deze vorm van geweld ongestraft blijft.</p>
    </intervention>
    <intervention id="1-153-000" speaker_id="96848" name="Mariya Nedelcheva" is_mep="True" mode="written">
      <p sl="fr">Als we het hebben over geweld tegen vrouwen, ontbreekt het ons vaak aan gegevens, cijfers en trends. Wat wij vooral nodig hebben, is een manier om dit verschijnsel te kunnen meten op Europees niveau, om te begrijpen hoe groot het probleem is en om behoeften beter vast te stellen en zo geweld te voorkomen, slachtoffers te helpen en wonden te helen. Wij moeten constant de slachtoffers voor ogen houden. Als we het hebben over seksueel misbruik, de handel in vrouwen om hen tot prostitutie te dwingen, huiselijk geweld en zelfs geweld met een cultureel karakter – ik denk daarbij aan genitale verminking en gedwongen huwelijken – gaat het altijd over ernstige misdrijven. We moeten tot een Europees algemeen kader komen om vrouwen te beschermen tegen dit soort geweld. We mogen geen afwachtende houding aannemen bij het idee om van Europa een veilige haven voor vrouwen te maken. We hebben een Europees wettelijk kader nodig om concrete maatregelen ten uitvoer te kunnen leggen, zoals een telefoonnummer voor noodgevallen en opleidingsprogramma’s voor politie, rechters en onderwijzers. De Europese Unie moet binnen haar grenzen met oplossingen komen, maar moet als speler op het wereldtoneel ook daarbuiten haar werkterrein uitbreiden.</p>
    </intervention>
    <intervention id="1-154-000" speaker_id="26829" name="Siiri Oviir" is_mep="True" mode="written">
      <p sl="nl">Helaas is het niet gelukt om geweld tegen vrouwen in Europa en in de rest van de wereld een halt toe te roepen, ondanks dat de Europese Unie en de VN hebben verklaard dat de bestrijding van geweld tegen vrouwen voor hen prioriteit heeft. Er is inderdaad vooruitgang geboekt en het besef van de mensen met betrekking tot dit onderwerp is enigszins toegenomen, maar de nieuwe politieke prioriteiten van de Europese Unie zijn onmisbaar om het geweld tegen vrouwen effectiever te bestrijden en om onze gemeenschappelijke doelstelling te bereiken waardoor vrouwen en kinderen niet constant in angst hoeven te leven of slachtoffer worden van geweld. Het Verdrag van Lissabon voorziet ook in de juridische bevoegdheid hiervoor. Naar mijn mening is het uitermate belangrijk dat de Europese Unie meer aandacht besteedt aan haar wetgeving omtrent geweld binnen persoonlijke relaties, omdat dit onder geen beding een privéaangelegenheid is. Slachtoffers vrezen helaas maar al te vaak voor de reputatie van hun familie en, geheel terecht, voor hun veiligheid en financiële afhankelijkheid en dus stappen ze niet op de rechtshandhavingsinstanties af. We moeten daarom ook concrete aandacht besteden aan de ontwikkeling van een systeem voor slachtofferhulp en aan het doorbreken van bestaande taboes in de samenleving – met andere woorden, we moeten de bewustwording van de mensen vergroten. De hulp die aan slachtoffers wordt geboden moet oprecht en gegarandeerd zijn. Een vaststaand probleem is het gebrek aan huisvesting in Europa voor vrouwen en kinderen die slachtoffer zijn geworden van geweld, dus de doelstelling om één opvangcentrum per 10 000 inwoners voor slachtoffers van misdrijven op te zetten, is volkomen redelijk en noodzakelijk. Om ervoor te zorgen dat de bescherming van vrouwen die vluchten voor geweld en vervolging verbetert, is het van belang om de richtlijn inzake het beschermingsbevel in te voeren.</p>
    </intervention>
    <intervention id="1-154-250" speaker_id="99416" name="Nikolaos Salavrakos" is_mep="True" mode="written">
      <p sl="el">Geweld tegen vrouwen doet zich in velerlei gedaanten voor, van psychologische onderdrukking, mishandeling, verkrachting, seksueel geweld tot de volstrekt ongeoorloofde en voortdurende vrouwenhandel en uitbuiting van vrouwen door onmenselijke bendes die zich met prostitutie bezighouden. Na de veelal jonge vrouwen misleid te hebben, dwingen deze bendes hen, vaak onder geweld, tot prostitutie. Vele vrouwen plegen uiteindelijk zelfmoord om een einde te maken aan deze nachtmerrie. Wij moeten de landen die het vertrekpunt vormen voor de bendes van mensenhandelaren nader onderzoeken, landen waarin de mensenhandelaren de geheimhouding en toestemming van ambtenaren kopen en zo deze landen veranderen in 'paradijzen' voor schending van de mensenrechten. Deze bendes kunnen aangepakt worden door transnationale samenwerking tussen de EU, die de bestemming vormt, en de landen waar de illegale bendes beginnen. Ik dring er bij de Commissie op aan om actie in die richting te ondernemen. Het is duidelijk dat op dit gebied de organisaties die zich bezighouden met de rechten van vrouwen, werkelijk nog veel te doen hebben.</p>
    </intervention>
    <intervention id="1-154-500" speaker_id="96718" name="Olga Sehnalová" is_mep="True" mode="written">
      <p sl="cs">Dit verslag is na het Europees beschermingsbevel en de richtlijn inzake de bestrijding van de mensenhandel het derde element ter bestrijding van geweld tegen vrouwen op rij dat in de afgelopen maanden het levenslicht heeft gezien. Het geweld tegen vrouwen is een uiterst nijpend maatschappelijk probleem; het verslag stelt dat een op de vier vrouwen op volwassen leeftijd te maken heeft gehad met fysiek geweld. Verder zou meer dan 10 procent van de vrouwen het slachtoffer zijn geweest van seksueel geweld. Dat zijn ronduit alarmerende cijfers waar het lijden van mensen van vlees en bloed achter schuilgaat. Tegelijkertijd zoekt echter slechts een op de tien slachtoffers van gewelddadig gedrag professionele hulp. Dat komt met name doordat deze vrouwen veelal geen enkele uitweg uit hun situatie zien. Het geweld tegen vrouwen heeft niet alleen uiterst vernietigende gevolgen voor het persoonlijk leven van de slachtoffers, maar ook nog eens voor mensen in hun omgeving, kinderen in de eerste plaats. De voorstellen voor een betere voorlichting en opleiding van mensen die bij de uitoefening van hun beroep in aanraking kunnen komen met deze vorm van geweld, hebben mijn volledige steun. Tegelijkertijd echter dient er voor betere zorg voor en hulp aan de slachtoffers te worden gezorgd. Een andere reden waarom ik ingenomen ben met dit verslag is het feit dat het een duidelijk en sterk signaal doet uitgaan naar de samenleving, dat geweld onaanvaardbaar is.</p>
    </intervention>
    <intervention id="1-155-000" speaker_id="96789" name="Joanna Senyszyn" is_mep="True" mode="written">
      <p sl="pl">Een van de prioriteiten van de Europese Unie zijn de mensenrechten en de garantie van gendergelijkheid. Omdat geweld tegen vrouwen een brutale schending van de mensenrechten is en een van de grootste obstakels is op weg naar een gelijke status voor vrouwen en mannen, moet de bestrijding van deze plaag ons hoofddoel worden. De aanpak van geweld tegen vrouwen verschilt afhankelijk van de nationale wetgeving. Bepaalde lidstaten, zoals Spanje, hebben goede voorschriften op dit gebied. Andere landen hebben helemaal geen wetgeving. Er bestaan ook aanzienlijke verschillen op het gebied van de bestraffing van geweld tegen vrouwen in de verschillende lidstaten. Gelet op de verschillen in regelgeving en vaak ook de beperkte invloed op de tenuitvoerlegging van internationale wetsvoorschriften op het gebied van de bestrijding van geweld, wordt de behoefte aan heldere en bindende regelgeving voor dit probleem op Europees niveau steeds duidelijker. De verschillende maatregelen van de Europese Unie moeten worden samengevat en worden opgenomen in een alomvattend beleid, dat geweld tegen vrouwen in de hele Unie moet bestrijden. Deze strategie moet coherent zijn met andere internationale initiatieven en moet zich baseren op bestaande Europese programma's en goede praktijken van de lidstaten. Het werk aan een gemeenschappelijke richtlijn tegen geweld moet nog tijdens deze zittingsperiode van het Parlement worden beëindigd. Dit is noodzakelijk zodat er nooit meer zal worden gezegd dat zelfs de koeien in de Europese Unie beter beschermd zijn dan vrouwen.</p>
    </intervention>
    <intervention id="1-156-000" speaker_id="96655" name="Monika Smolková" is_mep="True" mode="written">
      <p sl="sk">We zijn allemaal op de hoogte van het geweld tegen vrouwen, debatteren erover, maar als het aankomt op de bestrijding of uitbanning ervan zijn onze resultaten zwak. Geweld treft vrouwen in diverse levensfasen, van de kindertijd tot in de volwassenheid. Het komt voor op school, op het werk, onder leeftijdsgenoten, in het openbaar en in het privéleven in relaties en gezinnen. Het neemt verschillende vormen aan – van fysiek en seksueel tot psychisch, sociaal en zelfs economisch. Het treft vrouwen ongeacht opleidingsniveau, sociaaleconomische positie, etnische afkomst, geloofsovertuiging, zowel in de stad als op het platteland. Het moet echter worden benadrukt dat geweld tegen vrouwen een probleem is dat ons allen aangaat. Om het geweld te bestrijden hebben we niet alleen actieve instanties nodig, maar ook actieve individuen – mannen en vrouwen die hun ogen niet sluiten voor dit ongewenste verschijnsel in onze maatschappij en bereid zijn zich persoonlijk in te zetten om het principe van nultolerantie voor geweld af te dwingen. De lidstaten zouden hierin een grotere rol moeten spelen door actieplannen op te stellen om geweld tegen vrouwen te bestrijden, meer bewustwordingscampagnes op te zetten en concrete strafrechtelijke wetgeving en maatregelen aan te nemen.</p>
    </intervention>
    <intervention id="1-156-500" speaker_id="96803" name="Zbigniew Ziobro" is_mep="True" mode="written">
      <p sl="pl">Ondanks al onze inspanningen is geweld tegen vrouwen en ook geweld in andere situaties spijtig genoeg nog steeds een groot probleem in Europa. Gewelddadige misdrijven komen in alle lidstaten voor en treffen mensen uit alle sociale lagen. Dit betekent dat er bij de bestrijding van dit probleem en de hulp aan slachtoffers rekening moet worden gehouden met vele aspecten. Om dit soort geweld te voorkomen is het belangrijk dat het gezin en de harmonieuze ontwikkeling van het gezin worden gesteund. In geval van gewelddadige misdrijven tegen vrouwen dient het idee te worden overwogen om een Europees alarmnummer in te voeren, waar men steun kan krijgen en dit soort misdrijven kan melden. De Europese Unie moet ernaar streven om straffen voor geweld tegen vrouwen te verzwaren, in het bijzonder in het geval van misdrijven met seksueel geweld. Zulke misdrijven laten vaak voor lange jaren pijnlijke littekens na in de psyche van de vrouw, waardoor ze niet normaal kan functioneren. Het is ook noodzakelijk om tegelijkertijd in het strafrecht een betere bescherming van de rechten van het slachtoffer in te voeren. Een belangrijke kwestie die in het verslag is vermeld, is het probleem van prostitutie en vrouwenhandel. Om dit probleem doeltreffend te bestrijden is een pan-Europees akkoord nodig, dat niet alleen voor de Europese lidstaten, maar ook voor landen buiten de Unie geldt.</p>
    </intervention>
  </section>
  <section id="creitem18" title="18. Samenstelling Parlement: zie notulen"/>
  <section id="creitem19" title="19. De reactie van de EU op de migratiestromen in Noord-Afrika en het zuidelijke deel van de Middellandse Zee, met name op Lampedusa - Migratiestromen als gevolg van instabiele omstandigheden: reikwijdte en rol van het buitenlands beleid van de EU (debat)">
    <intervention id="1-160-000" speaker_id="1941" name="De Voorzitter" is_mep="True" mode="spoken">
      <p sl="nl">Aan de orde is de gecombineerde behandeling van:</p>
      <p sl="nl">de verklaring van de Commissie over de reactie van de EU op de migratiestromen in Noord-Afrika en het zuidelijke deel van de Middellandse Zee, met name op Lampedusa, en</p>
      <p sl="nl">het verslag over migratiestromen als gevolg van instabiele omstandigheden: reikwijdte en rol van het buitenlands beleid van de EU [2010/2269(INI) ] - Commissie buitenlandse zaken. Rapporteur: Fiorello Provera (A7-0075/2011).</p>
    </intervention>
    <intervention id="1-161-000" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie. – Mevrouw de Voorzitter, sommige geachte parlementsleden worden mij misschien beu, maar ik vind het de hoogste tijd voor dit gezamenlijke debat over de migratiestromen. Dit wordt zowel een algemene discussie over de rol en reikwijdte van het buitenlands beleid van de EU, zoals in het verslag van de heer Provera uiteengezet, als een gelegenheid voor mij om u te informeren over de wijze waarop de EU reageert op de crisis in het zuidelijke deel van de Middellandse Zee.</p>
      <p sl="en">Ik wil beginnen met een bedankje aan de heer Provera voor zijn uitstekende verslag, dat ik met veel belangstelling gelezen heb. Het betreft een onderwerp dat dringend besproken moet worden, net zoals de rol die het buitenlands beleid van de EU moet spelen met betrekking tot de uitermate complexe en veelzijdige aard van de migratie.</p>
      <p sl="en">Ik wil eerst enkele elementen van de reactie van de EU op de crisis in het zuidelijke deel van de Middellandse Zee uiteenzetten en vervolgens de algemenere rol van het buitenlands beleid van de EU behandelen. Zoals u allen weet, worden we geconfronteerd met een situatie in het zuidelijke deel van de Middellandse Zee die gezien de migratiestromen in kwestie zeer kritisch is geworden. Sinds het begin van de veranderingen in Noord-Afrika en Libië zijn er ruim 400 000 mensen ontheemd geraakt. Het betreft hoofdzakelijk staatsburgers van derde landen, die naar Tunesië of Egypte zijn gegaan. Een meerderheid van hen is naar hun eigen land gerepatrieerd, maar er zitten nog altijd een paar duizend mensen vast en op hen kom ik straks terug.</p>
      <p sl="en">Het is ongeveer 20 000 migranten, voornamelijk uit Tunesië en in mindere mate uit andere Afrikaanse landen, gelukt om illegaal de Europese Unie binnen te komen en de kust van Lampedusa en Malta te bereiken. Beide eilanden staan daardoor onder zware migratiedruk. De Europese Unie heeft al doeltreffend en snel met drie concrete maatregelen op deze ernstige, maar anders dan andere uitdagingen gereageerd. Ten eerste heeft de Commissie 30 miljoen euro vrijgemaakt om de humanitaire nood, die ontstaan is door de onverwachte instroom van migranten en vluchtelingen in de buurlanden van Libië, te lenigen. Met behulp van fondsen die bilateraal door de lidstaten en andere internationale donoren bijeen zijn gebracht, hebben we migranten en vluchtelingen tijdelijk onderdak kunnen bieden, in hun eerste levensbehoeften kunnen voorzien en hen naar hun verschillende landen van herkomst kunnen laten terugkeren.</p>
      <p sl="en">Ten tweede hebben we gereageerd op de illegale en gemengde immigratiestromen over de Middellandse Zee. Frontex heeft met de hulp van een aantal lidstaten de gezamenlijke operatie Hermes opgezet met het doel Italië te assisteren bij het onder controle houden van de vaartuigen die migranten en vluchtelingen vervoeren. Bovendien heeft Europol een team deskundigen naar Italië gestuurd om de rechtshandhavingsinstanties te assisteren bij het identificeren van mogelijk criminele netwerken die zich met mensenhandel inlaten.</p>
      <p sl="en">Ten derde heeft de Commissie getracht ervoor te zorgen dat de lidstaten die blootstaan aan de groeiende stromen vluchtelingen en illegale migranten, de financiële gevolgen van deze ontheemding al op zeer korte termijn kunnen dragen. We hebben snel 25 miljoen euro vastgesteld, die via het Buitengrenzenfonds en het Europees Vluchtelingenfonds kunnen worden vrijgemaakt als en wanneer de lidstaten daartoe een specifiek verzoek indienen. Tot dusver is er slechts één verzoek binnengekomen, maar we staan klaar om verdere urgente verzoeken in behandeling te nemen.</p>
      <p sl="en">Naar mijn mening is dit een uitgebreide eerste reactie, maar we moeten duidelijk nog meer doen. We moeten een beter gestructureerd, duurzaam plan opstellen waarmee we de verschillende dimensies van dit fenomeen kunnen aanpakken op basis van solidariteit tussen de lidstaten en met volledige eerbiediging van de internationale verplichtingen van de Europese Unie.</p>
      <p sl="en">Ik heb samen met de heer Martonyi, de Hongaarse minister van Buitenlandse Zaken, Egypte bezocht, en ik heb samen met mijn collega commissaris Füle, die over het nabuurschapsbeleid gaat, een bezoek gebracht aan Tunesië. Dat gebeurde deels in een reactie op de conclusies van de Europese Raad, die de Commissie gevraagd heeft om actief contact met deze landen te onderhouden.</p>
      <p sl="en">In aanloop naar onze JBZ-Raad van juni wil ik in mei een pakket voorstellen bij de Commissie indienen over de aanpak van de EU samen met de landen van het zuidelijke Middellandse-Zeegebied op het vlak van migratie, mobiliteit en veiligheid.</p>
      <p sl="en">Op de korte termijn is er een aantal maatregelen nodig. Met betrekking tot de continue en mogelijk toenemende stromen vluchtelingen vanuit het Libische grondgebied worden de volgende maatregelen overwogen: er moeten voldoende financiële middelen beschikbaar blijven voor het bieden van humanitaire hulp. In dit verband moeten er financiële middelen worden gereserveerd om in de eerste levensbehoeften van de vluchtelingen te voorzien, om hun terugkeer naar hun land van herkomst zo nodig mogelijk te maken en om een geslaagde sociale en beroepsmatige re-integratie van die mensen in hun thuisland te ondersteunen.</p>
      <p sl="en">Daarnaast is een groeiend aantal vluchtelingen uit Libië staatsburger van een derde land en verbleef hij of zij als vluchteling of asielzoeker in Libië. Deze mensen – het zijn er een paar duizend – kunnen niet naar hun land van herkomst worden teruggebracht. In hun geval moet hervestiging worden overwogen. De Commissie staat klaar om dit proces mogelijk te maken en roept de lidstaten op om hun verantwoordelijkheid te nemen en zich inspanningen voor een dergelijke hervestiging te getroosten. Daarvoor is financiële steun beschikbaar, met name uit het Europees Vluchtelingenfonds. In dit verband is het noodzakelijk dat de Raad en het Europees Parlement zich inspannen om snel tot overeenstemming over het Europees Hervestigingsprogramma te komen. Alle drie instellingen zijn het eens over het politieke doel daarvan; we moeten dus een uitweg uit deze institutionele impasse zien te vinden.</p>
      <p sl="en">Bovendien moet er met spoed een regionaal beschermingsprogramma voor Egypte, Libië en Tunesië worden ontwikkeld. De Commissie wil in het kader van het thematisch programma voor samenwerking met derde landen 3,6 miljoen euro toekennen aan de ondersteuning van een dergelijk programma. Uitzending van teams van het Europees Ondersteuningsbureau voor asielzaken naar de door de stromen getroffen lidstaten wordt eveneens overwogen, aangezien zij de autoriteiten aldaar bij de screening van de asielzoekers kunnen helpen.</p>
      <p sl="en">Tot slot is de Commissie bereid om bij een massale toestroom van ontheemden en wanneer aan de in de richtlijn vastgestelde voorwaarden wordt voldaan, gebruikmaking te overwegen van de mechanismen waarin de Richtlijn tijdelijke bescherming van 2001 voorziet, om onmiddellijke bescherming aan deze mensen op het grondgebied van andere EU-lidstaten te bieden. De bedoeling zou zijn om de nationale asielsystemen ademruimte te geven en vrijwillige solidariteitsmaatregelen van de lidstaten onderling te stimuleren.</p>
      <p sl="en">Met betrekking tot de continue instroom van illegale migranten uit het zuidelijke deel van de Middellandse Zee, die nog kan groeien, is de Commissie van mening dat de door Frontex gecoördineerde gezamenlijke operatie Hermes aanvullende middelen van de lidstaten moet ontvangen. Frontex zal klaarstaan om de desbetreffende lidstaten, als zij dat willen, met logistieke en financiële steun bij de organisatie van terugkeervluchten en de inzet van snelle grensinterventieteams terzijde te staan.</p>
      <p sl="en">Het is van essentieel belang dat de competenties van Frontex snel worden versterkt en dat er doeltreffendere instrumenten aan Frontex ter beschikking worden gesteld. De gewijzigde verordening tot oprichting van Frontex moet zo snel mogelijk door de Raad en het Europees Parlement worden goedgekeurd.</p>
      <p sl="en">Ook bereiden de EU-diensten specifieke projecten voor die op korte termijn met de desbetreffende landen als partner, te beginnen met Tunesië en Egypte, worden opgestart. Deze projecten zijn bedoeld om hun capaciteit voor grenscontroles – in samenwerking met de desbetreffende autoriteiten – uit te breiden teneinde criminele organisaties die de migrantensmokkel en mensenhandel bevorderen te bestrijden, overname en sociale en beroepsmatige re-integratie mogelijk te maken, en migranten die het grondgebied betreden te identificeren en registreren alsmede volgens internationale normen te behandelen door die personen die internationale bescherming behoeven, asiel aan te bieden.</p>
      <p sl="en">Deze maatregelen vormen het directe antwoord op de situatie. We moeten echter ook duurzame langetermijnprogramma’s opzetten. We hebben met mijn partners in Tunesië en Egypte gesproken over het maken van werkafspraken over verscheidene kwesties die onder het mobiliteitspartnerschap vallen. Dit kan gebeuren in de vorm van een nieuwe, op maat gemaakte EU-aanpak, waarbij elk land op zijn eigen merites wordt beoordeeld en waarbij rekening wordt gehouden met het algemene buitenlandse beleid van de EU voor een bepaald land.</p>
      <p sl="en">Onder de partnerschappen kan alles vallen, van visumfacilitering onder bepaalde voorwaarden en voor specifieke categorieën tot arbeidsmigratie, het voorkomen van stromen illegale migranten, het opzetten van asielsystemen, overname, rechtshandhaving, terugkeer, enzovoorts. We zijn met de ministers van Binnenlandse Zaken van beide landen overeengekomen dat we een werkafspraak maken en gaan vaststellen wat we samen kunnen ondernemen.</p>
      <p sl="en">Ik ben ervan overtuigd dat deze samenhangende benadering van het buitenlandse beleid van de EU bijdraagt aan het opzetten van een langetermijnsysteem voor de aanpak van de migratiestromen, en dat brengt mij bij het verslag van de heer Provera. Langlopende conflicten en humanitaire crises met een lange geschiedenis in regio’s, zoals die waar we het nu over hebben, vormen belangrijke aanleidingen voor Zuid-Zuidmigratie en migratie naar de EU. Onze grootste mondiale problemen, zoals de migratie, onderstrepen duidelijk hoe belangrijk het is om een alomvattende aanpak te ontwikkelen, waarin de veiligheid, stabiliteit, crisisbeheersing en ontwikkeling aan elkaar worden gekoppeld.</p>
      <p sl="en">Zoals in het verslag wordt voorgesteld, moet een dergelijke aanpak sterk op de mensenrechten berusten, met name wat de rechten van de migranten betreft. Er moet extra aandacht uitgaan naar de situatie van kwetsbare groepen. Wij vinden het ook van cruciaal belang om samen met derde landen duurzame samenwerkingsprogramma’s voor de lange termijn op te zetten ten behoeve van de aanpak van de migratie, mobiliteit en veiligheid, alsook voor de bevordering van de democratie, de rechtsstaat en goed bestuur.</p>
      <p sl="en">Deze aanpak moet, zoals ik beschreven heb, op maat gemaakt zijn en elk land moet daarbij op zijn eigen merites worden beoordeeld. Deze alomvattende aanpak sluit aan op andere beleidsprocessen, zoals het verband tussen veiligheid en ontwikkeling, dat zowel in de Europese veiligheidsstrategie als de Europese consensus inzake ontwikkeling wordt genoemd.</p>
      <p sl="en">We moeten het hele scala van beleid en instrumenten inzetten dat ons ter beschikking staat met betrekking tot het uitroeien van de armoede, vroegtijdige waarschuwingssystemen en preventieve diplomatie, humanitaire hulp, optreden in geval van crises, waaronder sancties, crisisbeheersingsmissies en naoorlogse wederopbouw en vredesopbouw.</p>
      <p sl="en">Nu de EU met een crisis kampt, komt dit verslag als geroepen. Het biedt echter ook de mogelijkheid voor iets nieuws, te weten de ondersteuning van de fantastische, nieuwe democratische krachten die momenteel opkomen. Er heerst grote bereidheid tot hervorming, in het bijzonder in Tunesië maar ook in Egypte.</p>
      <p sl="en">De totaalaanpak van migratie moet als externe dimensie van het migratiebeleid van de EU berusten op een daadwerkelijk partnerschap met derde landen. Dat staat in het Programma van Stockholm en het Actieplan van Stockholm, en we komen in het najaar in het kader daarvan met nog meer initiatieven. Daarmee willen we de doelstellingen van de aanpak duidelijker en in strategischere bewoordingen formuleren. We zullen prioriteiten, grondbeginselen en concrete maatregelen voorstellen, maar ook beter kijken naar het verband tussen migratie en ontwikkeling alsmede tussen bijvoorbeeld migratie en klimaatverandering.</p>
      <p sl="en">Ik weet dat u allen bereid bent om verschillende elementen daarvan te bespreken. Het is een ingewikkelde, uitermate lastige kwestie waarvan een goede beoordeling veel tijd en moeite kost. De kwestie wordt ook in hoge mate door de gebeurtenissen gestuurd en verandert zowat van uur tot uur. Tot dusver heeft de Commissie getracht om constructief te werk te gaan en dit onderwerp op alomvattende, inclusieve wijze te benaderen. Ik verheug me op uw vragen.</p>
    </intervention>
    <intervention id="1-162-000" speaker_id="96994" name="Fiorello Provera" is_mep="True" mode="spoken" role="rapporteur">
      <p sl="it">Mevrouw de Voorzitter, dames en heren, meer dan een jaar geleden werd de aanzet gegeven voor dit initiatiefverslag toen besloten werd om op pragmatische en evenwichtige wijze het verschijnsel migratie en de structurele oorzaken ervan te analyseren zonder politieke of ideologische vooringenomenheid. Gezien de tragische gebeurtenissen is dit verslag nu zeer actueel.</p>
      <p sl="it">Wij wilden een grondige analyse maken van de rol van het buitenlands beleid en de mogelijkheden om met dat beleid de dieperliggende oorzaken van immigratie aan te pakken. Daarbij hebben we verder gekeken dan het optreden op grond van humanitaire overwegingen en in noodsituaties. Oorlogen, etnische spanningen, aanhoudende klimaatveranderingen, schendingen van de mensenrechten, het ontbreken van civiele en economische vrijheden, hardnekkige corruptiepraktijken en de afwezigheid van institutionele vertegenwoordigers van de behoeften van burgers als vakbonden, verenigingen en politieke partijen; al die factoren samen vormen het terrein waar het Europese buitenlandse beleid kan optreden. Door die problemen op te lossen kunnen we vele oorzaken die voor miljoenen mensen de drijfveer vormen om te emigreren, wegnemen.</p>
      <p sl="it">Geen enkel ontwikkelingssamenwerkingsbeleid kan echt efficiënt zijn als de oorzaken van de instabiliteit in de landen van herkomst van de migranten niet worden aangepakt. Dat houdt regionale samenwerking in, zowel met de landen van oorsprong als met de doorreislanden, mede op basis van bilaterale akkoorden. De millenniumontwikkelingsdoelstellingen zijn al erg ambitieus, maar zullen zeker niet bereikt worden zonder politieke stabiliteit en efficiënte mechanismen om conflicten te voorkomen en de vrede te handhaven. De mondiale draagwijdte van dit beleid en de alomvattende aanpak vereisen duidelijke ideeën en omvangrijke financiële middelen die in deze tijd van crisis moeilijk beschikbaar kunnen worden gemaakt.</p>
      <p sl="it">Het is derhalve raadzaam de initiatieven van de Unie te coördineren met initiatieven van andere grootmachten, bijvoorbeeld de Verenigde Staten, om overlapping van optreden in dezelfde gebieden of versnippering van financiële middelen, waar in het verleden vaak sprake van was, te voorkomen. Voor een wereldwijd verschijnsel is een mondiaal beleid nodig. We dienen de landen van herkomst van de migranten te begeleiden richting democratie en goed bestuur door onze waarden en ervaring ter beschikking te stellen.</p>
      <p sl="it">In het kader van het Europese nabuurschapsbeleid is het gepast een economische agenda aan te bieden waarmee het werkgelegenheidsniveau verbeterd kan worden en handelsovereenkomsten kunnen worden afgesloten die kunnen zorgen voor echte economische ontwikkeling in overeenstemming met de wetten van de markt. Commissaris Füle en de hoge vertegenwoordiger, mevrouw Ashton, hebben met de formule more for more het concept van hulp op voorwaarden weer in herinnering geroepen. Daarmee worden landen die actiever zijn op het gebied van democratische hervormingen en de eerbiediging van de mensenrechten beloond. Die aanpak spoort met onze Europese waarden, is doeltreffend voor de hulp en, staat u het mij toe dit te zeggen, moreel gezien juist jegens de Europese belastingbetaler.</p>
      <p sl="it">Ter afronding zou ik willen benadrukken dat een Europees beleid voor het beheer van de grote migratiestromen gepaard moet gaan met de aanvaarding van het concept lastenverdeling. Dat zou in overeenstemming zijn met de solidariteitsplicht van de lidstaten zoals voorzien in artikel 80 van het Verdrag, want geen enkel land kan alleen noodsituaties van een dergelijke omvang aan.</p>
      <p sl="it">Tot slot bedank ik commissaris Malmström voor het feit dat zij heeft laten weten het eens te zijn met enkele punten of zelfs met vele punten in dit verslag. Ik hoop dat Europa zich er samen met Italië concreet voor in kan zetten om dit verschijnsel, dat internationale dimensies heeft en ieder van ons raakt, het hoofd te bieden.</p>
    </intervention>
    <intervention id="1-163-000" speaker_id="33997" name="Corina Creţu" is_mep="True" mode="spoken">
      <p sl="ro">rapporteur voor advies van de Commissie ontwikkelingssamenwerking . − Mevrouw de Voorzitter, in de eerste plaats wil ik de rapporteur bedanken voor de goede samenwerking bij het opstellen van dit verslag.</p>
      <p sl="ro">In verband met het onderwerp dat we vandaag bespreken: de exodus in het Middellandse-Zeegebied is niet slechts een probleem van de landen in de regio, maar de oplossing van deze humanitaire urgenties is de verantwoordelijkheid van de gehele Europese Unie. Het is een concrete situatie die we niet hebben voorzien bij het opstellen van dit verslag. De Commissie ontwikkelingssamenwerking is van mening dat de humanitaire situatie en de hulp aan vluchtelingen voorrang moeten krijgen. We kunnen echter geen goedkeuring geven aan radicaal populistische oplossingen waarbij de inwoners van Lampedusa wordt beloofd dat ze in zestig uur van de immigranten af zijn. Vervolgens zijn er vluchtelingen naar het vasteland vervoerd en nadat de doelregio’s hebben geweigerd om kampen te herbergen, is men overgegaan tot repatriëring.</p>
      <p sl="ro">De weigering van zowel Frankrijk als Duitsland om een deel van de vluchtelingen op te vangen is onaanvaardbaar, net als het dreigement van de Italiaanse minister van Binnenlandse Zaken over het toekennen van tijdelijke verblijfsvergunningen, waarmee duizenden immigranten vrij in de Europese Unie zouden kunnen reizen. Dit zijn niet de constructieve en op inclusie gerichte reacties waartoe de lidstaten zich verplicht hebben. Noch egoïsme, noch afgedwongen solidariteit zijn waarden waarop de Europese Unie is gebouwd. Ik ben daarom van mening dat we zo krachtig mogelijk moeten aandringen op dialoog en samenwerking, met het oog op het vinden van gezamenlijke oplossingen voor dit ernstige probleem.</p>
    </intervention>
    <intervention id="1-164-000" speaker_id="96734" name="Franziska Keller" is_mep="True" mode="spoken">
      <p sl="en">rapporteur voor advies van de Commissie burgerlijke vrijheden, justitie en binnenlandse zaken. – Mevrouw de Voorzitter, migratie vindt niet alleen vanuit alle andere gebieden naar Europa plaats. De meeste migratie speelt zich feitelijk buiten Europa af, binnen landen of regio’s in andere werelddelen.</p>
      <p sl="en">Momenteel vangen Pakistan en Syrië de meeste migranten op. Dat mogen we niet vergeten. Er zijn verschillende redenen voor migratie: oorlogen, conflicten, armoede, discriminatie, geweld en vervolging, familie, klimaatverandering en nog veel meer. Deze kwesties moeten we aanpakken, en we kunnen beter de factoren die de migratie stimuleren, bestrijden dan de migranten zelf. Voor de bestrijding van die stimulerende factoren hebben we een goed ontwikkelingsbeleid nodig en daarbij helpt het niet echt om voorwaarden te stellen.</p>
      <p sl="en">We moeten beleid herzien dat botst met onze ontwikkelingsdoelstellingen, zoals soms het geval is met het handels- en landbouwbeleid. Maar we hebben ook goed beleid nodig inzake democratie en de bevordering van de mensenrechten. In het verleden hebben de Gemeenschap en de lidstaten met derde landen aan het tegenhouden van migranten maar niet aan de mensenrechten samengewerkt. De Commissie was met Libië in onderhandeling over een overeenkomst voor ondersteuning van en hulp aan Libië, zodat Khadafi migranten zou tegenhouden. Dit is het moment voor verandering. Ik ben heel blij om te horen dat u het met me eens bent dat we dringend moeten overstappen op een aanpak die meer op de mensenrechten berust. We mogen niet vergeten dat mensen niet alleen stabiliteit willen en nodig hebben. Stabiliteit zonder democratie is geen duurzame weg vooruit. Stabiliteit en armoede bieden geen perspectieven. Stabiliteit is belangrijk, maar niet het enige wat telt.</p>
      <p sl="en">We mogen onze deuren niet sluiten voor de enkele migranten uit de hele wereld die naar Europa komen. We moeten een gemeenschappelijk asielstelsel hebben dat doeltreffende bescherming biedt aan mensen in nood, en daarnaast moeten we conflictmigranten beschermen. We moeten eerlijke toegang bieden tot legale migratie die migranten passende sociale rechten verleent. We moeten een manier vinden om klimaatmigranten te beschermen, want zij moeten vluchten omdat wij de klimaatverandering veroorzaken. We moeten ook ons visum- en grensbeleid vanuit het standpunt van de mensenrechten herzien.</p>
      <p sl="en">We mogen niet bang zijn voor migranten. Het zijn mensen zoals wij, vaak in grote nood, die op zoek zijn naar een beter leven, vrede en voorspoed. Is de EU niet met dat doel opgericht?</p>
      <p sl="en">Daarom vraag ik de Commissie of het gemeenschappelijke asielstelsel wordt ingevoerd. Wat is er trouwens gebeurd met de verordening inzake de blauwe kaart? En hoe gaat u ervoor zorgen dat artikel 208 van het Verdrag van Lissabon over het grondbeginsel om onze ontwikkelingsdoelstellingen niet te schaden, volledig wordt uitgevoerd?</p>
    </intervention>
    <intervention id="1-165-000" speaker_id="4393" name="Mario Mauro" is_mep="True" mode="spoken">
      <p sl="it">namens de PPE-Fractie . – Mevrouw de Voorzitter, commissaris, dames en heren, ik dank u in het bijzonder voor uw inzet bij de samenstelling van dit pakket maatregelen, waarmee mijns inziens beoogd wordt een politiek signaal te geven om duidelijk te maken dat het geen Maltees, Italiaans of Spaans probleem is maar een Europees probleem.</p>
      <p sl="it">Ik meen dat uw verwijzingen naar de solidariteit tussen de lidstaten en het nabuurschapsbeleid begrepen moeten worden als de wens om voldoende geld bijeen te brengen voor het aanpakken van de humanitaire noodsituatie, bijstand, repatriëring en scholing en als de bereidheid om het probleem van de asielzoekers aan te pakken, een programma te maken om de impasse te doorbreken, waarbij terecht verwezen is naar Richtlijn 2001/55/EG, en de operatie Hermes te versterken. Dat zijn allemaal echte signalen van een Europese wil om de maandenlange apathie en onsamenhangendheid ter discussie te stellen.</p>
      <p sl="it">Tegelijkertijd zou ik u deelgenoot willen maken van de kern van onze bezorgdheid. We zijn niet zo zeer bezorgd vanwege de 20 000 migranten die op Lampedusa zijn aangekomen; nee, we zijn bezorgd vanwege de politieke betekenis van die migratiestroom. Het is bijvoorbeeld een feit dat in 1989, bij de ineenstorting van de Oost-Europese regimes en de val van het communisme, Duitsland en Oostenrijk zware lasten te dragen kregen. Er is toen echter wel een Europees solidariteitsmechanisme ontwikkeld om een politiek antwoord te geven op die uitdaging en een stappenplan te maken dat werd afgesloten met de integratie van vele landen en volkeren die nu ook in dit Huis zijn vertegenwoordigd.</p>
      <p sl="it">Wij vragen niet veel. De omstandigheden zijn nog niet rijp voor de integratie van de landen in het Middellandse-Zeegebied maar vereisen wel een nabuurschapsbeleid dat eindelijk die naam waard is. Dat vragen wij aan Europa. Ik meen dat wat u gezegd heeft die richting ingaat.</p>
      <p sl="it">Commissaris, u hebt gewezen op Richtlijn 2001/55/EG, maar daarnaast zou ik de Commissie willen verzoeken zelf een voorstel in te dienen bij de Raad waar de Raad met gekwalificeerde meerderheid over dient te stemmen. Dat voorstel dient de Europese landen onomstotelijk duidelijk te maken dat zowel het migratieprobleem als de bescherming van migranten Europese problemen zijn waar we ons niet aan kunnen onttrekken.</p>
    </intervention>
    <intervention id="1-166-000" speaker_id="96812" name="Juan Fernando López Aguilar" is_mep="True" mode="spoken">
      <p sl="es">namens de S&amp;D-Fractie. – Mevrouw de Voorzitter, ik heb ook deelgenomen aan het laatste debat over deze kwestie in de plenaire, en ik kan het slechts betreuren dat maar een paar van de voorstellen die toen gedaan zijn in aanmerking zijn genomen, wat een verklaring is voor de getallen en de situaties die we nu zien, met name in Lampedusa.</p>
      <p sl="es">We zijn ons bewust van de hulp van commissaris Malmström, en van de pogingen die zij als hoogste verantwoordelijke voor de portefeuille Binnenlandse Zaken in het werk stelt om het Europees Buitengrenzenfonds, het Europees Terugkeerfonds, en het Europees Vluchtelingenfonds te versterken, en natuurlijk om de werking van het Europees Agentschap voor het beheer van de operationele samenwerking aan de buitengrenzen van de lidstaten van de Europese Unie, Frontex, te verbeteren.</p>
      <p sl="es">Niettemin toont deze crisis in het Middellandse-Zeegebied duidelijk aan dat het niet langer gaat om de geloofwaardigheid maar om de uitvoerbaarheid van het gemeenschappelijk Europees immigratiebeleid, dat een ruimte van vrijheid, rechtvaardigheid en veiligheid beoogt, overeenkomstig artikel 67 tot en met 89 van het Verdrag betreffende de werking van de Europese Unie. Gevolg hiervan is dat dit transformerende, gecompliceerde Europese buitenlands beleid, dat de haalbaarheid van die strategie voor het Middellandse-Zeegebied, van dat partnerschap voor het Middellandse-Zeegebied, op de proef stelt, vooral een uitdaging is ten aanzien van de humanitaire impact en de betekenis van Europa door de manier waarop het omgaat met de humanitaire impact voor ontheemden en potentiële asielzoekers en vluchtelingen.</p>
      <p sl="es">Daarom zou ik nog eens willen benadrukken dat dit debat er onder meer toe moet dienen de impasse rond het asielpakket definitief te doorbreken, en de aandacht voorgoed te vestigen op de noodzaak om de tenuitvoerlegging en naleving te garanderen van Richtlijn 2001/55/EG inzake maatregelen voor ontheemden in humanitaire noodsituaties en de massale instroom van onvoorziene emigranten. Daarnaast zou het debat met name moeten beogen om op een niveau dat de richtlijn overstijgt, een solidariteitsbeleid op te zetten om die solidariteitsclausule ten uitvoer te leggen die opnieuw geformuleerd was in het Verdrag betreffende de werking van de Europese Unie en die in situaties als deze moet worden toegepast.</p>
      <p sl="es">We moeten er namelijk van doordrongen te zijn dat Italië, noch Spanje, noch Griekenland noch enig ander land van de mediterrane landen aan de buitengrens van Europa op eigen kracht het hoofd kan bieden aan deze problemen.</p>
      <p sl="es">Verder ben ik onder de indruk van het feit dat er nog niet een keer is opgeroepen of gevraagd om artikel 5 van die richtlijn in werking te stellen om die solidariteitsclausule ten uitvoer te leggen overeenkomstig het Verdrag. Het is duidelijk dat we deze gelegenheid moeten aangrijpen om een waardige en solidaire reactie te geven op een aangelegenheid die, zoals de huidige mediterrane kwestie, duidelijk een Europese aangelegenheid is.</p>
    </intervention>
    <intervention id="1-167-000" speaker_id="96677" name="Cecilia Wikström" is_mep="True" mode="spoken">
      <p sl="sv">namens de ALDE-Fractie . – Mevrouw de Voorzitter, we horen tegenwoordig velen hun ongerustheid uitspreken over migratie. Kort samengevat, men is bang voor massa-immigratie na de grote gebeurtenissen van de laatste tijd in Noord-Afrika. Zeker zullen deze gebeurtenissen worden gevolgd door migratiestromen. Die zijn al op gang gekomen en dat zal ongetwijfeld doorgaan. Het is onvermijdelijk dat mensen op de vlucht slaan voor instabiliteit en geweld, vooral in het Libië van vandaag. Maar tot nu toe verlopen deze migratiestromen meer horizontaal dan verticaal en ze raken dus primair Tunesië en Egypte. Maar er zijn ook duizenden mensen gearriveerd op het Italiaanse eilandje Lampedusa en dat stelt de solidariteit tussen onze lidstaten zwaar op de proef. Treurig genoeg zijn de landen van de EU tot nu niet voor deze solidariteitstest geslaagd en ze lijken niet voor elkaar klaar te willen staan in moeilijke tijden.</p>
      <p sl="sv">De Fractie Alliantie van Liberalen en Democraten voor Europa in het Europees Parlement is van mening dat het belangrijkste wat we nu kunnen doen de implementatie van de asielrichtlijn is. Het antwoord op iets langere termijn is het uitwerken van een gemeenschappelijk Europees asielbeleid dat die naam waard is. Dat biedt onder meer de mogelijkheid om het overbrengen van asielzoekers volgens Dublin II tijdelijk te staken als een lidstaat om wat voor reden dan ook uitzonderlijk overbelast is. Maar solidariteit leidt ook tot verantwoordelijkheid. Elke lidstaat moet nu de richtlijn ter harmonisatie van de bescherming van mensen op de vlucht respecteren en toepassen en voor 2012 een duurzaam Europees asielstelsel realiseren. We hebben ons ertoe verplicht dat te implementeren en dat moeten we ook doen, en wel in een sfeer van solidariteit en volledige eerbiediging van de internationale verbintenissen op het gebied van de gezamenlijke veiligheid en stabiliteit voor iedereen.</p>
    </intervention>
    <intervention id="1-168-000" speaker_id="4531" name="Jean Lambert" is_mep="True" mode="spoken">
      <p sl="en">namens de Verts/ALE-Fractie. – Mevrouw de Voorzitter, ik ben heel blij dat de commissaris ons eraan heeft herinnerd dat het overgrote deel van de beweging in Noord-Afrika in die regio zelf heeft plaatsgevonden. De UNHCR schat dat ruim 400 000 mensen Libië al verlaten hebben. Dat is iets wat enkele Parlementsleden na het debat over de richtlijn betreffende de procedures dat ik net heb aangehoord, zouden moeten onthouden: de meerderheid van de mensen verplaatst zich binnen Noord-Afrika.</p>
      <p sl="en">We zijn zeer verheugd over de steun voor de UNHCR en andere instanties bij de hulp aan de ontheemden. Er is echter met recht grote bezorgdheid geuit over de druk op Malta en Lampedusa. Die is aanzienlijk, maar niet te vergelijken met de druk op Tunesië en Egypte. Er is ook toenemende zorg over de situatie van minderjarigen, die zonder begeleiding arriveren of bij aankomst van hun begeleiders worden gescheiden. De vrees bestaat dat ze niet naar behoren worden ondersteund of geïdentificeerd. We hopen dat de Commissie hun situatie bekijkt, net zoals de situatie van de personen die op dit moment extra kwetsbaar worden geacht.</p>
      <p sl="en">We zijn eveneens verheugd over de bereidheid om gebruikmaking van de richtlijn tijdelijke bescherming te overwegen. Zou de commissaris alstublieft willen aangeven welke criteria zij bij de besluitvorming over het al dan niet doen van een aanbeveling gaat hanteren?</p>
    </intervention>
    <intervention id="1-169-000" speaker_id="96821" name="Rui Tavares" is_mep="True" mode="spoken">
      <p sl="pt">namens de GUE/NGL-Fractie . – Mevrouw de Voorzitter, commissaris, op Lampedusa zijn de vluchtelingen onder erbarmelijke omstandigheden opgevangen. Zij kregen niet te eten en sanitaire voorzieningen ontbraken; het waren met andere woorden mensonwaardige omstandigheden. Op dit moment is het detentiecentrum gesloten en non-gouvernementele organisaties, journalisten en zelfs parlementsleden hebben er geen toegang toe. De Italiaanse Vluchtelingenraad vraagt voor deze vluchtelingen vergunningen voor tijdelijke bescherming op basis van Richtlijn 2001/55/EG, en u hebt met de toepassing van die regeling ingestemd, commissaris. Ik dank u voor uw optreden, want u hebt de desbetreffende bepaling op een brede en alomvattende wijze toegepast. Met een aantal zaken zijn we het eens, terwijl we over andere zaken van mening verschillen. Er is echter ook een naam voor wat deze alomvattende aanpak blokkeert: de schijnheiligheid van de lidstaten.</p>
      <p sl="pt">Commissaris, u hebt gesproken over het afsluiten van de medebeslissingsprocedure voor hervestiging. Als rapporteur kan ik u zeggen dat het Parlement bereid is alle ideeën die de Raad in dat verband aandraagt, te bekijken. Wij verkeren nu echter al anderhalf jaar in afwachting van een voorstel en hebben nog geen enkel idee hoe die maatregel eruit gaat zien. Hier is de hypocriete houding van de lidstaten in het geding, die jarenlang hebben toegestaan dat de heer Khadafi vluchtelingen en immigranten onder het tapijt veegde terwijl ze hem wapens verkochten. Daarom is ook dat hele verhaal over het huidige tekort aan middelen ontzettend hypocriet. Alleen al in 2009 hebben lidstaten van de Europese Unie 343 miljoen euro verdiend met de verkoop van wapens aan de heer Khadafi, terwijl het bedrag dat de lidstaten in eerste instantie ter beschikking hebben gesteld voor de opvang van vluchtelingen als gevolg van de Arabische revoluties slechts 3 miljoen euro was. Dat is dus honderd keer minder en dat verschil spreekt volgens mij boekdelen.</p>
    </intervention>
    <intervention id="1-170-000" speaker_id="97198" name="Mara Bizzotto" is_mep="True" mode="spoken">
      <p sl="it">namens de EFD-Fractie . – Mevrouw de Voorzitter, dames en heren, Lampedusa heeft een invasie meegemaakt van enkele tienduizenden Noord-Afrikanen die het eiland nooit van zijn leven had kunnen opvangen. Al wekenlang is Italië het doelwit van honderden boten vol illegalen. Als we niet gezamenlijk reageren, als de EU niet reageert, zal die migratiegolf van personen die op de vlucht zijn, doorgaan.</p>
      <p sl="it">De illegalen die de afgelopen maanden zijn aangekomen moeten naar huis worden teruggestuurd, want een alternatieve oplossing is er niet. Behoudens enkele verbale solidariteitsbetuigingen heeft Europa Italië alleen laten staan bij het aanpakken van deze Bijbelse exodus van onvoorziene omvang.</p>
      <p sl="it">Waar is Europa nu? Tot op heden heeft Europa zich schuldbewust verborgen gehouden. Mijn landgenoten pikken dat schandalige gedrag niet langer. Europa heeft Italië alleen laten staan bij het aanpakken van deze noodsituatie zonder weerga. Europa moet daarentegen Italië niet alleen helpen bij het repatriëren van de illegalen maar ook de inspanningen van de Italiaanse regering steunen om te voorkomen dat duizenden personen blijven vertrekken, met name vanuit Tunesië.</p>
      <p sl="it">Een heel andere zaak zijn de Libische vluchtelingen. In dat geval dient Europa Italië ter zijde te staan bij het identificeren van de vluchtelingen en de logistieke operaties. Bovendien moet Europa zich er vooral voor inzetten dat de vluchtelingen in alle lidstaten worden ondergebracht. Het opvangen van mensen die een oorlogssituatie ontvluchten mag niet alleen een last zijn van Italië. Nu moet dat holle gepraat maar eens ophouden en dient de Europese Unie haar aanwezigheid te laten zien. We kunnen het niet dulden dat Italië volloopt met illegalen, terwijl Frankrijk ze met schandalige methoden terugstuurt. Illegalen moeten naar huis worden teruggestuurd, terwijl alle lidstaten zich nu meteen dienen in te zetten voor het opvangen van de Libische vluchtelingen.</p>
    </intervention>
    <intervention id="1-171-000" speaker_id="24030" name="Philip Claeys" is_mep="True" mode="spoken">
      <p sl="nl">Wat wij nu meemaken in Lampedusa werd al in 1973 beschreven en voorspeld door de Franse schrijver Jean Raspail in zijn profetische roman Le camp des saints . Alleen is het zo dat de realiteit de fictie overtreft.</p>
      <p sl="nl">Europa moet het heft in eigen handen nemen in plaats van alles zo maar te ondergaan. Het is absurd om eerst kritiekloos de regimeverandering in Tunesië en Egypte te bejubelen om dan daarna onmiddellijk massaal vluchtelingen, of beter gezegd zogenaamde vluchtelingen, uit die landen op te nemen. Iedereen weet dat zo goed als niemand op die boten die in Lampedusa aanmeren, in aanmerking komt om erkend te worden als politiek vluchteling. Maar nu worden die mensen toegelaten op het Europees grondgebied en zullen zij met de steun van allerlei gesubsidieerde groepen, mensenhandelaars en dure advocaten procedures opstarten en zolang mogelijk rekken en desgevallend verdwijnen in de illegaliteit, wanneer zij niet erkend worden.</p>
      <p sl="nl">In de praktijk van vandaag beschermt Frontex de Europese buitengrenzen niet, maar handelt het als een soort onthaalcomité. Die boten zouden moeten worden geëscorteerd naar de plaatsen waar zij vandaan komen en echte vluchtelingen zouden zoveel mogelijk in hun eigen regio opgevangen moeten worden in plaats van in Europa. Het is overigens van fundamenteel belang dat een aantal internationale verdragen aangepast worden aan de noden van deze tijd.</p>
    </intervention>
    <intervention id="1-172-000" speaker_id="28397" name="Agustín Díaz de Mera García Consuegra" is_mep="True" mode="spoken">
      <p sl="es">Mevrouw de Voorzitter, ik vraag het woord en wil dit debat gebruiken om over één essentieel begrip te praten; de noodsituatie. Zij kunnen het alleen niet aan.</p>
      <p sl="es">Zoals iedereen weet, is de oorzaak van het probleem gelegen in de onstabiele situatie in Tunesië en Egypte en de oorlog in Libië. De duur van die situatie is echter onbeperkt en zal helaas zorgwekkend lang zijn. Daarom moeten we nu beslissen hoe we ons gemeenschappelijk beleid kunnen inzetten om die noodtoestand te beheersen, want alléén kunnen ze het niet aan.</p>
      <p sl="es">Naar mijn oordeel, mevrouw de Voorzitter, commissaris, moet solidariteit met de slachtoffers en solidariteit met de opvanglanden en regio’s onze prioriteit zijn.</p>
      <p sl="es">We hebben instrumenten die we niet adequaat gebruiken. Zo hebben we vier fondsen. Mevrouw Mamlström heeft ons duidelijk en in rap tempo verteld over bedragen die mij belachelijk voorkomen. Zij had het over 30 miljoen euro, over 25 miljoen euro op verzoek, enzovoorts. Onze vier fondsen, het Vluchtelingenfonds, het Terugkeerfonds, het Buitengrenzenfonds en het Integratiefonds bevatten in totaal echter zo’n 3 miljard euro in het bestek van de financiële vooruitzichten.</p>
      <p sl="es">Mevrouw Malmström, ik denk dat die fondsen gebruikt zouden moeten worden voor noodsituaties, want wij moeten de mogelijkheid hebben ze te gebruiken en te veranderen. Onze beperkingen ten aanzien van samenwerking en solidariteit worden gesymboliseerd door de zwakte die het Europees Agentschap voor het beheer van de operationele samenwerking aan de buitengrenzen van de lidstaten van de Europese Unie aan de dag heeft gelegd met de operatie Hermes. De komst van toenemende aantallen mensen die op de vlucht zijn voor oorlog en wanhoop, geeft aan hoe gering dat vermogen is. Alléén kunnen ze het niet aan.</p>
      <p sl="es">Wie kunnen het wel aan? De Europese Unie heeft de benodigde solidariteit om in real time tegemoet te komen aan de vereisten van deze noodsituatie.</p>
    </intervention>
    <intervention id="1-173-000" speaker_id="28306" name="Ana Gomes" is_mep="True" mode="spoken">
      <p sl="pt">Mevrouw de Voorzitter, het verslag-Provera had niet op een beter tijdstip kunnen komen. Tunesië en Egypte, die beide zwaar economisch weer doormaken, hebben hun deuren al opengezet voor meer dan 400 000 vluchtelingen uit Libië. De Europese regeringen doen alsof hun neus bloedt en negeren de meer dan 20 000 mensen die onder mensonwaardige omstandigheden op Lampedusa opeengehoopt zijn. De opstanden in Noord-Afrika maken het nog urgenter dat de lidstaten van de Europese Unie voldoen aan hun humanitaire plicht vluchtelingen op te vangen en een andere invulling te geven aan het immigratiebeleid dat gebaseerd moet zijn op solidariteit en andere fundamentele waarden en principes van de Europese Unie. Het beleid van gesloten deuren en gedwongen terugkeer dat enkele lidstaten gedurende de afgelopen jaren ten opzichte van de mediterrane buren hebben gevoerd, heeft misschien een aantal migranten belet Europa te bereiken door striktere controles in de havens van Noord-Afrika, patrouilles in de Middellandse Zee en zelfs gewelddadige methodes als elektroshocks. De kosten van dat beleid waren echter schandalig hoog: de rechten van de migranten en vluchtelingen waren er het slachtoffer van, daar zij gedwongen werden teruggestuurd naar regimes als dat van Khadafi.</p>
      <p sl="pt">De huidige noodsituatie vereist de invoering van een gemeenschappelijk asielstelsel met gedeelde verantwoordelijkheden, een regeling voor tijdelijke bescherming en een veel breder aanbod voor hervestiging. We hebben een nieuwe strategie nodig voor migratie, waarbij rekening wordt gehouden met de oorzaken van migratie, zoals armoede, discriminatie, conflicten en politieke onderdrukking. Zonder een dergelijk beleid zullen mensensmokkelaars altijd alternatieve routes weten te vinden. Daarom moet de bevordering van mensenrechten, democratie en duurzame ontwikkeling de echte strategische prioriteit worden in het buitenlands beleid van de Europese Unie en in de ontwikkelingsprogramma’s voor het Middellandse-Zeegebied en andere regio’s.</p>
    </intervention>
    <intervention id="1-174-000" speaker_id="97086" name="Sonia Alfano" is_mep="True" mode="spoken">
      <p sl="it">Mevrouw de Voorzitter, dames en heren, deze noodsituatie is een serieuze les voor het Europese asiel- en immigratiebeleid. Ook deze keer komt weer duidelijk naar voren dat de EU geen wettelijk en operationeel kader heeft om buitengewone maar niet onvoorziene gebeurtenissen als de ontwikkelingen van de afgelopen maanden in Noord-Afrika het hoofd te bieden.</p>
      <p sl="it">Lampedusa, Italië en Zuid-Italië betalen de rekening voor deze fouten, maar vooral de vluchtelingen betalen het gelag daar zij onder onmenselijke omstandigheden worden opgevangen. In weerwil van artikel 80 van het Verdrag betreffende de werking van de Europese Unie en het beginsel van billijke verdeling van de solidariteit, handelt elke lidstaat uit eigenbelang. De houding van Frankrijk bij de grens met Italië is in de huidige Europese context gewoonweg onaanvaardbaar. Met het oog daarop verzoek ik de Commissie de mogelijkheid na te gaan de Franse regering om nadere uitleg te vragen.</p>
      <p sl="it">Jaren achtereen heeft de EU overeenkomsten afgesloten met derde landen die door dictatoriale regimes worden geregeerd. Op basis van die akkoorden werden bepaalde activiteiten van die regimes gefinancierd en gingen handelsbelangen voor op democratische eisen. Europa heeft gezwegen terwijl Libië verrassingsaanvallen uitvoerde. Is Europa ook van plan te zwijgen nu er in die tentenkampen onhoudbare toestanden heersen?</p>
      <p sl="it">We zijn het er nu allemaal over eens dat er met Khadafi geen enkel pact mag worden gesloten. Een paar maanden geleden heb ik echter geen enkel bezwaar gehoord tegen het door Italië en Libië afgesloten verdrag, dat juist geleid heeft tot de onmenselijke aanpak van het immigratieprobleem. Berlusconi heeft vandaag geprobeerd met Tunesië dezelfde methode te gebruiken door geld aan te bieden. Maar misschien heeft de nieuwe Tunesische regering haar les geleerd.</p>
      <p sl="it">Of we het nu leuk vinden of niet, het is de verantwoordelijkheid van de EU en van de 27 lidstaten in te grijpen op grond van de primaire plicht internationale solidariteit en bescherming van de mensenrechten te garanderen. Daarom hoop ik dat de Commissie zo snel mogelijk de noodprocedure opstart die voorzien is in Richtlijn 2001/55/EG betreffende tijdelijke bescherming en dat de Raad dat voorstel snel goedkeurt. Als er verder mee getalmd wordt heeft het immers geen zin meer.</p>
      <p sl="it">Bovendien vraag ik dat er een parlementaire delegatie, dus geen delegatie van de fracties, naar Lampedusa wordt gestuurd om de humanitaire omstandigheden waarin de immigranten zich bevinden en de toepassing van het principe van non-refoulement te controleren.</p>
    </intervention>
    <intervention id="1-175-000" speaker_id="96732" name="Malika Benarab-Attou" is_mep="True" mode="spoken">
      <p sl="fr">Mevrouw de Voorzitter, dit is een beladen verslag en ik heb kritiek op de titel ervan. Het gebruik van de term ‘migratiestromen’ zet de toon: het wekt de indruk dat migranten goederen of indringers zijn.</p>
      <p sl="fr">Het zijn historische tijden voor de volkeren in het zuiden van het Middellandse-Zeegebied en ons, maar de angst voor massale immigratie weerhoudt de Unie en de lidstaten ervan om een nieuwe ontwikkeling in gang te zetten.</p>
      <p sl="fr">De recente democratische bewegingen in het Zuiden hebben ons geconfronteerd met onze eigen tegenstrijdigheden. Ze hebben wederom de inconsistentie en het gebrek aan visie van ons achterhaalde en uit de toon vallende samenwerkingsbeleid ten opzichte van de werkelijkheid aan het licht gebracht. Het is hoog tijd dat de Europese Unie met een migratiebeleid komt dat in overeenstemming is met onze waarden en waarmee erkend wordt dat we in een wereld leven waarin mensen mobiel zijn, waarin mensen zich verplaatsen.</p>
      <p sl="fr">Blijven spreken van migratiestromen is absurd en in tegenspraak met onze humanistische waarden. Als wij, Europeanen, een speler van formaat willen zijn in de wereld, dan moeten we onze benadering aanpassen en werken aan de totstandkoming van een op solidariteit gebaseerde unie voor het Middellandse-Zeegebied, wat niet mogelijk is zonder herziening van het mobiliteitsbeleid, dat vandaag de dag het migratiebeleid wordt genoemd. We moeten voldoen aan de verwachtingen van de volkeren in het Zuiden.</p>
      <p sl="fr">De angst voor immigratie mag niet meer bepalend zijn voor ons beleid. De versterking van de grenscontroles mag niet meer de eerste motivatie zijn bij de totstandkoming van samenwerkingsovereenkomsten, zoals wel het geval was met Libië.</p>
      <p sl="fr">We moeten de voorwaarden opnieuw bezien die noodzakelijk zijn voor de ondertekening van overeenkomsten op het gebied van het verkeer van personen wat betreft overnameovereenkomsten, zodat we de mensenrechten eerbiedigen. Wij handelen nog vanuit een op veiligheid gebaseerde benadering van mobiliteit, wat in tegenspraak is met onze waarden en vereisten met betrekking tot de bescherming van burgers. Het schandalige standpunt van de heer Berlusconi en de heer Guéant moet met kracht worden veroordeeld.</p>
      <p sl="fr">Commissaris, wat voor beleid is er nodig om een echte unie voor het Middellandse-Zeegebied tot stand te brengen, waarin we solidariteit tonen met de volkeren in het Zuiden, die zich momenteel door ons geminacht voelen?</p>
    </intervention>
    <intervention id="1-176-000" speaker_id="96858" name="Marie-Christine Vergiat" is_mep="True" mode="spoken">
      <p sl="fr">Mevrouw de Voorzitter, de Confederale Fractie Europees Unitair Links/Noords Groen Links stemt niet voor dit verslag. Er staan echt wel een paar positieve punten in, maar die worden voortdurend tegengesproken door de praktijken van een aantal lidstaten, waaronder mijn eigen land.</p>
      <p sl="fr">In dit verslag wordt voorbij gegaan aan het feit dat de migratie zich vooral Zuid-Zuid beweegt. Als dit niet erkend wordt, kunnen de spanningen alleen maar verergeren en een aantal van deze landen nog verder de armoede in drijven.</p>
      <p sl="fr">Zeker, de Europese Unie kan niet de ellende van de hele wereld op haar schouders nemen, maar het gevaar bestaat ook niet dat dit nodig zou zijn; de cijfers laten het zien, ondanks de ophef die sommige mensen maken. Nogmaals, de Europese Unie kan niet de ellende van de hele wereld op haar schouders nemen, maar zij moet wel haar steentje bijdragen in verhouding tot haar rijkdom, haar behoeften en de schade die zij heeft aangericht en die nog steeds veroorzaakt wordt door enkele Europese bedrijven, die de rijkdommen van deze landen plunderen. Dit verslag ligt in de lijn van deze in zichzelf gekeerde vesting Europa, maar gaat in tegen haar eigen, met name demografische belangen.</p>
      <p sl="fr">Nee, De Europese Unie heeft niets geleerd van de revoluties die gaande zijn in de Arabische wereld. Zij geeft geen blijk van solidariteit. De Tunesiërs hebben in een paar dagen tijd meer dan 100 000 Libische vluchtelingen opgenomen onder uitstekende omstandigheden. Nee, commissaris, de discussies in Europa staan niet in verhouding tot de problemen die in de wereld spelen. Zij voeden slechts het antivreemdelingenbeleid van bepaalde lidstaten, en dat betreur ik.</p>
    </intervention>
    <intervention id="1-177-000" speaker_id="21817" name="Mario Borghezio" is_mep="True" mode="spoken">
      <p sl="it">Mevrouw de Voorzitter, dames en heren, ik zou op de allereerste plaats commissaris Malmström willen bedanken voor de aandacht die ze week in week uit besteedt aan deze historische noodsituatie. Het woord historisch is hier echt op zijn plaats.</p>
      <p sl="it">We hebben hier in deze plenaire vergaderzaal, maar ook daar buiten, standpunten gehoord waarmee getracht wordt de gebeurtenissen waaraan onze regering, ons land en ons volk het hoofd hebben moeten bieden, te relativeren en te minimaliseren. Het ging en het gaat nog steeds om een buitengewone noodsituatie die ook van humanitaire aard is. Ik geloof dat onze regering en vooral ons volk tegenover de internationale publieke opinie een uitstekend figuur hebben geslagen. Ook de bewoners van Lampedusa hebben zich uitstekend gedragen door de immigranten op te vangen en uit eigen zak het nodige bij te dragen aan het lenigen van hun noden. Op een gegeven moment hebben de eilandbewoners echter laten weten dat zij het niet meer aankonden. In deze vergaderzaal wordt er elke dag weer gesproken over mensenrechten maar daarnaast bestaan er ook rechten van volkeren. Daaronder valt het recht op het behoud van de eigen identiteit en de eigen activiteiten, evenals het recht geen invasie te hoeven ondergaan.</p>
      <p sl="it">Er is ook sprake van migratie van illegalen en misdadigers die ontsnapt zijn uit de gevangenis. De landen die deze migranten moeten opvangen maken zich daar terecht zorgen over. En ik herhaal, als dan immigratie de vorm van een invasie aanneemt, kunnen wij dat probleem niet negeren.</p>
      <p sl="it">Wij staan natuurlijk onvoorwaardelijk aan de zijde van ons volk. De Europese Unie dient zich daarvan bewust te zijn, commissaris. Naast mensenrechten moet er ook rekening gehouden worden met onze rechten, de rechten van de autochtone bewoners. Om die reden staan wij volledig achter de inspanningen die de Italiaanse regering op dit moment in Tunesië levert. In vergelijking met de bescheiden bedragen die de commissaris heeft genoemd biedt de Italiaanse regering Tunesië veel meer aan. Er wordt veel werk verzet en wij vertrouwen erop dat er tastbare resultaten zullen worden geboekt.</p>
      <p sl="it">We moeten echter wel de daad bij het woord voegen maar in dat opzicht doet Frontex niet wat nodig zou zijn om deze schandalige mensenhandel te beëindigen. Die handel vormt een schandvlek voor de Middellandse Zee, waarvoor de Europese Unie medeverantwoordelijk is. Er moet dus een einde komen aan deze mensenhandel en ik ben voor een Marshallplan voor deze landen.</p>
    </intervention>
    <intervention id="1-178-000" speaker_id="28255" name="Andreas Mölzer" is_mep="True" mode="spoken">
      <p sl="de">Mevrouw de Voorzitter, mevrouw Malmström, het is algemeen bekend dat mensen uit overbevolkte en onderontwikkelden landen hun leven riskeren, omdat de EU met haar pseudohumanitaire ideeën niet duidelijk heeft gemaakt dat er voor migranten andere regels gelden dan voor vluchtelingen.</p>
      <p sl="de">Volgens het Verdrag van Genève betreffende de status van vluchtelingen, zijn vluchtelingen, zoals wij allen weten, mensen die zich uit gegronde vrees voor vervolging wegens hun ras, godsdienst of politieke overtuiging buiten het land bevinden waarvan zij de nationaliteit bezitten. Deze definitie is echter niet van toepassing op het overgrote merendeel van de mensen die dagelijks in stromen naar Europa komen. Zij willen los van de situatie in hun eigen land gewoon ergens naartoe in de Europese Unie - in hun ogen het land van melk en honing - om daar hun geluk te beproeven en doorgaans enkel om in onze sociale stelsels te worden opgenomen. Dat mag vanuit hun standpunt wellicht logisch zijn, maar als leden van het Europees Parlement moeten wij de belangen van de Europese burgers dienen. Dat betekent met zekerheid niet dat wij permanent miljoenen economische vluchtelingen moeten ondersteunen, die zonder geschikte opleiding en kwalificaties voor onze arbeidsmarkt eenvoudigweg onbruikbaar zijn.</p>
      <p sl="de">Het zou bovendien bijzonder oneerlijk zijn ten opzichte van landen als Tunesië en Libië, die zich nu pas van dictatoriale regimes bevrijden en de weg naar de democratie hebben ingeslagen en die alle kracht nodig hebben om hun eigen land weer op te bouwen. Deze mensen moeten hun eigen land ontwikkelen.</p>
      <p sl="de">Tunesië is sinds het einde van het Ben Ali-regime een vrij land. Deze situatie moet hier in de EU eveneens in overweging worden genomen bij de discussie over de vraag hoe de massale toestroom van mensen uit Noord-Afrika het hoofd kan worden geboden. Alle economische vluchtelingen moeten mijns inziens derhalve al worden teruggestuurd alvorens zij Europa bereiken. Zij moeten niet eens de mogelijkheid krijgen om op Lampedusa aan te komen en het EU-agentschap Frontex moet van ons passende bevoegdheden krijgen om dit te bewerkstelligen.</p>
    </intervention>
    <intervention id="1-179-000" speaker_id="96818" name="Salvatore Iacolino" is_mep="True" mode="spoken">
      <p sl="it">Mevrouw de Voorzitter, commissaris, dames en heren, we hebben geluisterd naar een reeks bemoedigende maatregelen en initiatieven, die overigens de richting ingaan van de verzoeken die onze delegatieleider de vorige week bij de ontmoeting met Commissievoorzitter Barroso namens de Italiaanse delegatie naar voren heeft gebracht. Wij hebben toen om meer solidariteit en middelen gevraagd en om concretere en efficiëntere maatregelen voor Lampedusa, Malta en alle andere lidstaten die zijn blootgesteld aan een buitengewone migratiedruk waaraan alleen met Europees bestuur het hoofd kan worden geboden.</p>
      <p sl="it">Uw bemoedigende uitspraken sporen natuurlijk met onze mening inzake de toepassing van artikel 5 van Richtlijn 2001/55/EG. Wij vertrouwen erop dat ook de Raad binnen een zeer redelijke termijn hierover een standpunt kan bepalen. Een coherenter nabuurschapsbeleid dat resultaatgericht is en de grensregio’s centraal stelt, is noodzakelijk. Die regio’s moeten geld kunnen uitgeven om ervoor te zorgen dat de kansen op een baan en ontplooiing voor hun jongeren in die regio’s zelf realiteit kunnen worden. Ook moet er een beter en adequater operationeel plan voor Frontex komen, dat met zijn gemeenschappelijke patrouilles in deze buitengewone fase overigens zijn nut al heeft getoond. Wij zijn van mening dat in de rubriek voor immigratiekredieten ruimte bestaat voor het nemen van maatregelen in verband met het buitengewone karakter van de huidige omstandigheden, die we onderhand allemaal heel goed kennen.</p>
      <p sl="it">Commissaris Malmström, we hebben het niet gehad over compenserende maatregelen. Commissaris Hahn is afwezig, maar zijn aanwezigheid zou misschien nuttig geweest zijn. Een herziening van de structuurfondsen lijkt me nodig. Er moet beleid komen dat rekening houdt met de buitengewone omstandigheden en de negatieve effecten voor de visserij en het toerisme op Sicilië. Ik denk dat Lampedusa en de regio Sicilië vanwege die verminderde aantrekkingskracht op enigerlei wijze gecompenseerd moeten worden.</p>
      <p sl="it">Er zijn 150 000 Egyptenaren teruggekeerd naar Libië maar daarmee is dit migratieprobleem nog niet ten einde. Daarom dienen we door middel van een krachtig en vastberaden Europees beleid zeer concrete maatregelen te nemen. Wij vertrouwen erop dat u en voorzitter Barroso een strategie kunnen ontwikkelen op basis van een alomvattend migratieplan. We kunnen niet langer wachten en we vertrouwen erop dat Europa voor het eind van deze maand een migratieplan heeft opgesteld in het belang van die langverwachte solidariteit die we eindelijk in de praktijk willen zien gebracht.</p>
    </intervention>
    <intervention id="1-180-000" speaker_id="23938" name="John Attard-Montalto" is_mep="True" mode="spoken">
      <p sl="en">Mevrouw de Voorzitter, in de eerste plaats hoor ik enkele – maar niet alle – collega’s die aan dit debat deelnemen, over migratie praten als iets wat niet reeds plaatsvindt maar nog gaat plaatsvinden.</p>
      <p sl="en">Terwijl wij hier in dit Parlement spreken, vindt er echter een menselijke tragedie plaats. In veel gevallen bespreken we of we het al dan niet met elkaar eens zijn, maar over één ding moeten we het eens zijn en dat is dat deze tragedie, die zich voor onze deur afspeelt – een paar honderd kilometer van de zuidgrens van de Europese Unie vandaan – nu plaatsvindt en alleen maar groter wordt. Toch blijven wij debatteren, terwijl we nota bene een instrument hebben – Richtlijn 2001/55/EG van de Raad – dat na een aanbeveling van de Commissie door de Raad in werking kan worden gesteld.</p>
      <p sl="en">Hoe meten we achteraf of de toestroom hoog, niet hoog of hoog genoeg is? De Europese Unie moet beslissen of zij wil ageren of reageren. We reageren op kwesties die reeds zijn voorgevallen. Laten we niet achter de feiten aanlopen, maar vandaag handelen.</p>
    </intervention>
    <intervention id="1-181-000" speaker_id="4529" name="Sarah Ludford" is_mep="True" mode="spoken">
      <p sl="en">Mevrouw de Voorzitter, efficiënte beheersing, samenhang, solidariteit, verantwoordelijkheid: dat zouden de fundamenten van een gemeenschappelijk immigratiebeleid van de EU zijn. Als je dat tegenover de feitelijke staat van de dienst van de EU van de afgelopen tien jaar afzet, dan verdient zij ongeveer een drie op een schaal van tien punten. Dat is niet de schuld van de Commissie, die een hele stroom beleid en wetsvoorstellen heeft geproduceerd, maar vooral van de lidstaten. Het wordt tijd om die reactieve, chaotische instelling te laten varen en een proactieve, goed georganiseerde houding aan te nemen. Misschien kunnen we iets leren van een land zoals Canada en met name van zijn beleid inzake legale migratie.</p>
      <p sl="en">Mijn eigen land, het Verenigd Koninkrijk, is tegen het idee van een gemeenschappelijk beleid. Dat is spijtig, maar als zo veel mensen op plekken als Lampedusa bij navraag zeggen dat ze snel noordwaarts willen trekken en dan met name naar het Verenigd Koninkrijk, dan helpt dat niet echt om mijn land, dat met veel immigratie te maken heeft gehad, over te halen om de grenscontroles op te heffen.</p>
      <p sl="en">Ik geloof in solidariteit. Ik vind dat de richtlijn tijdelijke bescherming nu moet worden uitgevoerd. Maar alle lidstaten – zowel in het Noorden als in het Zuiden – moeten samen de verantwoordelijkheid dragen voor een goede implementatie van de EU-wetgeving inzake de opvang van migranten en de afhandeling van claims op financiële en andere hulp, alsmede inzake integratie en de handhaving van arbeidswetten. Solidariteit en verantwoordelijkheid moeten tweerichtingsverkeer zijn.</p>
    </intervention>
    <intervention id="1-182-000" speaker_id="4385" name="Hélène Flautre" is_mep="True" mode="spoken">
      <p sl="fr">Mevrouw de Voorzitter, volgens mij kunnen we niet blij zijn met de revolutie in Tunesië en tegelijkertijd verlangen dat dit land het grensbewakingsbeleid hanteert zoals in de tijd van de dictatuur van Ben Ali. Ik vind dat we moeten stoppen met het onder druk zetten van de Tunesische regering, die heeft wel iets anders aan haar hoofd: haar eigen vluchtelingen – zoals eerder al gezegd is – en het sturen van haar democratische overgangsproces.</p>
      <p sl="fr">Deze situatie is uitzonderlijk en nieuw en dat zou het voor ons misschien mogelijk moeten maken om met aangepaste oplossingen te komen waaruit tegelijkertijd solidariteit blijkt. Barones Ludford heeft gelijk, dat is waar het ons het meest aan ontbreekt in de Europese Unie. Ik vind dat de Europese Commissie, en het Parlement, allereerst een moratorium moeten afkondigen op de terugzending van Tunesiërs, want dat is echt ongepast en misplaatst. Verder zouden we ook de Tunesiërs die al in Frankrijk en Italië zijn aangekomen bij wijze van uitzondering moeten toestaan om daar te verblijven, moet aan de mensen die bescherming zoeken toegang verleend worden tot het Europese grondgebied en moeten wij afzien van maatregelen of overeenkomsten die deze bescherming kunnen belemmeren, moeten de bepalingen – zoals als gezegd is – van de richtlijn uit 2001 worden toegepast voor iedereen die daarbij gebaat is, en moeten, in het kader van de hervestiging, alle vluchtelingen opgevangen worden die zich op de grens tussen Tunesië en Libië bevinden.</p>
      <p sl="fr">Tot slot denk ik dat we niet moeten vergeten dat we met deze uiterst democratische toekomstige landen samenwerkingsverbanden moeten aanknopen, zodat Tunesiërs hier legaal kunnen komen werken, opleidingen kunnen volgen en zich vrij kunnen bewegen, om goede mobiliteitskanalen tot stand te brengen tussen de beide oevers van de Middellandse Zee.</p>
      <a text="(Applaus)"/>
    </intervention>
    <intervention id="1-183-000" speaker_id="28407" name="Willy Meyer" is_mep="True" mode="spoken">
      <p sl="es">Mevrouw de Voorzitter, ik denk dat Lampedusa symbool is geworden van het onmenselijke immigratiebeleid van de Europese Unie. Dat is niet alleen een probleem van nu: het is een structureel probleem.</p>
      <p sl="es">Ik herinner me 14 februari 2009, in de vorige zittingsperiode. Ik ging naar Lampedusa met een delegatie van mijn parlementaire fractie. We reisden af naar de hel, het was werkelijk de hel! Dat migratiebeleid was niet gebaseerd op de erkenning van het feit dat emigratie een recht is en niet een misdrijf, en het deed niets voor het waarborgen van het heilige beginsel van het recht om asiel aan te vragen.</p>
      <p sl="es">In Lampedusa werd er in 2009 niets gedaan om de mensen te identificeren of om hun verzoek om asiel in behandeling te nemen totdat de mensen deden wat ze moesten doen: in opstand komen, een oproer organiseren, want ze leefden daar als beesten.</p>
      <p sl="es">Tussen 2009 en 2011 is er niets veranderd. Nu ja, er is wel iets veranderd, en dat is dat Berlusconi een overeenkomst heeft gesloten met Khadafi ondanks het feit dat Khadafi het internationale recht niet naleefde en de UNHCR het land uitzette, terwijl hij wist dat er 9 000 vluchtelingen waren in Libië; datzelfde Libië dat nu gebombardeerd wordt na een humanitaire oproep.</p>
      <p sl="es">Het is deze schijnheiligheid die moet worden veranderd. Dat is wat grondig moet veranderen in de Europese Unie.</p>
    </intervention>
    <intervention id="1-184-000" speaker_id="28497" name="Gerard Batten" is_mep="True" mode="spoken">
      <p sl="en">Mevrouw de Voorzitter, de Raad keurt met zijn besluit de resolutie van de VN-Veiligheidsraad goed. Ik citeer: “Het nemen van alle benodigde maatregelen om de burgers en door burgers bewoonde gebieden in Libië die met een aanval worden bedreigd, te beschermen en tegelijkertijd het uitsluiten van een buitenlandse bezettingsmacht in elke vorm op welk deel van het Libische grondgebied dan ook.”</p>
      <p sl="en">Die ene zin bevat twee totaal tegengestelde ideeën. Hoe bescherm je burgers tegen een aanval zonder daartoe een stuk grondgebied te bezetten? Hoe kunnen landen met een lange, illustere militaire geschiedenis, zoals Groot-Brittannië en Frankrijk, dergelijk onzinbeleid goedkeuren? Het antwoord daarop is simpel: dat zijn ze vanwege het gemeenschappelijk buitenlands en veiligheidsbeleid van de Europese Unie als gevolg van het Verdrag van Lissabon verplicht. Ze hebben hun buitenlands beleid niet meer in eigen hand.</p>
      <p sl="en">De Raad zegt in zijn besluit verder dat de verantwoordelijkheid van het militair beleid van de Unie bij de hoge vertegenwoordiger voor het buitenlands en veiligheidsbeleid ligt. Dus barones Catherine Ashton mag haar eerste oorlog voeren en haar naam bij het rijtje grootheden uit de militaire geschiedenis, zoals Rommel, Montgomery en Eisenhower, voegen. Ik wens haar veel sterkte, maar de kans is groter dat dit idiote beleid leidt tot een ramp voor alle betrokkenen.</p>
      <p sl="en">De prioriteiten van het Westen en de Europese landen in het bijzonder zouden moeten bestaan in het op alle mogelijke diplomatieke manieren aanmoedigen van gematigde regimes in Noord-Afrika en het beschermen van onze eigen grenzen tegen verdere massale migratiestromen. Dat is wellicht niet het politiek correcte antwoord, maar als zij daar zelf over zouden mogen beslissen, zou dat wel het realistische antwoord van verstandige landen zijn.</p>
    </intervention>
    <intervention id="1-185-000" speaker_id="96946" name="Daniël van der Stoep" is_mep="True" mode="spoken">
      <p sl="nl">Voorzitter, afgelopen vrijdag zijn honderden zogenaamde asielzoekers uit het voormalige Barbarije uitgebroken uit opvangkampen op het Italiaanse vasteland. Deze immigranten waren daarheen overgebracht van het overvolle Lampedusa. Voorzitter, dit is de keiharde werkelijkheid: duizenden kansloze immigranten uit Barbarije maken misbruik van de instabiliteit in hun regio om een beter leven te zoeken in het rijke Europa.</p>
      <p sl="nl">Immigranten die op tv werden geïnterviewd, gaven keurig aan naar welke steden zij het liefst wilden gaan - Amsterdam, Rome, het maakte hen niet zoveel uit - of nog erger, klaagden over het gebrek aan sigaretten en drank geleverd door de Italiaanse autoriteiten. Voorzitter, je zou bijna vergeten dat mensen bewust kiezen voor illegaliteit en het doelbewust misbruik maken van sociale voorzieningen in Europa. Deze zogenaamde asielzoekers, die ik liever profiteurs zou willen noemen, moeten worden opgevangen in de regio. De opvang is de verantwoordelijkheid van de Afrikaanse Unie, de Arabische Liga of de verschrikkelijke Organisatie van de Islamitische Conferentie.</p>
      <p sl="nl">De Europese Unie is niet verantwoordelijk voor deze gelukszoekers. En als zij dan tóch komen, laten wij de asielprocedures van de zogenaamde vluchtelingen enorm versnellen en hen zo snel mogelijk terugsturen naar landen in en om Barbarije. Laat die landen verantwoordelijkheid nemen, niet wij en niet nu.</p>
      <a text="(De spreker stemt ermee in een &quot;blauwe kaart&quot;-vraag te beantwoorden (artikel 149, lid 8, van het Reglement)"/>
    </intervention>
    <intervention id="1-186-000" speaker_id="96917" name="Silvia Costa" is_mep="True" mode="spoken">
      <p sl="it">Mevrouw de Voorzitter, dames en heren, ik vraag het lid dat net het woord heeft gevoerd of hij het echt gepast acht termen als ‘profiteurs’ en ‘gelukzoekers’ te gebruiken voor mensen die wegvluchten uit gebieden als Noord-Afrika, waar zeer grote politieke problemen bestaan die hier door alle fracties zijn benadrukt.</p>
      <p sl="it">Ik vind dit een zeer kwalijke bewering en ik vraag de Voorzitter er nota van te nemen en te laten weten of het toelaatbaar is dat in een dergelijk delicaat debat waarin het leed van mensen wordt besproken, gesteld wordt dat die mensen eigenlijk geen recht op eten hebben. Het betrokken lid had het namelijk over personen die “zelfs om eten vragen en een stelletje profiteurs zijn”.</p>
      <p sl="it">Ik vind het zeer ernstig dat die beweringen tijdens deze vergadering zijn gedaan. Ik hoop dat de Europese burgers deze zeer harde woorden kunnen nalezen. Met die uitspraken geeft het betrokken lid zichzelf een brevet van absoluut politiek onvermogen.</p>
    </intervention>
    <intervention id="1-187-000" speaker_id="96946" name="Daniël van der Stoep" is_mep="True" mode="spoken">
      <p sl="nl">Het klopt, ik gebruik harde woorden, maar die woorden zijn heel erg duidelijk. Wij krijgen nu in de Europese Unie te maken met een enorme instroom van vluchtelingen en de meerderheid aan de linkerkant zegt dan dat het zielige mensen zijn die allemaal hun land ontvluchten. Prima, maar waarom moeten zij allemaal naar Europa komen? Volgens mij is het moeilijker om in een boot naar Europa te gaan dan naar Marokko of naar Saoedi-Arabië te gaan. Natuurlijk komen zij hierheen, omdat hier de sociale voorzieningen zijn en zij hier geld krijgen van de overheid. En u allen laat dit allemaal toe!</p>
      <p sl="nl">Wij moeten hier hard tegen optreden en wij moeten ervoor zorgen dat wij als leden van het Europees Parlement opkomen voor de burgers van de Europese Unie. Als u op deze manier door blijft denken, dan kunnen wij wel naar beneden gaan. Dan gaan wij onder de Sahara kijken. Uiteindelijk komt iedereen hierheen. Dat is niet te betalen. Dat is uw wereld, dat is niet mijn wereld. Ik wens u daar veel succes mee, maar het is niet wat de burgers willen en zeker niet in Nederland.</p>
    </intervention>
    <intervention id="1-188-000" speaker_id="28120" name="Simon Busuttil" is_mep="True" mode="spoken">
      <p sl="en">Mevrouw de Voorzitter, een paar dagen geleden hebben de EU-leiders aangekondigd dat ze klaar staan om concrete solidariteit met die lidstaten te betuigen die onder de grootste migratiedruk staan. Het moment daarvoor is nu aangebroken, want de massale verplaatsing heeft nu de Europese Unie bereikt. We roepen de Europese Raad nu op om zich aan zijn belofte te houden. Concrete solidariteit zou moeten inhouden dat alle lidstaten verantwoordelijkheid dragen voor de ontheemden die vanuit Libië naar Europa vluchten.</p>
      <p sl="en">We hebben daar al een instrument voor; we hoeven het alleen maar in te zetten. Het is het solidariteitsmechanisme waarin Richtlijn 2001/55/EG voorziet en dat twee dingen doet. Ten eerste biedt het tijdelijke bescherming aan alle ontheemde personen die de EU bereiken. Ten tweede legt het de verantwoordelijkheid voor hun opvang bij alle lidstaten en niet alleen bij het land waarin ze toevallig aankomen. Het mechanisme wordt in werking gesteld door een besluit van de Raad waarin de Raad de massale toestroom vaststelt. Dat besluit moet echter volgen op een voorstel van de Commissie – van u, mevrouw de commissaris.</p>
      <p sl="en">Het lijdt geen twijfel dat er een massale uittocht uit Libië plaatsvindt. Ruim 400 000 mensen zijn vanuit Libië naar voornamelijk Tunesië en Egypte, maar nu ook naar EU-landen, gevlucht. Afgelopen week zijn er ruim 800 mensen, hoofdzakelijk uit Somalië en Eritrea, binnen 24 uur op Malta aangekomen. Verhoudingsgewijs kun je dat vergelijken met 120 000 nieuwkomers in Frankrijk op één dag. Dat kun je toch wel een massale toestroom noemen. We moeten dus niet naar de absolute maar naar de relatieve cijfers en hun relatieve gevolgen voor het land van aankomst kijken.</p>
      <p sl="en">Ik verzoek u dringend, mevrouw de commissaris, om politiek leiderschap te tonen en dit voorstel in te dienen. Ik verzoek ook de Raad om zich aan zijn belofte te houden en concrete solidariteit te tonen.</p>
    </intervention>
    <intervention id="1-189-000" speaker_id="4519" name="Claude Moraes" is_mep="True" mode="spoken">
      <p sl="en">Mevrouw de Voorzitter, de Raad weigert al sinds 1999 om een asielbeleid en een daadwerkelijke, formele lastenverdeling te ontwikkelen. Ik spreek ook namens David Sassoli en mijn Italiaanse collega’s als ik zeg dat wat we nu in Italië zien een noodsituatie is waarvoor de wetgeving geen werkelijke oplossing biedt. Er had inmiddels een oplossing gevonden moeten zijn. Ontvangstprocedures en kwalificaties, die de kern vormen van het asielpakket dat we vandaag bespreken, hadden allang ingevoerd moeten zijn. Dan hadden we nu een concept voor hervestiging en lastenverdeling gehad, maar dat hebben we niet.</p>
      <p sl="en">Daarom zeg ik namens mijn fractie dat we in deze noodsituatie hulp moeten bieden. We verzoeken in het bijzonder de Raad – maar ook u, commissaris – om politiek leiderschap te tonen en Richtlijn 2001/55/EG van de Raad toe te passen. Daardoor ontstaat een hervestigingssituatie die de last in elk geval enigszins verlicht.</p>
      <p sl="en">Zoals enkelen reeds hebben opmerkt, is dat niet het enige wat we moeten doen. We mogen evenmin onze plichten met betrekking tot asiel en het internationale recht verzaken. Die plichten zijn nu op veel kwetsbare, lijdende mensen van toepassing. De oorzaken van de aanzwengelende factoren voor het aanvragen van asiel zijn diepgeworteld en ernstig – het zijn armoede en instabiliteit. Maar momenteel kampen we met een situatie die de landen in het Zuiden treft en moeten we Richtlijn 2001/55/EG van de Raad uitvoeren.</p>
    </intervention>
    <intervention id="1-190-000" speaker_id="96852" name="Cornelia Ernst" is_mep="True" mode="spoken">
      <p sl="de">Mevrouw de Voorzitter, ik wil drie punten aankaarten. Ten eerste moeten wij duidelijk maken dat wij vluchtelingen uit Noord-Afrika, met name uit Tunesië, daadwerkelijk hulp kunnen bieden en dat wij dat ook willen. Om die reden juich ik het ook toe dat de Commissie Richtlijn 2001/55/EG wil activeren om tijdelijk bescherming te bieden, en tegelijkertijd roep ik alle lidstaten op om hier daadwerkelijk gebruik van te maken, niet alleen Italië, maar ook Frankrijk en Duitsland - met name de landen die inderdaad in staat zijn om investeringen te doen.</p>
      <p sl="de">Ten tweede verwachten wij een duidelijke verklaring van de Commissie dat overeenkomsten met dictators als Ben Ali en Khadafi betreffende de preventie van migratie - zo zou ik ze willen omschrijven - niet geldig zijn. Echte partnerschappen met derde landen, zoals mevrouw Malmström opmerkte, zijn toch niet vergelijkbaar met het idee van Italië om de bereidheid tot het terugnemen van vluchtelingen met 150 miljoen euro te kopen. In plaats van solidariteit te tonen ten aanzien van het weren van vluchtelingen, zouden we praktische solidariteit met Noord-Afrikaanse landen als Tunesië moeten laten zien, waar 150 000 mensen zijn gevlucht.</p>
      <p sl="de">Ten derde moeten wij begrijpen hoe instabiel de basis is waarop de EU-instrumenten voor het weren van vluchtelingen zijn gestoeld. Frontex en Dublin II - daar moeten we nog eens over nadenken. Wij hebben een liberale asiel- en migratiewetgeving in Europa nodig, evenals een ander ontwikkelingsbeleid dat daadwerkelijk duurzaam is.</p>
    </intervention>
    <intervention id="1-191-000" speaker_id="101580" name="Constance Le Grip" is_mep="True" mode="spoken">
      <p sl="fr">Mevrouw de Voorzitter, in deze fase van ons debat kan ik niet anders dan een aantal van de dingen die al gezegd zijn, te herhalen of te benadrukken. In navolging van mijn collega’s wil ik er echter bij zeggen dat de problemen waar we nu mee te maken hebben, waar de hele Europese Unie nu mee te maken heeft, niet door een lidstaat alleen kunnen worden opgelost.</p>
      <p sl="fr">Geen enkele lidstaat zou helemaal alleen het hoofd behoeven te bieden aan de uitdagingen waarmee hij zich geconfronteerd ziet en waarmee, naar mijn idee, de hele Europese Unie zich geconfronteerd ziet. Ik doe dus echt een beroep op het vermogen van de Europese Unie om zich te organiseren en om gezamenlijk en op solidaire wijze actie te ondernemen. Ik denk dat het nu de hoogste tijd is om de basis te leggen voor een goed Europees asiel- en immigratiebeleid.</p>
      <p sl="fr">Ruim een jaar geleden is er een Europees asiel- en immigratiepact aangenomen. Ik denk dat het nu tijd is om dit pact op zeer concrete wijze toe te passen.</p>
      <p sl="fr">We hebben allemaal gehoord wat de commissaris heeft gezegd; we hebben een aantal van de aanbevelingen gehoord die zij deed. Ik wil daarop terugkomen en een aantal van haar voorstellen met klem steunen. Ja, we moeten koste wat het kost de middelen van Frontex versterken. We moeten zijn menselijke, materiële en financiële middelen versterken. We moeten ervoor zorgen dat Frontex de operatie Hermes en de operatie Poseidon beter kan ondersteunen.</p>
      <p sl="fr">Ja, we hebben extra financiële middelen nodig voor de lidstaten die zich in de eerste plaats geconfronteerd zien met, ik zou zeggen, de toegenomen migratiestromen van nu. Daarmee zal onze solidariteit financieel tot uiting komen.</p>
      <p sl="fr">Ja, er moeten nauwere samenwerkingsverbanden worden aangeknoopt met de staten in het zuiden van het Middellandse-Zeegebied; we moeten ze natuurlijk begeleiden en helpen, en daartoe instrumenten vinden. De commissaris noemde – ik geloof dat ze naar Tunesië is gegaan om erover te spreken – de mobiliteitspartnerschappen. Ja, we moeten deze instrumenten versterken op een verantwoordelijke manier, op een solidaire manier, maar ook op een echt concrete manier.</p>
    </intervention>
    <intervention id="1-192-000" speaker_id="96864" name="David-Maria Sassoli" is_mep="True" mode="spoken">
      <p sl="it">Mevrouw de Voorzitter, commissaris, dames en heren, u zult wel begrepen hebben, commissaris, dat u in deze vergaderzaal op veel solidariteit kunt rekenen. Solidariteit volstaat echter niet. Voor het verwezenlijken van een krachtig Europees immigratiebeleid zullen we samen moeten doen wat anderen niet kunnen, namelijk de consensus van de regeringen zien te bereiken.</p>
      <p sl="it">Neem uw voorstellen mee naar de Raad en leg ze daar op tafel. Wij zullen u steunen en u zult onderhand wel begrepen hebben dat, behoudens een enkel xenofoob geluid, u op veel respect en solidariteit kunt rekenen in dit Parlement. Morgen zal het Parlement die solidariteit bekrachtigen en ‘nee’ zeggen tegen refoulement en ‘ja’ tegen het toepassen van Richtlijn 2001/55/EG en van artikel 25 van die richtlijn.</p>
      <p sl="it">Wij zullen morgen in het Parlement ons steentje bijdragen, maar ook de anderen dienen hun bijdrage te leveren. De regeringen dienen veel minder egoïstisch te zijn en wij dienen de solidariteit te bevorderen die nodig is om een Europees beleid te kunnen uitvoeren. Uw werkzaamheden staan natuurlijk centraal bij deze inspanningen want zonder de regeringen zal Europa zwakker zijn.</p>
    </intervention>
    <intervention id="1-193-000" speaker_id="1892" name="Carlos Coelho" is_mep="True" mode="spoken">
      <p sl="pt">Mevrouw de Voorzitter, commissaris Malmström, dames en heren, iedereen heeft al gezegd dat we qua omvang en complexiteit geconfronteerd worden met groeiende migratiestromen. Naast de chronische conflicten in Afghanistan, Somalië en de Democratische Republiek Congo is er nu sprake van een alarmerende toename van nieuwe situaties, zoals in Egypte, Tunesië en Libië. Dat heeft geleid tot een dramatische verslechtering van de toestand.</p>
      <p sl="pt">De lidstaten die om geografische redenen het zwaarst worden getroffen door deze migratiedruk, hebben ook hun reactiecapaciteit aanzienlijk zien teruglopen. De chaotische situatie op Lampedusa, waar verschillende sprekers al naar verwezen hebben, is een voorbeeld van een situatie waarin het aantal vluchtelingen het inwoneraantal overtreft. Daarom is het urgent de lidstaten die het hardst zijn getroffen, de nodige bijstand te verlenen door financiële en technische middelen en menskracht ter beschikking te stellen. Op die manier kan er gezorgd worden voor een doeltreffend antwoord op de massale migratiestromen en hebben we de garantie dat we op humane wijze kunnen reageren op de migratiedruk waar we mee te kampen hebben.</p>
      <p sl="pt">Ik sluit me dan ook aan bij het verzoek van mijn collega’s om het solidariteitsmechanisme van de Europese Unie met onmiddellijke ingang te activeren. Het is eveneens belangrijk de bestaande infrastructuur en instanties als Frontex en het Europees Ondersteuningsbureau voor asielzaken volledig te gebruiken en, waarschijnlijk ook, de operatie Hermes opnieuw te evalueren en aan te passen. Ik ben het ook eens met het standpunt van de heer Tavares over de hervestiging van vluchtelingen. Het is belangrijk dat de Raad die bij dit debat afwezig is, niet langer weigert maatregelen te nemen onder het mom van juridische voorwendsels en zijn capaciteit toont om het dossier over de hervestiging van vluchtelingen met succes af te ronden. Tot slot, commissaris, geloof ik dat er behoefte bestaat aan meer solidariteit tussen de lidstaten van de Unie, betere coördinatie van de inspanningen en het delen van verantwoordelijkheden en lasten.</p>
    </intervention>
    <intervention id="1-194-000" speaker_id="96886" name="Rosario Crocetta" is_mep="True" mode="spoken">
      <p sl="it">Mevrouw de Voorzitter, commissaris, dames en heren, het is triest te moeten vaststellen dat het Westen soms zeer solidair kan zijn als het erom gaat bombardementen uit te voeren, bedrijven naar derdewereldlanden te sturen en olie te halen, terwijl die solidariteit slechts moeizaam tot stand komt als er steun moet worden verleend en een immigratiebeleid gevoerd. Ook het debat van vanavond gaat hierover.</p>
      <p sl="it">Vorige week maandag ben ik op Lampedusa geweest. Ik heb daar 4 à 5 000 mensen opeengehoopt gezien die onder de blote hemel sliepen en aan regen en zon waren blootgesteld, hun behoeften op dezelfde plek moesten doen waar ze aten en geen droge kleren kregen voor de natte die ze tijdens de overtocht aanhadden (er is gezegd dat de migranten merkkleding droegen maar dat was dan wel vervalste merkkleding). Onder hen waren ook 4 500 minderjarigen, kinderen van 12-13 jaar, die daar verbleven onder dezelfde onbehaaglijke omstandigheden die ook door de inwoners van Lampedusa werden gedeeld.</p>
      <p sl="it">Tunesië heeft op dit moment 150 000 migranten uit Libië opgevangen en toont daarmee solidair te zijn. Het is een arm land dat blijk geeft van solidariteit, terwijl het rijke Europa er niet in slaagt 5 000 migranten op te vangen. Europa dient echter solidariteit te tonen jegens deze prachtige jongeren die vanuit Sidi Bouzid de ‘jasmijnrevolutie’ hebben gestart die nu Noord-Afrika en de wereld verandert.</p>
    </intervention>
    <intervention id="1-195-000" speaker_id="97197" name="Alfredo Pallone" is_mep="True" mode="spoken">
      <p sl="it">Mevrouw de Voorzitter, commissaris, dames en heren, uw verklaring strookt met wat wij wilden horen. Ik wil dit debat echter niet ideologiseren, wat echter soms zowel door links als rechts wordt gedaan. Als we het hebben over een humanitaire noodsituatie is dat volgens mij een uiterst ernstige zaak.</p>
      <p sl="it">Ik stel mezelf en ook mijn collega’s de volgende vraag: “Kunnen we van een humanitaire noodsituatie spreken en het daar dan bij laten of moeten we soms twee kwesties aan de orde stellen: ten eerste de noodsituatie en wat er nu direct moet gebeuren en ten tweede de strategie?”</p>
      <p sl="it">Het probleem van Afrika en het Midden-Oosten is ook een probleem van Europa en we moeten ons dan ook de vraag stellen of ontwikkeling zonder democratie mogelijk is. Laten we niet vergeten dat de opstanden in deze landen in het Midden-Oosten en het Middellandse-Zeegebied niet ideologisch geïnspireerd waren maar gingen om brood en overleven en het streven naar democratie.</p>
      <p sl="it">In die context kunnen we niet om een aantal vragen heen. Het is prima, commissaris, het probleem van Richtlijn 2001/55/EG en de taken van Frontex aan te pakken, maar Europa moet zich afvragen wat het met betrekking tot het Middellandse-Zeegebied en heel Afrika wil doen.</p>
      <p sl="it">Vele collega’s hebben het gehad over Libië en andere landen. Mijn gedachten gaan uit naar Darfoer en enkele andere situaties waar dagelijks sprake is van genocide in Afrika. Ik wil toch één afwijkende noot laten horen: het is niet waar dat Europa zich schuldig heeft gemaakt aan plunderingen. Weliswaar dragen ook een aantal Europese landen een deel van de verantwoordelijkheid, maar in Afrika beïnvloeden een aantal vormen van kapitalisme elkaar die niet zoals ons model gebaseerd zijn op de sociale markteconomie maar op de staatseconomie en het staatskapitalisme. Het beste voorbeeld is natuurlijk China, dat staatsschulden opkoopt en hele volkeren uitbuit. Wij slagen er niet in presidenten af te zetten die zich schuldig maken aan crimineel gedrag. Zelfs de VN kunnen dit niet.</p>
      <p sl="it">Ik vind dat we de ideologische discussies achter ons moeten laten en ons op dit acute probleem moeten concentreren. Dat betekent dat we nu al deze mensen moeten opvangen. Vervolgens kunnen we er echter niet omheen de strategie van Europa ten opzichte van heel Afrika te bespreken.</p>
    </intervention>
    <intervention id="1-196-000" speaker_id="96952" name="Sylvie Guillaume" is_mep="True" mode="spoken">
      <p sl="fr">Mevrouw de Voorzitter, we zijn aan het einde van de toespraken gekomen en ik zal me op twee punten richten in de vorm van vragen. Allereerst is de humanitaire chaos die zich afspeelt in het Middellandse-Zeegebied het logische gevolg van de tekortkomingen, of eigenlijk de afwezigheid van een gemeenschappelijk emigratiebeleid binnen de Europese Unie. En genoegen nemen met het tegenhouden van de migratiestromen naar Europa is een illusie die er vandaag toe geleid heeft dat de derde landen en de lidstaten in het Zuiden van Europa de gevolgen alleen onder ogen moeten zien. Het Italiaanse antwoord in de vorm van collectieve uitzettingen is niet aanvaardbaar, evenmin als het Franse standpunt met betrekking tot het sluiten van de grenzen; het lost niets op en de echte uitdagingen worden alleen maar uit de weg gegaan.</p>
      <p sl="fr">Mijn eerste vraag luidt als volgt: mogen wij rekenen op een drastische ingreep en daarmee de uitwerking van een evenwichtig Europees migratiebeleid?</p>
      <p sl="fr">Mijn tweede vraag gaat ook over de Europese solidariteit; ik zie die niet als een slogan, maar als een urgente en absolute noodzaak. Ook ik wil erop aandringen dat de Raad zo spoedig mogelijk actie onderneemt en het solidariteitsmechanisme in gang zet dat wordt voorzien in de richtlijn betreffende de tijdelijke bescherming in geval van massale toestroom, maar ook dat de lidstaten gehoor geven aan de oproep van de UNHCR voor de toepassing van het noodmechanisme voor hervestiging.</p>
      <p sl="fr">Mijn tweede vraag is dus: mogen wij rekenen op concrete actie tijdens de bijeenkomst van de Raad Justitie en Binnenlandse Zaken op 11 en 12 april aanstaande?</p>
    </intervention>
    <intervention id="1-197-000" speaker_id="96838" name="Cristian Dan Preda" is_mep="True" mode="spoken">
      <p sl="ro">Mevrouw de Voorzitter, het debat van vandaag over het verslag-Provera is naar mijn mening welkom vanuit het perspectief van de recente gebeurtenissen in het Middellandse-Zeegebied en Noord-Afrika. Ik wil allereerst onderstrepen dat er een Europese aanpak nodig is van de migratiestromen vanwege de revolutiegolf in de Arabische wereld, in de geest van solidariteit die artikel 80 van het Verdrag van Lissabon ons oplegt.</p>
      <p sl="ro">Daarnaast wil ik collega Provera gelukwensen met zijn verslag dat de nadruk legt op de behoefte om op samenhangende wijze rekening te houden met de diepere oorzaken van de instabiliteit, die ten grondslag ligt aan de migratiestromen. De actualiteit is vol van gebeurtenissen die ons laten zien hoe urgent het is om maatregelen te nemen. Na het postelectorale conflict in Ivoorkust hebben bijvoorbeeld honderdduizenden Ivorianen hun toevlucht gezocht in de buurlanden, alleen al 94 000 van hen in Liberia, een land dat op zijn beurt door instabiliteit wordt bedreigd.</p>
      <p sl="ro">Om uit deze spiraal van instabiliteit en migratie te raken moeten we denk ik allereerst de nadruk leggen op preventie. Ik denk hier in de eerste plaats aan conflictpreventie. We moeten daarnaast de democratie en de mensenrechten bevorderen, en ook een duurzame verbetering van de economische situatie.</p>
      <p sl="ro">Bovendien moeten we mijns inziens beter gebruik maken van de tot onze beschikking staande instrumenten in het kader van een wereldwijde aanpak van migratie, om synergieën tussen migratie en ontwikkeling aan te moedigen. Het probleem van migratie moet een systematisch onderdeel vormen van de dialoog met de partners van Europa. Ook moeten de inspanningen ter ondersteuning van ontwikkelingsprojecten in de transit- en oorsprongslanden worden geïntensiveerd, waardoor de levensomstandigheden en de verwerkingscapaciteit van migratiestromen worden verbeterd.</p>
    </intervention>
    <intervention id="1-198-000" speaker_id="988" name="Carlo Casini" is_mep="True" mode="spoken">
      <p sl="it">Mevrouw de Voorzitter, commissaris, dames en heren, de toestand in Noord-Afrika is in alle opzichten onzeker. We weten niet wat op korte termijn de uitkomst zal zijn van de burgeroorlog in Libië en of het nieuwe politieke bestel van de Maghreb-landen en Egypte democratisch georiënteerd zal zijn of dat de voorwaarden voor democratische ontwikkeling en goede banden met Europa juist verder zullen verslechteren.</p>
      <p sl="it">Wat betreft de onophoudelijke stroom vluchtelingen die de Afrikaanse kusten verlaat richting Europese kusten, en in het bijzonder de kust van Lampedusa, is het moeilijk, ook vanaf deze plek, onderscheid te maken tussen degenen die op de vlucht zijn voor geweld en uit vrees de dood te vinden, degenen die, bijvoorbeeld, ontsnapt zijn uit de gevangenis en degenen die op zoek zijn naar een toekomst die voor hen betere dingen in het verschiet heeft dan het hongerbestaan dat ze in hun eigen land leiden.</p>
      <p sl="it">Toch zijn er een aantal zekerheden. Op de eerste plaats dient de menselijke waardigheid van iedereen te worden gerespecteerd. Op de tweede plaats heeft Europa tot taak opvang te bieden aan alle vluchtelingen. Op de derde plaats zijn de grenzen van de lidstaten van de Europese Unie Europese grenzen. Op de vierde plaats bestaat er een plicht tot solidariteit tussen alle Europese staten die deel uitmaken van de Europese Unie. Die plicht is door het Verdrag van Lissabon bevestigd, versterkt en juridisch bindend geworden. Dat geldt ook voor het immigratiebeleid en het beheer van de migratiestromen in de ruimte van vrijheid, veiligheid en rechtvaardigheid. Op de vijfde plaats zijn er al instrumenten gecreëerd om het hoofd te bieden aan noodsituaties als deze, zoals Richtlijn 2001/55/EG, Frontex en het Europese Ondersteuningsbureau voor asielzaken. Dit is een van die situaties waarin zal moeten blijken of Europa een realiteit is of niet.</p>
      <p sl="it">Commissaris, ik heb uw bijdrage ten zeerste op prijs gesteld maar ik meen dat we de daad bij het woord moeten voegen. Ik ken u goed en weet dat u die stap zult zetten. Hopelijk zal uw voorstel worden gesteund. Belangrijk is vast te stellen dat woorden niet volstaan maar dat er daden nodig zijn om Europa tot realiteit te maken. Deze gelegenheid moeten we aangrijpen om Europa verder op te bouwen.</p>
    </intervention>
    <intervention id="1-199-000" speaker_id="96900" name="Georgios Papanikolaou" is_mep="True" mode="spoken">
      <p sl="el">Mevrouw de Voorzitter, wij bevinden ons op een keerpunt. Ik zeg dit omdat wij moeten bedenken hoe wij in de toekomst verder zullen gaan, na de crisis waarmee wij nu worden geconfronteerd. De voorgaande jaren zijn wij erin geslaagd om de migratiestromen uit Noord-Afrika naar Zuid-Europa, naar Italië, Spanje, Portugal, Malta en Griekenland te beperken door bilaterale overeenkomsten die deze landen hebben gesloten met de betreffende landen in Noord-Afrika, en wij hebben inderdaad belangrijke resultaten geboekt. Daarom is er nu ook meer druk op Griekenland via Turkije, aangezien Europa en Griekenland niet in staat waren dergelijke overeenkomsten met Turkije ten uitvoer te brengen, hoewel deze bilaterale overeenkomsten bestonden.</p>
      <p sl="el">Ik vraag me nu het volgende af: wat moet er, nu er al deze commotie is, verder gebeuren met deze overeenkomsten, mevrouw de commissaris? Kunnen wij – en moeten wij – deze reeds bestaande of andere toekomstige overeenkomsten koppelen aan de financiering die wij zullen verstrekken? Het maatregelenpakket dat u heeft aangekondigd is heel goed en wij moeten deze landen helpen. Het is onze plicht om alle medemensen te helpen; dit moet echter gekoppeld worden aan de verplichting van de bewuste landen om al degenen die naar Lampedusa zijn gekomen terug te nemen evenals allen die in de toekomst naar andere Europese landen zullen komen, want hoe meer de druk toeneemt, des te meer zullen deze mensen ook naar andere landen gaan.</p>
      <p sl="el">En terwijl wij hierover debatteren en ook aan Richtlijn 2001/55/EG refereren, moeten wij misschien heroverwegen waar wij het een jaar geleden over hadden; enkele collega's noemden de spraakmakende herverdeling, waar wij zo lang op wachten. Wij wachten er nog steeds op om de repatriëring en hervestiging van vluchtelingen uit te voeren. Zeg ons alstublieft wat wij nog meer moeten doen. Maar misschien moeten wij meteen met de binnenlandse hervestiging van vluchtelingen beginnen zodat wij verlichting kunnen brengen voor de landen die met een werkelijk probleem geconfronteerd worden.</p>
      <p sl="el">En ten slotte – want ik heb niet meer tijd – moeten wij de fragmentarische aanpak van de lidstaten beperken. Sommige landen, zoals Duitsland en Frankrijk, schorten selectief de terugkeer naar Griekenland volgens Dublin II op. Het is mogelijk dat zich hetzelfde probleem vroeg of laat met Italië voordoet. De Griekse regering komt weer met een fragmentarische oplossing en kondigt een hek langs de Evros aan, maar wij hebben geen allesomvattende oplossing voor dit probleem. Dit punt is zo cruciaal, mevrouw de commissaris, dat wij daadwerkelijke solidariteit en een allesomvattende strategie nodig hebben.</p>
    </intervention>
    <intervention id="1-200-000" speaker_id="23782" name="Jacek Protasiewicz" is_mep="True" mode="spoken">
      <p sl="pl">Mevrouw de Voorzitter, commissaris, oorspronkelijk was het debat heel wat beperkter gepland, enkel rond het verslag van de heer Provera. De Conferentie van voorzitters heeft echter besloten om het uit te breiden, en nu discuteren we, met reden trouwens, over de huidige reacties op de instroom van mensen, die hoofdzakelijk vluchtelingen zijn. We mogen immers niet spreken van illegale immigranten, want het zijn vluchtelingen - uit Syrië, en in het bijzonder uit Noord-Afrika, dat momenteel in de greep is van revolutionaire beroering. Ons debat is nu ook geconcentreerd op een alomvattende beoordeling van het bestaande asielbeleid en immigratiebeleid van de Europese Unie.</p>
      <p sl="pl">Als schaduwrapporteur voor het verslag van de heer Provera namens de Fractie van de Europese Volkspartij (Christendemocraten) wil ik echter op dit document terugkomen. Ik wil wijzen op twee aspecten die ermee verband houden en die mijns inziens van cruciaal belang zijn. Ten eerste wil ik mijn tevredenheid uitdrukken dat er in het verslag sprake is van de noodzaak van grotere synergie tussen twee belangrijke pijlers van het Europese beleid, namelijk de ontwikkelingspijler en de veiligheidspijler. De les die we vandaag uit de Noord-Afrikaanse revolutie trekken, zegt ons dat hulp die enkel via officiële kanalen wordt verleend en door de staatsinstellingen van dictatoriale regeringen wordt verdeeld, de sociale problemen niet oplost van de mensen die in de landen wonen waar ons hulpbeleid wordt uitgevoerd. De Europese steun moet echt de gewone mensen helpen om sociale problemen op te lossen, in plaats van de rekeningen van de dictators en machthebbers te spekken.</p>
      <p sl="pl">Een voorwaarde voor het toekennen voor ontwikkelingshulp aan deze landen moeten hervormingen zijn, niet alleen op economisch vlak, maar ook op het vlak van democratie en mensenrechten. Vandaag zien we dat jonge mensen uit deze delen van de wereld, waarin we geïnteresseerd zijn en die door ons ontwikkelingsbeleid worden gesteund, niet enkel brood willen, maar ook vrijheid en democratie.</p>
      <p sl="pl">Ten tweede wordt het, gelet op de demografische uitdagingen waarmee Europa te kampen heeft, duidelijk dat de Europese Unie zonder een coherent en echt rationeel migratiebeleid niet in staat zal zijn de problemen op te lossen die nu al aan de horizon van de arbeidsmarkt verschijnen. Enkel een doordacht en coherent migratiebeleid, waarover andere Parlementsleden het al hadden en dat bijvoorbeeld in Canada of Nieuw-Zeeland wordt toegepast, kan vermijden dat de minst opgeleide en meest behoeftige migranten die een plaatsje op deze wereld zoeken, Europa binnenstromen.</p>
    </intervention>
    <intervention id="1-201-000" speaker_id="96816" name="Giovanni La Via" is_mep="True" mode="spoken">
      <p sl="it">Mevrouw de Voorzitter, commissaris, dames en heren, de situatie in het Middellandse-Zeebekken en de huidige en te verwachten migratiestromen vereisen een andere strategie voor de middellange en de lange termijn dan de strategie die commissaris Malmström heeft aangekondigd.</p>
      <p sl="it">Ik geloof dat er in de Afrikaanse landen die aan de Middellandse Zee liggen bestaansvoorwaarden moeten worden gecreëerd die gestoeld zijn op democratie en ontwikkeling, zodat de migratieverschijnselen die we nu meemaken in de toekomst voorkomen kunnen worden. Daarom moet er volgens mij op korte termijn een plan - dat sommigen al een Marshallplan hebben genoemd - worden gemaakt om een ontwikkelingsproces in de Noord-Afrikaanse landen te stimuleren en tot uitvoering te brengen. Alleen op die manier kunnen we de huidige migratiegolf afremmen en een dergelijke toestroom in de toekomst voorkomen.</p>
      <p sl="it">Bovendien zou ik willen opmerken dat er voor de betrokken gebieden compenserende maatregelen moeten worden genomen. Alle sprekers hebben het over Lampedusa gehad, maar ik zou u willen vragen eens te bedenken wat de huidige migratiegolf betekent voor een eiland dat leeft van toerisme en visserij. Al sinds maanden komen er bij de bedrijven in de toerismesector geen reserveringen meer binnen maar slechts annuleringen. Europa moet zijn steun tonen met gepaste compenserende maatregelen.</p>
    </intervention>
    <intervention id="1-202-000" speaker_id="96813" name="Barbara Matera" is_mep="True" mode="spoken">
      <p sl="it">Mevrouw de Voorzitter, dames en heren, ik vertegenwoordig Zuid-Italië en ben een trotse aanhangster van de Europese eenheidsgedachte en overtuigd van de noodzaak dat de lidstaten moeten bijdragen aan het opbouwen van een solide en duurzame Unie.</p>
      <p sl="it">Wij zijn er niet op voorbereid het hoofd te moeten bieden aan een noodsituatie die zich afspeelt op slechts 70 mijl van onze kust. Dat is een weerspiegeling van de zwakte van ons systeem van 27 lidstaten en wijst op de noodzaak meer gevoel voor verantwoordelijkheid en solidariteit te ontwikkelen. Als we uitgaan van een logica van ieder voor zich, lopen we het risico Europa te verzwakken en het integratieproces dat we de afgelopen decennia zo moeizaam hebben opgebouwd, achteruit te zien gaan.</p>
      <p sl="it">Elke uithoek van ons Europa is Europa en ook Lampedusa is Europa. Dat geldt voor alle gebieden en beleidsterreinen. Het is absurd dat slechts twee landen deze noodtoestand het hoofd moeten bieden. Wij hebben ervoor gekozen ons te verenigen om sterker te zijn en zoals in elk goed huwelijk geldt die band in voor- en tegenspoed.</p>
    </intervention>
    <intervention id="1-203-000" speaker_id="96755" name="Sergio Paolo Francesco Silvestris" is_mep="True" mode="spoken">
      <p sl="it">Mevrouw de Voorzitter, commissaris, dames en heren, ik dank u voor uw verklaring. Als u het hebt over solidariteit tussen de lidstaten kunt u rekenen op onze volledige steun. Dezelfde steun kunt u verwachten voor het voornemen van de Commissie de lidstaten nog eens nadrukkelijk te vragen hun verantwoordelijkheid te nemen jegens asielzoekers. Alles wat tot op heden heeft ontbroken, is door u vandaag toegezegd. Daarvoor dank ik u.</p>
      <p sl="it">Met de stemming van morgen willen wij uw optreden en uw verklaring van vandaag kracht bijzetten. Wij willen u een volledig mandaat verstrekken, zodat wat tot nu toe ontbroken heeft, vanaf vandaag realiteit wordt.</p>
      <p sl="it">Helaas gedragen niet alle Europese regeringen zich op deze wijze. Sommige regeringen beschouwen de zeegrenzen van Italië als Italiaanse en niet als Europese grenzen en verklaren duidelijk en luidkeels dat zij de verantwoordelijkheid die nu alleen gedragen wordt door Italië en Zuid-Italië, niet willen delen.</p>
      <p sl="it">We zijn het dus volledig met uw verklaring eens in de overtuiging dat een krachtig optreden van de Commissie jegens de Raad ervoor zal zorgen dat de solidariteit van de lidstaten met Italië reëel en concreet zal zijn en dat de verantwoordelijkheid voor deze noodsituatie door alle 27 lidstaten zal worden gedragen.</p>
    </intervention>
    <intervention id="1-204-000" speaker_id="96757" name="Raffaele Baldassarre" is_mep="True" mode="spoken">
      <p sl="it">Mevrouw de Voorzitter, commissaris, dames en heren, ik heb uw bijdrage en de door u aangekondigde maatregelen zeer op prijs gesteld. Ik wil niet treden in het juridische conflict over de regelgeving met betrekking tot de tijdelijke bescherming van migranten en de toepassing van artikel 80 van het Verdrag.</p>
      <p sl="it">Terwijl wij hier debatteren blijven gammele boten op de Middellandse Zee richting Italiaanse kust varen. De passagiers betalen die overtocht vaak met hun leven. Hoewel de afgelopen dagen vele migranten naar elders zijn overgebracht, is er op Lampedusa nog steeds sprake van een noodsituatie en in de tentenkampen van Manduria van een aanhoudende massale toestroom.</p>
      <p sl="it">Italië blijft zijn plicht doen door radeloze mensen op te vangen, terwijl in andere landen politiebureaus premies ontvangen op grond van het aantal verwijderde migranten. Onze regering is nu voor overleg in Tunis in een poging een halt toe te roepen aan deze stroom migranten, maar wij als Italië kunnen het niet langer alleen af. De Europese Unie dient politiek op te treden en steun te verlenen door werk te maken van een nieuw nabuurschapsbeleid en een efficiëntere strategie voor immigratie. Het uitgangspunt moet de vaststelling zijn dat het systeem van Dublin heeft gefaald en dat Lampedusa niet alleen een Italiaanse maar ook een Europese grens is.</p>
    </intervention>
    <intervention id="1-205-000" speaker_id="96890" name="Mario Pirillo" is_mep="True" mode="spoken">
      <p sl="it">Mevrouw de Voorzitter, commissaris, dames en heren, als gekozen vertegenwoordiger van Zuid-Italië sluit ik me aan bij alle voorgaande sprekers die om een adequaat optreden hebben gevraagd om het hoofd te bieden aan de ernstige situatie waar de inwoners van Lampedusa en de daar verblijvende migranten zich in bevinden.</p>
      <p sl="it">De hygiënische en sanitaire omstandigheden op het eiland voldoen aan geen enkele fatsoenlijke minimumeis meer. Ik doe een beroep op het verantwoordelijkheidsgevoel van de Italiaanse regering om alle initiatieven die ze kan nemen te benutten en van de Commissie om ervoor te zorgen dat de voorziene maatregelen in de EU-richtlijn tijdelijke bescherming van immigranten operationeel worden.</p>
      <p sl="it">Bij de komende vergadering van de Raad van ministers van Binnenlandse Zaken op 11 april dienen er maatregelen genomen te worden om te voorkomen dat de immigranten noch de inwoners van Lampedusa nog langer in dergelijke uitzichtloze omstandigheden blijven verkeren. We moeten serieus na gaan denken over het Europese nabuurschapsbeleid dat gericht moet zijn op initiatieven ter ondersteuning van democratische verandering, met name in de landen op de zuidelijke oever van de Middellandse Zee. Tot slot feliciteer ik de heer Provera met zijn verslag.</p>
    </intervention>
    <intervention id="1-206-000" speaker_id="4466" name="Ilda Figueiredo" is_mep="True" mode="spoken">
      <p sl="pt">Mevrouw de Voorzitter, we weten dat om immigratieproblemen op te lossen er steun verleend moet worden aan de ontwikkeling van de landen van herkomst van de immigranten. Die steun moet zonder buitenlandse inmenging worden verleend in de vorm van concrete solidariteitsacties, waarmee de eerbiediging van de mensenrechten en het bewaren van de vrede in Tunesië, Egypte, Libië of welk land dan ook worden bevorderd. Dat gebeurt nu echter niet en het trieste voorbeeld daarvan is de situatie op Lampedusa. Het is urgent serieuze solidariteitsmaatregelen te nemen die een eind maken aan deze tragedie. Ik wil hier speciaal de aandacht vestigen, commissaris, op de situatie van vrouwelijke immigranten. Zij moeten een gegarandeerd recht hebben op een eigen paspoort en verblijfsvergunning. Dat is ook belangrijk om mensenhandel en met name vrouwen- en kinderhandel te kunnen bestrijden. Dergelijke maatregelen dienen gecombineerd te worden met steun voor de hervestiging van vluchtelingen. Tot slot dient de Commissie de terugkeerrichtlijn te herzien, aangezien die richtlijn gericht is tegen immigranten die vluchten voor oorlog, honger en ellende. Zij willen alleen maar gelukkig zijn met hun gezinnen en hebben recht op onze solidariteit.</p>
    </intervention>
    <intervention id="1-207-000" speaker_id="99416" name="Nikolaos Salavrakos" is_mep="True" mode="spoken">
      <p sl="el">Mevrouw de Voorzitter, de heer Provera heeft uitstekend werk verricht en ik feliciteer hem. In zijn verslag benadert hij het probleem realistisch en zijn voorstel om de last van de immigratie gemeenschappelijk te dragen is een noodzakelijke oplossing.</p>
      <p sl="el">Ik stel daarom voor om tot een overeenkomst te komen die het Verdrag van Dublin zal verbeteren en actualiseren. De gebeurtenissen tonen aan dat we het probleem van de immigratie niet zullen oplossen, het zal blijven bestaan. Wij kunnen het niet opheffen, wij moeten het echter beheersen. Griekenland, Italië en Spanje kunnen het niet alleen aan, want deze landen staan onder hoge druk. Sinds 1990 hebben wij nagelaten dit probleem aan te pakken. Wij denken dat het niet bestaat, wij laten de lidstaten aan hun lot over en deze arme mensen worden uitgebuit, evenals de autochtone Europeanen die onder dit probleem te lijden hebben. Wij moeten niet vergeten dat er tegenwoordig in Europa zeven miljoen werklozen zijn, waarvan drie miljoen tussen de 19 en 24 jaar oud zijn.</p>
    </intervention>
    <intervention id="1-208-000" speaker_id="96845" name="Corneliu Vadim Tudor" is_mep="True" mode="spoken">
      <p sl="ro">Mevrouw de Voorzitter, in zijn memoires, getiteld “De geboorte van het stalinisme”, vertelt de voormalige secretaris van Stalin, Boris Bajanov, over een scène in het Kremlin van december 1923. In een discussie met zijn medewerkers zei de Georgische moordenaar iets dat de geschiedenis in zou gaan. Het is niet belangrijk wie in de partij waarop stemt. Het is daarentegen van zeer groot belang wie de stemmen telt. Wij hoeven ons daarom niet te verbazen dat bijvoorbeeld recent in Kazakstan Nursultan Nazarbajev herkozen is met meer dan 95 procent.</p>
      <p sl="ro">Zo is het ook in Roemenië, waar absoluut alle verkiezingen worden vervalst. Deze maskerade, een imitatiedemocratie, wordt geregisseerd door de autochtone maffia onder directe bescherming van de Amerikaanse ambassade in Roemenië. Die bepaalt namelijk wat het beste is voor het Roemeense volk. De Wikileaks-documenten laten zien dat Roemenië helaas een vierderangs kolonie van de CIA is geworden, die Stalin demoniseert maar wel zijn methoden gebruikt. Schande!</p>
    </intervention>
    <intervention id="1-209-000" speaker_id="96843" name="Marco Scurria" is_mep="True" mode="spoken">
      <p sl="it">Mevrouw de Voorzitter, commissaris, dames en heren, op dit moment van de discussie is eigenlijk alles gezegd en daar wringt dan misschien ook juist de schoen. Wij blijven maar praten en terwijl wij hier onze betogen houden komen er weer immigranten aan land, sterven er mensen op zee en drommen mensen onder onmenselijke omstandigheden samen op de kusten van Italië en Malta. Die kusten vormen echter niet de grens van Italië en Malta maar van Europa; zij zijn de toegangspoort tot alle 27 lidstaten van onze Europese Unie.</p>
      <p sl="it">Er is geen tijd meer om te praten. Dat laten onze burgers ons weten maar ook de migranten die op zoek waren naar vrijheid en uiteindelijk opgesloten worden in omheinde kampen. Commissaris, het is tijd om te handelen. Ik vraag u, en wij vragen u allemaal, om morgen meteen na de stemming in het Parlement de Raad te verzoeken Richtlijn 2001/55/EG toe te passen en gezamenlijk een echte strategie uit te werken voor de toekomst van het Middellandse-Zeegebied. Hierbij staat niet alleen Europa’s reputatie op het spel maar ook de toekomst van Europa.</p>
    </intervention>
    <intervention id="1-210-000" speaker_id="96814" name="Elena Băsescu" is_mep="True" mode="spoken">
      <p sl="ro">Mevrouw de Voorzitter, dit debat vindt plaats op een kritiek moment voor de toekomst van het Europese nabuurschapsbeleid. In deze context ben ik van mening dat de incidenten waarmee Italië op Lampedusa wordt geconfronteerd aangeven dat het nodig is een gemeenschappelijk migratiebeleid te ontwikkelen, gebaseerd op de volgende punten:</p>
      <p sl="ro">In de eerste plaats moet de EU zich concentreren op de oorzaken van de migratiestromen. Ik doel hierbij op de precaire economische situatie en het instabiele politieke klimaat van de landen van oorsprong. Door het creëren van banen en het verhogen van de investeringen in deze landen zou de Unie de betrokkenheid van de inwoners bij hun eigen gemeenschap doen toenemen.</p>
      <p sl="ro">In de tweede plaats denk ik dat het nodig is om de rechten van migranten te respecteren. Het Agentschap Frontex heeft in het bijzonder de plicht om uitvoering te geven aan het Verdrag van Genève betreffende de status van vluchtelingen en de andere verdragen op dit gebied.</p>
    </intervention>
    <intervention id="1-211-000" speaker_id="28115" name="Mairead McGuinness" is_mep="True" mode="spoken">
      <p sl="en">Mevrouw de Voorzitter, het debat van vanavond wordt gekenmerkt door het gebruik van het woord ‘solidariteit’. De Parlementsleden behartigen hier maar al te vaak de belangen van hun eigen land. Het zou beter zijn als een grotere groep uit solidariteit de problemen van andere landen besprak.</p>
      <p sl="en">Ik heb om spreektijd gevraagd omdat ik diep geraakt werd door de aantallen die mijn collega Simon Busuttil noemde. Hij zei dat 800 mensen die op Malta arriveren gelijk staan aan 120 000 nieuwkomers in Frankrijk op één dag. De problemen van Malta en Lampedusa zijn problemen van de Europese Unie.</p>
      <p sl="en">Ik heb het in het debat over het Verdrag van Lissabon uitgebreid over het idee van de solidariteit gehad. We moeten het concept van de solidariteit in dit Parlement bespreken, omdat ik vrees dat er momenteel in de Europese Unie verdeeld over solidariteit wordt gedacht, niet alleen wat deze moeilijke kwestie aangaat maar ook wat veel andere zaken betreft. Het wordt tijd dat wij daar als Parlement mee in het reine komen en de solidariteit van de Europese Unie weer op de kaart zetten.</p>
    </intervention>
    <intervention id="1-212-000" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie. – Voorzitter, dit is inderdaad een situatie vol uitdagingen. Natuurlijk ziet Noord-Afrika zich voor een uitdaging geplaatst. De bevolking, met name in Tunesië en Egypte, probeert een nieuw land op te bouwen – een democratisch land waarin fundamentele rechten en de rechtsstaat geëerbiedigd worden. Ze bereiden verkiezingen voor later deze zomer voor. Wij moeten er alles aan doen om hen op deze fantastische weg te steunen.</p>
      <p sl="en">Zoals u weet, werkt de Commissie aan een herziene nabuurschapsstrategie, die bij de Raad zal worden ingediend. Zij omvat steun voor democratie alsmede voor economische ontwikkeling, groei en werkgelegenheid, en er zal ook een mobiliteitselement in worden opgenomen. Dat is een uitdaging waaraan we steun moeten verlenen.</p>
      <p sl="en">Ook Libië vormt een uitdaging, want daar leidt het toegenomen geweld tot een zeer onzekere situatie die veel mensen op de vlucht jaagt. Dat is een uitdaging voor het Europees migratiebeleid. We moeten wat dat betreft op de lange termijn veeleer toe naar een totaalaanpak, die in grote lijnen aansluit op het verslag van de heer Provera, dat we in onze overwegingen zullen meenemen.</p>
      <p sl="en">Op de korte termijn moeten we vanzelfsprekend het asielpakket voltooien. Geloof me, mevrouw Keller, dat proberen we ook. Met behulp van het Europees Parlement en de inspanningen van de verschillende rapporteurs willen we het pakket rond krijgen en de onderhandelingen met het Parlement afsluiten. Ik hoop dat nog altijd voor het eind van het jaar te kunnen doen.</p>
      <p sl="en">Lampedusa en Malta staan voor een uitdaging. Ik wijs enkele aantijgingen van de hand dat de Commissie of ‘Brussel’ Italië niet geholpen heeft. We hebben Italië wel degelijk hulp aangeboden. In de resterende periode van de huidige langetermijnbegroting gaat er 171 miljoen euro naar Italië toe. Een deel van dat bedrag is nog niet aan Italië besteed, maar we werken vrijwel dagelijks met de Italiaanse autoriteiten aan de reallocatie van de financiële middelen voor de programma’s, zodat ze voor de aanpak van de situatie op Lampedusa kunnen worden benut.</p>
      <p sl="en">We hebben Italië bovendien hulp aangeboden bij de vergoeding van een deel van de kosten van de interne overplaatsing van migranten. We hebben de Hermes-operatie van Frontex, maar ik wil u eraan herinneren dat Frontex afhankelijk is van de bijdragen van de lidstaten en dat het geld zeer binnenkort op is. We hebben daar een antwoord op en dat is Europol. We zijn met Tunesië in gesprek over een oplossing met betrekking tot een georganiseerde, waardige, vrijwillige terugkeer van die mensen die geen internationale bescherming behoeven. We helpen Tunesië bij de bestrijding van netwerken die zich met mensenhandel bezighouden en we kijken op welke manier we kunnen bijdragen aan verbetering van de grenscontroles in het land. Dat maakt deel uit van een uitgebreider mobiliteitspartnerschap.</p>
      <p sl="en">De meeste vluchtelingen zitten in Tunesië en Egypte. Zoals ik al zei, hebben ruim 400 000 mensen Libië verlaten. Het merendeel van die mensen is gerepatrieerd. Het zijn voornamelijk Tunesiërs en Egyptenaren, maar verder komen ze uit dertig verschillende landen, hoofdzakelijk in Afrika. Er zitten ook mensen tussen uit Bangladesh, Irak, Afghanistan enzovoorts.</p>
      <p sl="en">Het merendeel van deze mensen is met Europese hulp gerepatrieerd, waarbij de lidstaten waarlijk solidair met Tunesië en Egypte hebben samengewerkt. Maar er zijn nog een paar mensen over. Ik heb hun vluchtelingenkampen een paar dagen geleden nog bezocht. De Tunesiërs verzetten samen met internationale organisaties zoals de UNHCR indrukwekkend veel werk. Maar ze zitten nog altijd met een paar duizend mensen die daar gestrand zijn. Die mensen kunnen niet terug naar huis. We moeten hen helpen. Ze moeten in Europa hervestigd worden. Ik kan deze Somaliërs toch moeilijk uitleggen dat ze niet naar Europa kunnen komen omdat we geen overeenstemming over uitvoerings- of gedelegeerde handelingen hebben bereikt. Daarom dring ik er bij u en de Raad op aan om op dit vlak alstublieft tot overeenstemming te komen, want we kunnen de doelstelling van het Europees hervestigingsprogramma wel degelijk verwezenlijken en die mensen die nergens naartoe kunnen, helpen.</p>
      <p sl="en">We zien vluchtelingen nu ook naar Europa toe komen – naar Lampedusa en Malta. Ik besef natuurlijk dat het eiland Malta vanwege zijn omvang onder zware druk staat. Er komen vermoedelijk nog meer mensen naartoe. Een groot deel van hen kan internationale bescherming nodig hebben. Zolang het geweld in Libië aanhoudt, stijgt het risico dat er meer mensen moeten vluchten.</p>
      <p sl="en">Deze mensen vormen inderdaad een uitdaging voor Europa. Ze hebben waarschijnlijk onderdak nodig. We beschikken over bepaalde fondsen. En over bepaalde instanties. En we beschikken tevens over bepaald beleid waarmee we deze mensen kunnen trachten te helpen. Zoals ik al zei, overwegen we de mogelijkheid om het tijdelijke beschermingsmechanisme te gebruiken. Dat kan in werking worden gesteld wanneer er sprake is van een massale toestroom van mensen die niet kunnen terugkeren. Maar het kan alleen in werking worden gesteld wanneer daarvoor een gekwalificeerde meerderheid in de Raad is. Die meerderheid ontbreekt nog. We houden dit natuurlijk nauwlettend in het oog en zullen het volgende week opnieuw aan de Raad voorleggen. Maar voordat we dat mechanisme in werking stellen, roep ik de lidstaten op – en dat blijf ik doen – om solidair te zijn en niet alleen met mooie woorden te strooien maar ook daden te verrichten.</p>
      <p sl="en">We moeten oplossingen vinden om Italië en Malta en eventueel ook andere landen die onder druk komen te staan, te helpen. Ik dring daar bij de lidstaten op aan. Er zijn solidariteitsfondsen beschikbaar voor Europese landen die op deze oproep reageren. Dit wordt allemaal volgende week in de Raad Justitie en Binnenlandse Zaken besproken. Ik kom naderhand met alle plezier verslag uitbrengen.</p>
      <p sl="en">Dank u wel, mevrouw de Voorzitter, voor dit uitermate belangrijke debat.</p>
    </intervention>
    <intervention id="1-213-000" speaker_id="4393" name="Mario Mauro" is_mep="True" mode="spoken">
      <p sl="it">Mevrouw de Voorzitter, dames en heren, ik wil commissaris Malmström om een verduidelijking vragen. Zij heeft gezegd dat de Raad zal spreken over het activeren van Richtlijn 2011/55/EG. Dat zal dan neem ik aan de volgende week gebeuren, want als ik het goed begrepen ontbreekt vandaag de gekwalificeerde meerderheid.</p>
    </intervention>
    <intervention id="1-214-000" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . – Mevrouw de Voorzitter, misschien was ik niet helemaal duidelijk op dat punt. Alles wat ik aan u heb voorgelegd, inclusief enkele ervaringen uit Egypte en Tunesië, zal volgende week in de Raad worden besproken.</p>
      <p sl="en">Uiteraard is de situatie in Noord-Afrika het belangrijkste agendapunt. In mijn toespraak verwijs ik naar dit tijdelijke beschermingsmechanisme, maar ik weet niet of er een beslissing zal worden genomen of iets dergelijks. Het is grotendeels aan de voorzitters om te bepalen hoe zij hier toezicht op willen houden, maar we houden momenteel op uurlijkse basis toezicht op deze situatie. Ik wilde alleen zeggen dat er tot op heden geen sprake is van een gekwalificeerde meerderheid om dit beveiligingsmechanisme in werking te stellen.</p>
    </intervention>
    <intervention id="1-215-000" speaker_id="96994" name="Fiorello Provera" is_mep="True" mode="spoken" role="rapporteur">
      <p sl="it">Mevrouw de Voorzitter, dames en heren, alvorens in te gaan op het verslag wil ik reageren op de opmerkingen van de heren Tavares en Meyer. Ik heb echt respect voor ieders mening maar het komt mij voor dat hun oordeel over Lampedusa en wat daar tot nu toe is gedaan, niet erg genereus is.</p>
      <p sl="it">Ik wil de collega’s laten weten dat in drie nachten 12 000 mensen zijn aangekomen op Lampedusa. Lampedusa is een klein eiland met 6 000 inwoners. In drie nachten zijn daar plotseling 12 000 mensen bijgekomen, waardoor het totaal aantal inwoners op 20 000 kwam. Ik geloof dat elk land enorme moeilijkheden zou hebben om een dergelijk groot aantal mensen, dat in zo’n korte tijd is aangekomen, op te vangen op zo’n klein eiland waar de voorzieningen ontbreken voor het onderbrengen van zo veel migranten. Op dit moment zijn er 1 400 migranten op Lampedusa. Er is al veel gedaan en zodra de omstandigheden op zee het toelieten zijn de migranten overgebracht naar andere opvangcentra, met name in het zuiden van het land.</p>
      <p sl="it">Nu wil ik het hebben over het verslag. Ik dank de schaduwrapporteurs van de verschillende fracties die, ieder vanuit zijn eigen invalshoek, echt op doeltreffende wijze hebben bijgedragen aan dit verslag. Hun bijdrage was essentieel en transparant en in overeenstemming met de geest die ons allen bezielde bij het starten van de werkzaamheden. Ik dank ook commissaris Malmström voor het enthousiasme dat ze getoond heeft voor het concept lastenverdeling, dat als uitgangspunt zou moeten dienen voor haar werk in de Commissie en dus ook in de Raad. Als ze zich daar even enthousiast inzet als hier, zullen de resultaten, denk ik, niet uitblijven.</p>
      <p sl="it">Tot slot moet ik zeggen dat het erg moeilijk is een samenvatting te maken. Als er al een samenvatting mogelijk is, dan komt die erop neer dat zolang er enorme verschillen blijven bestaan tussen Noord en Zuid in de wereld op het vlak van ontwikkeling, kwaliteit van de democratische instellingen en eerbiediging van de mensenrechten, elk opvangbeleid ineffectief en onvolledig zal blijken. Daarom dient er werk te worden gemaakt van een omvangrijk beleid voor strategische samenwerking en hulp, waarmee de structurele oorzaken van deze enorme ongelijkheid tussen Noord en Zuid in de wereld kunnen worden aangepakt. Als we die structurele oorzaken kunnen wegnemen, zal de rest vanzelf volgen en zullen we waarschijnlijk in een betere wereld komen te leven.</p>
    </intervention>
    <intervention id="1-216-000" speaker_id="1941" name="De Voorzitter" is_mep="True" mode="spoken">
      <p sl="nl">De gecombineerde behandeling is gesloten.</p>
      <p sl="nl">De stemming vindt op dinsdag 5 april 2011 plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-217-000" speaker_id="97195" name="Giovanni Collino" is_mep="True" mode="written">
      <p sl="it">Ik sta zeer kritisch tegenover het immigratiebeleid van de EU. De uiteenlopende belangen van Duitsland, Frankrijk, Spanje en de andere lidstaten – met een tweedeling tussen Noord- en Zuid-Europa – bezorgen Italië grote moeilijkheden. De Italiaanse regering zou er goed aan doen minder te aarzelen en meer te handelen en de immigranten terug te sturen, zolang Europa geen echt gemeenschappelijk immigratiebeleid heeft. De Europese Unie heeft een gemeenschappelijk asielbeleid nodig, zodat de principes van solidariteit en lastenverdeling niet beperkt blijven tot papieren beginselen. Het zouden echter papieren beginselen blijven als Italië de last van de ontwikkelingen die het aanzien van Noord-Afrika en van de hele Middellandse-Zeeregio veranderen, alleen op zijn schouders zou nemen. Italië kan niet langer zorgen voor de opvang van Libiërs, Tunesiërs en Egyptenaren, zolang Frankrijk, Duitsland en Oostenrijk doorgaan met het terugsturen van elke immigrant uit Noord-Afrika die hun grondgebied betreedt. Zolang Brussel het beleid voor het beheer van de migratiestromen niet coördineert met de regeringen in Parijs, Berlijn en Wenen, evenals met Rome en de andere lidstaten, zou Italië er goed aan doen zich veel minder inschikkelijk te tonen dan het nu doet.</p>
    </intervention>
    <intervention id="1-218-000" speaker_id="96717" name="Robert Dušek" is_mep="True" mode="written">
      <p sl="cs">In het verslag over migratie wordt ingegaan op de vraag hoe migratiestromen kunnen worden voorkomen. De rapporteur is van mening dat dit gebeuren moet middels investeringen in de landen waar de migratiestromen vandaan komen. In deze tijden van economische en financiële crisis kan de EU de derde wereld echter onmogelijk massaal ‘financieren’ ten koste van de levensstandaard van de Europese burgers. Tussen de EU en Afrika was en is er sprake van grote economische verschillen die niet zullen verdwijnen. Indien we erin slagen deze verschillen uit te wissen en de inwoners van de derde wereld aldus geen reden meer hebben om naar de EU te migreren, dan gaat dat onvermijdelijk enorm ten koste van de levensstandaard in de EU-landen. En laten we ons geen rad voor ogen draaien door te zeggen dat migratie uitsluitend het gevolg is van schendingen van de mensenrechten. Een groot deel van de migranten zoekt puur en alleen een ‘beter’ leven in de EU. Uit sociologisch onderzoek blijkt dat hoe groter het aandeel migranten in de EU, hoe groter de ontevredenheid onder de lokale burgers over hun levenswijze. Want wanneer het aantal migranten een bepaald percentage overstijgt, verliezen de migranten belangstelling voor integratie in de Europese samenleving en creëren ze een eigen samenleving binnen de EU. De EU dient haar migratiebeleid uitsluitend te richten op de schendingen van de mensenrechten. Financiële en economische verschillen tussen de migratielanden en de EU mogen geen enkele reden vormen voor financiële injecties in die landen. Het beleid ter preventie van de migratie dient dringend te worden verbonden met het beleid ter beperking van de migratie aan de buitengrenzen van de EU.</p>
    </intervention>
    <intervention id="1-218-500" speaker_id="28313" name="Ville Itälä" is_mep="True" mode="written">
      <p sl="fi">De gebeurtenissen in Noord-Afrika hebben tot een nieuwe migratiestroom aan de zuidelijke grens van Europa geleid. Terwijl we oplossingen voor dit acute probleem zoeken, moeten we ook naar de oorzaken ervan kijken.</p>
      <p sl="fi">De val van de Arabische dictaturen is wellicht een van de grootste omwentelingen in de wereldpolitiek sinds de afbraak van het IJzeren Gordijn zo’n twintig jaar geleden. Deze revolutie is vooral een grote kans voor democratie en burgerrechten, maar houdt, zoals alle revoluties, ook een risico in. Dat is in het ergste geval te zien wanneer dictators die hun macht misbruiken hun eigen burgers bedreigen, zoals in Libië gebeurt.</p>
      <p sl="fi">Europa en zijn bondgenoten kunnen en mogen niet rustig blijven toekijken wanneer er onrust aan de Europese grenzen ontstaat. We hebben een gemeenschappelijke missie: we moeten er alles aan doen om de levens van onschuldige burgers, onder wie vrouwen en kinderen, te beschermen wanneer niemand anders dat kan. De democratisering van Noord-Afrika, respect voor de mensenrechten en de economische groei die zo kan ontstaan, zijn de beste manieren om de mensenstromen aan de zuidelijke grens van Europa in te dammen.</p>
    </intervention>
    <intervention id="1-218-625" speaker_id="4412" name="Véronique Mathieu" is_mep="True" mode="written">
      <p sl="fr">Al weken lang strijken duizenden migranten neer op de oevers van de Middellandse Zee, met name op Malta en Lampedusa, waar ze vluchten voor de situatie in hun eigen land, waar sprake is van een ongekende politieke instabiliteit. Frontex heeft terecht de operatie Hermes in gang gezet om de Italiaanse autoriteiten te helpen om de enorme toestroom van migranten op hun grondgebied te verwerken. Het beheer van deze humanitaire ramp mag niet uitsluitend neerkomen op de schouders van de Italiaanse autoriteiten. Het controleren van de buitengrenzen van de Europese Unie moet een gezamenlijke taak zijn, want het gaat hier om een gemeenschappelijke uitdaging. Deze massale toestroom van onderdanen uit derde landen leidt tot grote aantallen illegalen in vele lidstaten. We hoeven maar naar Frankrijk te kijken, waar de autoriteiten dagelijks honderden illegale migranten onderscheppen die rechtstreeks uit Italië komen. We weten allemaal dat zich tussen deze asielzoekers vele economische migranten bevinden die zich bij deze gemengde migratiestromen voegen. Overigens moet Europa zich op dit gebied meer inspannen. De lidstaten moeten het Agentschap Frontex de middelen ter beschikking stellen die het nodig heeft om zijn taken uit te voeren. Verder moet de samenwerking met de Tunesische autoriteiten worden versterkt. Tunesië moet zich aan zijn overnameverplichtingen houden.</p>
    </intervention>
    <intervention id="1-218-750" speaker_id="96671" name="Edward Scicluna" is_mep="True" mode="written">
      <p sl="en">De situatie in Libië is momenteel zeer onzeker. Wat echter wel zeker is, is dat de situatie een humanitaire crisis heeft veroorzaakt. Zoals in dit verslag wordt beschreven, leiden gewapende conflicten, vooral wanneer deze gepaard gaan met schendingen van de mensenrechten, tot een zeer grote toename van migratiestromen naar buurlanden. Gezien de enorme proporties die deze stromen zouden kunnen aannemen, kan het Frontex-programma van de EU onmogelijk het beste instrument zijn om met een dergelijk migratieniveau om te gaan. De EU moet vanaf nu een passende reactie ontwikkelen en plannen, inclusief een gedetailleerd actieplan voor lastenverdeling, om op gecoördineerde wijze te helpen bij het hervestigen van vluchtelingen. Dit actieplan zou moeten worden gebaseerd op de solidariteitsclausule in artikel 80 van het VWEU. We kunnen kibbelen over het specifieke aantal vluchtelingen dat als een 'noodsituatie' kan worden gedefinieerd, maar we moeten er wel voor zorgen dat we een gedetailleerd plan hebben uitgewerkt, met duidelijke drempelwaarden per land, zodat zowel de Europese overheden als de Commissie klaar en goed voorbereid zijn om het hoofd te bieden aan een dreigende crisis. Als Maltees Parlementslid vind ik het zeer teleurstellend dat de Commissie blijkbaar zo slecht is voorbereid om met een crisis om te gaan die allang onvermijdelijk was.</p>
    </intervention>
    <intervention id="1-218-875" speaker_id="96770" name="Joanna Katarzyna Skrzydlewska" is_mep="True" mode="written">
      <p sl="pl">De ontwerpresolutie vraagt aandacht voor een heel belangrijke en cruciale kwestie. In het verslag wordt niet enkel het probleem van gelijke behandeling van vrouwen en mannen in plattelandsgebieden besproken, maar er wordt ook duidelijk gewezen op de behoefte om gelijke kansen te creëren voor vrouwen in plattelandsgebieden, net als de kansen waarvan vrouwen uit stedelijke gebieden dagelijks gebruikmaken. Ik denk dat er tot nu toe in het Parlement te weinig aandacht is besteed aan de sociale en professionele ontwikkeling van vrouwen in plattelandsgebieden. Vrouwen in plattelandsgebieden hebben dagelijks te maken met vele belemmeringen, zowel op economisch als infrastructureel gebied, die in belangrijke mate hun kansen op toegang tot onderwijs, gezondheidszorg en, het meest belangrijke, tot de arbeidsmarkt beperken. Er wordt slechts een beperkt aantal banen aangeboden voor plattelandsgebieden, hoofdzakelijk wegens de duidelijk slechtere economische ontwikkeling van deze gebieden. Daarom is het belangrijk om een beleid te ondersteunen voor plattelandsontwikkeling via een verbetering van de toegankelijkheid van moderne infrastructuur of de mogelijkheid om gebruik te maken van goed ontwikkelde informatie- en communicatietechnologieën. Ik ben ervan overtuigd dat de Parlementsleden ook veel kunnen doen om de ontwikkelingsachterstand van plattelandsgebieden te bestrijden. We hebben immers de mogelijkheid om allerlei opleidingen of werksessies te organiseren, waarbij we echt kunnen helpen om de Europese fondsen voor plattelandsontwikkeling te benutten.</p>
    </intervention>
  </section>
  <section id="creitem20" title="20. Spreektijd van één minuut (artikel 150 van het Reglement)">
    <intervention id="1-220-000" speaker_id="1941" name="De Voorzitter" is_mep="True" mode="spoken">
      <p sl="nl">Aan de orde zijn de opmerkingen van één minuut over kwesties van politiek belang.</p>
    </intervention>
    <intervention id="1-221-000" speaker_id="28117" name="Jim Higgins" is_mep="True" mode="spoken">
      <p sl="ga">Mevrouw de Voorzitter, de Europese Unie moet ernaar streven het aantal dodelijke ongevallen en ernstige verwondingen enorm terug te dringen en de verkeersveiligheid te verbeteren.</p>
      <p sl="ga">Ik ben het niet eens met de noodzaak om tot 2033 te wachten tot het Europees rijbewijs van kracht wordt. Momenteel bestaat er slechts een Europees model voor het rijbewijs, maar wat wordt daar nu precies mee bedoeld?</p>
      <p sl="ga">We willen weggebruikers beschermen, als hier politieke wil toe bestaat, en ik ben ervan overtuigd dat de huidige moderne technologie de periode die nodig is voor de toepassing van Richtlijn 2006/126/EG, kan verkorten. We kunnen niet langer wachten – dat staat buiten kijf. De Commissie moet hier concrete stappen in nemen.</p>
    </intervention>
    <intervention id="1-222-000" speaker_id="96652" name="Alajos Mészáros" is_mep="True" mode="spoken">
      <p sl="hu">Democratie, vrijheid, solidariteit en christelijk gedachtegoed. Dit zijn de Europese waarden waarin ik geloof. Dit gold ook voor de Slowaaks-Hongaarse politicus graaf János Eszterházy, die in 1947 door de communisten op basis van valse beschuldigingen werd veroordeeld en in 1957 de marteldood stierf in de gevangenis van Mírov. Hij was de enige politicus die, naast talloze andere verdiensten, in 1942 als enige vertegenwoordiger de deportatie van Joden veroordeelde en ertegen stemde in het parlement van de fascistische Slowaakse staat. Zijn enige vergrijp was het feit dat hij consequent opkwam voor de Hongaarse minderheid in Slowakije, die op basis van de schandelijke Beneš-decreten samen met de Duitstalige burgers massaal werden belasterd en staatloos en ontheemd raakten. Het is een schande voor de EU dat deze mensonterende decreten, die een vrijbrief zijn voor staatsterreur, nog steeds van kracht zijn en dat János Eszterházy en honderdduizenden van hun bezit en hun menselijke waardigheid beroofde burgers nog steeds op rehabilitatie wachten. Geachte afgevaardigden, we moeten ons meer inzetten voor de bescherming van onze gemeenschappelijke Europese waarden.</p>
    </intervention>
    <intervention id="1-223-000" speaker_id="96856" name="George Sabin Cutaş" is_mep="True" mode="spoken">
      <p sl="ro">Mevrouw de Voorzitter, dit jaar werden de separatistische demonstraties van de Hongaarse extremisten in Transsylvanië, georganiseerd op de nationale feestdag van Hongarije, gekenmerkt door een zorgwekkend radicalisme, met name vanwege de steun en de verklaringen van hoge vertegenwoordigers van Hongarije en van een van de ondervoorzitters van het Europees Parlement.</p>
      <p sl="ro">De Hongaarse feestdag van 15 maart brengt ieder jaar de goede verstandhouding tussen Roemenen en Hongaren in gevaar. In deze context vormen provocaties als de recente symbolische ophanging door een Hongaarse extremist van een held uit de strijd van de Transsylvaanse Roemenen voor eigen rechten in 1848 een bedreiging van het vreedzaam samenleven.</p>
      <p sl="ro">Ik veroordeel deze extremistische vertoningen op krachtige wijze en ik vraag de Roemeense autoriteiten om in plaats van politieke medeplichtigheid over te gaan tot gerechtelijke stappen. Bovendien roep ik de Europese fora op om maatregelen te nemen tegen de escalatie van etnische haat en territoriaal separatisme in een regio waarin de wonden van het verleden alleen geheeld kunnen worden met behulp van Europese waarden.</p>
    </intervention>
    <intervention id="1-224-000" speaker_id="96999" name="Alexander Mirsky" is_mep="True" mode="spoken">
      <p sl="lv">Mevrouw de Voorzitter, ik wil u graag een vraag voorleggen. Is het volgens u mogelijk om Franse scholen in België te sluiten? Of, laten we zeggen, Duitse scholen in Frankrijk? U heeft gelijk: dat is niet mogelijk. En toch is het in Letland, waar meer dan 40 procent van de bevolking Russisch spreekt, mogelijk. Vandaag willen nationalisten en nazi-leden in het Letse parlement een referendum houden over het sluiten van Russische scholen in Letland. Tegelijkertijd arriveert de hoge commissaris voor nationale minderheden van de OVSE, Knut Vollebaek, in Letland, die verkondigt dat hij trots kan zijn op de integratie in Letland. Denkt u dat ik een grapje maak? Dat is niet zo. Wat denkt u bovendien dat er zal gebeuren als Russische scholen worden gesloten in Letland? Ik zal het u zeggen: er zal een burgeroorlog uitbreken in Letland. Als het Europees Parlement vandaag niet reageert op dit openlijk radicale initiatief, zal het morgen al te laat zijn. Dank u wel.</p>
    </intervention>
    <intervention id="1-225-000" speaker_id="96922" name="Izaskun Bilbao Barandica" is_mep="True" mode="spoken">
      <p sl="es">Mevrouw de Voorzitter, de nucleaire crisis in Japan mag niet gebruikt worden voor manipulatieve doeleinden maar de burgers verwachten wel dat wij reageren en optreden. In de eerste plaats moeten de aangekondigde veiligheidstests snel en transparant worden uitgevoerd, en moet van staten worden geëist dat ze verouderde of onveilige centrales sluiten. De eerste tests moeten worden gedaan in de centrales van de eerste generatie, die dezelfde technologie gebruiken als Fukushima. Hun levensduur loopt op zijn eind en ze zijn technisch verouderd.</p>
      <p sl="es">Daarom vraag ik u allen om het verzoekschrift van alle instellingen in Baskenland te ondersteunen waarin ervoor gepleit wordt een van die centrales, namelijk die van Santa María de Garoña, op korte termijn te sluiten. Er wonen meer dan twee miljoen mensen in de omgeving van die centrale, in een straal van minder dan tachtig kilometer. Bovendien moet er meer worden gedaan aan preventie vanuit het oogpunt van stedenbouw en burgerbescherming, aan veiligheid, als er beslist wordt over de plaats waar dit soort voorzieningen gebouwd worden, en aan het opstellen van een Europees protocol dat ons in staat stelt om doeltreffende, goed georganiseerde en snelle gemeenschappelijk acties te ondernemen om zulke grootschalige rampen aan te pakken.</p>
    </intervention>
    <intervention id="1-226-000" speaker_id="28116" name="Marian Harkin" is_mep="True" mode="spoken">
      <p sl="en">Mevrouw de Voorzitter, Catherine Day, secretaris-generaal van de Commissie, heeft het financiële reddingspakket voor de Ierse banken onlangs omschreven als “zwaar maar verdedigbaar”. Dit is echter geen reddingspakket maar een capitulatie: capitulatie op aandringen van de EU aan obligatiehouders – senior, junior, gedekt, ongedekt – elk type, elke categorie en elke soort obligatiehouder, terwijl de Ierse belastingbetalers een ondraaglijke schuld op zich moeten nemen.</p>
      <p sl="en">De kosten van het reddingspakket voor de banken bedragen 70 miljard euro, en dan heb ik het nog niet eens over de 200 miljard euro aan noodfinanciering van de ECB. Hoe moet een klein eiland waar 4,4 miljoen mensen wonen, omgaan met deze waanzin? De schuldenlast voor elke man, vrouw en kind in Ierland bedraagt grofweg 160 000 euro alleen al om de banken te redden, en dat is dan nog zonder de rente. Een kleine vergelijking: als Frankrijk, met 62 miljoen inwoners, met een vergelijkbare bankencrisis zou worden geconfronteerd, zou de schuld van de Franse burgers 1 biljoen euro bedragen. Zou de Commissie dat dan ook omschrijven als “zwaar maar verdedigbaar”?</p>
      <p sl="en">Tot slot had Catherine Day het ook mis toen zij zei dat dit geen crisis van de euro is. Als de Europese Commissie dat niet inziet en hier niet op reageert, ziet de toekomst van de eurozone, en niet alleen die van Ierland, er somber uit.</p>
    </intervention>
    <intervention id="1-227-000" speaker_id="96708" name="Oriol Junqueras Vies" is_mep="True" mode="spoken">
      <p sl="it">Mevrouw de Voorzitter, dames en heren, in de huidige internationale economische crisis laat Catalonië aan de ene kant enkele zeer positieve signalen zien, zoals een groei van de export in 2010 met 16 procent, maar aan de andere kant ook enkele zeer negatieve signalen, zoals een jeugdwerkloosheid van meer dan 40 procent.</p>
      <p sl="it">Een van de belangrijkste oorzaken van die moeilijkheden zijn de jaarlijks gederfde belastinginkomsten in ons land. Dat percentage bedraagt meer dan 10 procent van het bruto binnenlands product. Daarmee ligt het veel hoger dan de bijdrage van de rijkste Duitse deelstaten aan de Bondsrepubliek.</p>
      <p sl="it">De verstikking van de Catalaanse economie treft een van de belangrijkste motoren van de Zuid-Europese economie, waardoor het een probleem voor de Europese Unie als geheel is.</p>
    </intervention>
    <intervention id="1-228-000" speaker_id="23784" name="Janusz Wojciechowski" is_mep="True" mode="spoken">
      <p sl="pl">Mevrouw de Voorzitter, in de voorbije dagen heeft de Republiek Litouwen een onderwijswet aangenomen die het onderwijssysteem zo verandert dat we vrezen dat er een aanzienlijk aantal – ten minste de helft en misschien meer – van de Poolse scholen in Litouwen zullen worden gesloten. Het is weer een voorbeeld van discriminatie van de Poolse nationale minderheid die al honderden jaren, al generaties lang in dit land woont. Na de invoering van het verbod om Poolse familienamen in het Pools te schrijven en het verbod om Poolse plaatsnamen te gebruiken, en zelfs gevallen van bestraffing van Polen omdat ze hun eigen taal gebruiken, hebben we nu te maken met een nieuwe discriminerende actie, ditmaal op het gebied van onderwijs.</p>
      <p sl="pl">Dit is des te meer een spijtige zaak, omdat er geen enkel conflict tussen de volkeren van deze twee landen bestaat en de Litouwse autoriteiten op onverantwoorde wijze een conflict creëren en aanwakkeren dat heel negatieve gevolgen met zich mee kan brengen. We houden ons bezig met schendingen van de mensenrechten op allerlei plaatsen in de wereld, en hier, in de Europese Unie, vindt er zo'n spijtige ontwikkeling plaats. Het is hoog tijd dat de Europese Unie deze zaak van naderbij bekijkt. Het is niet alleen een schandelijke zaak voor Litouwen, maar ook voor de hele Europese Unie. Dank u.</p>
    </intervention>
    <intervention id="1-229-000" speaker_id="28514" name="Kyriakos Triantafyllidis" is_mep="True" mode="spoken">
      <p sl="el">Mevrouw de Voorzitter, de Turkse premier verklaarde in een commentaar op het verslag Oomen-Ruijten over de toetreding van Turkije dat het verslag niet evenwichtig is en dat naar zijn mening degenen die het hebben opgesteld, niet evenwichtig zijn.</p>
      <p sl="el">Een paar dagen later riepen Turks-Cypriotische vakbondsleden die zich buiten het Europees Parlement in Brussel hadden verzameld, dat de Turkse politieke leiding niet alleen de afgevaardigden in het Europees Parlement die voor het verslag van mevrouw Oomen-Ruijten hadden gestemd, beledigt, maar ook de Turks-Cyprioten die in massale demonstraties in het bezette Cyprus tegen de onderdrukking hebben geprotesteerd die door de 40 000 man tellende Turkse troepen en de ontelbare Turkse kolonisten wordt uitgeoefend. De Turks-Cypriotische politicus Izzet Izcan die tijdens de demonstratie sprak, zei dat Ankara het internationale recht schendt en door het overbrengen van bevolkingsgroepen uit Turkije de gehele demografische structuur verandert en het bestaan van de Turks-Cypriotische gemeenschap zelf op het spel zet. Hij benadrukte dat ieder die de mensenrechten eerbiedigt, zoals de Europese Unie, deze schending niet kan dulden.</p>
      <p sl="el">Dulden wij als Europees Parlement deze schending, mevrouw de Voorzitter? Ik verzoek u deze proteststem van de Turks-Cyprioten over te brengen aan zowel de Raad als de Commissie zodat zij gepaste actie ondernemen voor het te laat is.</p>
    </intervention>
    <intervention id="1-230-000" speaker_id="99416" name="Nikolaos Salavrakos" is_mep="True" mode="spoken">
      <p sl="el">Mevrouw de Voorzitter, Noord-Afrika staat in brand door de politieke ontwikkelingen in Egypte, Tunesië en Libië. De crisis sleept ook andere landen van het Midden-Oosten mee, met ongunstige, politiek twijfelachtige en onduidelijke gevolgen. Tegelijkertijd maakt Turkije zich steeds meer los van de besluitvormingscentra in het Westen, is het in botsing gekomen met Israël en haalt het de banden aan met Iran en Brazilië. Turkije stelt zich ook steeds onafhankelijker op ten aanzien van het Amerikaanse Midden-Oostenbeleid en van de Europese toezeggingen voor een toekomstige toetreding tot de Europese Unie. Instabiliteit is er nog steeds in de landen van het voormalige Joegoslavië, wat nationalistische groeperingen voedt. Ten slotte tonen betrouwbare internationale statistieken aan dat in 2030 het islamitische bevolkingsaandeel, dat tegenwoordig 1,6 miljard bedraagt, tot 2,2 miljard zal zijn gestegen, terwijl de bevolking van Europa met minstens 50 miljoen zal zijn afgenomen.</p>
      <p sl="el">Mijn vraag is: begrijpen de Europese leiders dat de destabilisatie van het Zuiden niet alleen ongunstige gevolgen zal hebben voor de euro, maar ook voor de geopolitieke stabiliteit van het westerse veiligheidssysteem?</p>
    </intervention>
    <intervention id="1-231-000" speaker_id="96951" name="Diane Dodds" is_mep="True" mode="spoken">
      <p sl="en">Mevrouw de Voorzitter, ik was van plan om te spreken over de invloed van de financiële crisis in de Republiek Ierland op de economie in Noord-Ierland. In plaats daarvan moet ik dit Parlement tot mijn grote spijt informeren over de harteloze en brutale moord op een Noord-Ierse politieagent. De 25 jaar oude agent Ronan Kerr overleed zaterdagmiddag door toedoen van republikeinse terroristen.</p>
      <p sl="en">Agent Kerr, een katholieke politieagent, kwam om het leven toen een bom die onder zijn auto was verstopt, zaterdag ontplofte op het moment dat hij naar zijn werk vertrok. Hij overleed ter plaatse. Ik doe een beroep op dit Parlement om deze gruweldaad te veroordelen en om op te roepen tot beëindiging van dergelijke gewelddaden door Ierse republikeinse terroristen die vastberaden zijn om Noord-Ierland terug te sleuren naar slechtere tijden en het politieke proces te doen ontsporen.</p>
      <p sl="en">Sinds 2007 hebben dissidente republikeinse terroristen tientallen bommen onder de privéauto's van politieagenten geplaatst. Gelukkig zijn de meeste van die bommen niet afgegaan. Ik weet zeker dat u zich bij mij aansluit als ik een oproep doe om alle informatie met betrekking tot deze moord te melden bij de politie. Er zijn mensen in de lokale gemeenschap die informatie hebben over de brutale moord op agent Kerr. Die mensen moeten zich melden en ervoor zorgen dat deze moordenaars worden gestraft, in plaats van ervoor te zorgen dat zij hun straf ontlopen. Dit moeten zij doen voor de toekomst van ons land en uit respect voor een dappere politieagent en zijn rouwende moeder en familie. Ik ben ook ontsteld door het gebrek aan respect dat deze toespraak heeft gekregen van sommige leden van dit Parlement.</p>
    </intervention>
    <intervention id="1-232-000" speaker_id="96658" name="Konstantinos Poupakis" is_mep="True" mode="spoken">
      <p sl="el">Mevrouw de Voorzitter, met de ratificering van het Verdrag van de Verenigde Naties inzake de rechten van personen met een handicap hebben de 27 lidstaten zich verplicht tot gelijke rechten, gelijke behandeling en gelijke kansen waardoor zij veilig stellen dat deze medeburgers volledig aan de maatschappij kunnen deelnemen. Maar, zoals is vastgesteld, dit geldt niet voor iedereen. Ongeveer dertig miljoen blinden die in Europa leven hebben met enorme problemen te kampen bij alledaagse bezigheden, zoals boodschappen doen, aangezien zij om te weten wat er in een verpakking zit, altijd een beroep op anderen moeten doen.</p>
      <p sl="el">Ik wil er daarom bij de Commissie op aandringen om tot breed overleg over te gaan met de belanghebbende organisaties voor de instelling van een vrijwillig etiketteringssysteem in brailleschrift op de verpakkingen van producten en tegelijkertijd doe ik een beroep op mijn collega's hier om dit te steunen door schriftelijke verklaring 14 te ondertekenen.</p>
    </intervention>
    <intervention id="1-233-000" speaker_id="96900" name="Georgios Papanikolaou" is_mep="True" mode="spoken">
      <p sl="el">Mevrouw de Voorzitter, de resultaten van de laatste Top waren allesbehalve geruststellend. Door elke lidstaat onmiskenbaar de mogelijkheid te verschaffen om na 2013 tot een herstructurering van zijn schuld over te gaan wordt duidelijk de positie opgegeven die de Europese Unie bij het uitbreken van de crisis innam, namelijk dat een herstructurering van de schuld tegen elke prijs moest worden vermeden. In Griekenland is de discussie hierover door internationaal vooraanstaande economen en door de markten weer hervat.</p>
      <p sl="el">Wat heeft tot verandering van deze positie geleid? We hebben kosten noch moeite gespaard, zijn we ten slotte uitgeput geraakt? De waarheid is dat onze verwachtingen en inschattingen niet met de werkelijkheid overeen blijken te stemmen. De recessie wordt in Griekenland erger in plaats van minder. De overheidsuitgaven staan op minus 9 procent, terwijl ze plus 8,5 procent hadden moeten zijn op basis van het memorandum voor 2011, en wat het ergste is, de werkloosheid heeft reeds de 15 procent overschreden.</p>
      <p sl="el">Hierop is er slechts één antwoord: groei. Is er echter iets van groei te zien? Nee, er is niets te zien; wij hebben ontwikkelingsbeleid nodig, wij moeten niet terugkrabbelen en over herstructurering praten.</p>
    </intervention>
    <intervention id="1-234-000" speaker_id="23816" name="András Gyürk" is_mep="True" mode="spoken">
      <p sl="hu">Mevrouw de Voorzitter, de termijn van het Hongaars voorzitterschap is voor de helft verstreken. Het is daarom de moeite waard te kijken naar de tot nu toe behaalde resultaten. Het is een groot succes dat er in de Raad onlangs een principe-akkoord is bereikt over het zesde pakket wetgevingsvoorstellen ter versterking van het economisch bestuur. De snelle aanneming door de Raad van de nieuwe regelgeving kan het concurrentievermogen van de Europese economie sterk verbeteren. Ook de Energietop in februari heeft voor een echte doorbraak gezorgd. Dankzij de versterking van de gemeenschappelijke energiemarkt en de ontwikkeling van de infrastructuur kan er eindelijk een gemeenschappelijk Europees energiebeleid komen. Hiernaast zijn er ook overeenkomsten van essentieel belang gesloten op het gebied van gemeenschappelijk landbouwbeleid en cohesiebeleid.</p>
      <p sl="hu">Er zijn natuurlijk nog openstaande kwesties, zoals bijvoorbeeld de Europese strategie voor de Roma. Door deze aan te nemen, zal de EU eindelijk ook officieel verantwoordelijkheid nemen voor het verminderen van de achterstelling van de Roma. Dames en heren, succes voor het Hongaars voorzitterschap betekent ook succes voor Europa. Juist daarom vraag ik u om de uitvoering van de gemeenschappelijke doelen met uw stem te blijven steunen. Mevrouw de Voorzitter, dank u wel voor de spreektijd.</p>
    </intervention>
    <intervention id="1-235-000" speaker_id="28115" name="Mairead McGuinness" is_mep="True" mode="spoken">
      <p sl="en">Mevrouw de Voorzitter, net zoals mevrouw Dodds had ik ook willen spreken over de economie, maar de vreselijke, harteloze moord op een jonge katholieke politieagent in Noord-Ierland heeft daar helaas verandering in gebracht. Ik vind het belangrijk dat dit Parlement beseft hoe groot deze tragedie is voor het Ierse eiland en voor de familie die hierdoor wordt getroffen.</p>
      <p sl="en">De heer Kerr had pas in december zijn eerste training afgerond; hij was nog maar 25 jaar toen er een bom ontplofte onder zijn auto. Ik werd erg geraakt door de opmerkingen van zijn moeder gisteren op Moederdag, toen zij er bij katholieken op aandrong zich niet te laten afschrikken om bij de Noord-Ierse politie te gaan werken in een tijd waarin we streven naar een neutrale politiemacht waar ons land baat bij heeft, om in haar woorden te spreken. Zij drong er bij alle katholieken op aan zich niet te laten afschrikken door deze moord. Ze zei dat we allemaal stand moeten houden, ons moeten doen gelden en moeten streven naar gelijkheid.</p>
      <p sl="en">Ik herhaal hier opnieuw de woorden die zij in haar verdriet sprak: "We willen niet terug naar die donkere tijden van angst en terreur. We waren zo trots op Ronan en alles waar hij voor stond. Laat zijn dood niet voor niets zijn geweest".</p>
      <p sl="en">Degenen die hem hebben vermoord, hebben dit nog steeds niet toegegeven. Zij die weten wie deze moord heeft gepleegd, hebben de plicht zich te melden en een getuigenverklaring af te leggen aan de politie van Noord-Ierland. Europa heeft het vredesproces in het verleden gesteund, en het is onze plicht om dat ook nu te blijven doen.</p>
    </intervention>
    <intervention id="1-236-000" speaker_id="96857" name="Cătălin Sorin Ivan" is_mep="True" mode="spoken">
      <p sl="ro">Mevrouw de Voorzitter, in Roemenië is er een wet die zegt dat leraren salarisverhoging moeten krijgen. De salarissen zijn namelijk zeer laag. Deze wet is aangenomen in het nationale parlement maar wordt absoluut niet uitgevoerd. De leraren hebben via definitieve gerechtelijke uitspraken hun recht gekregen, maar de regering wil deze wet niet ten uitvoer brengen. Vervolgens komt de regering met een nieuwe wet, waarin de salarissen van leraren aan een maximum worden gebonden. Dit is niet slechts een gevaar voor de democratie en niet slechts een ongezonde manier van doen voor democratische instellingen van een land, het is meer dan dat. De doelstellingen van de Europa 2020-agenda worden in gevaar gebracht.</p>
      <p sl="ro">We weten allen dat we, om de crisis structureel achter ons te laten, behoefte hebben aan onderwijs, aan competenties. Voor een economie op basis van kennis en onderzoek hebben we zeer goed opgeleide jongeren nodig, zeer goed betaalde leraren en een gezond en efficiënt onderwijsstelsel.</p>
    </intervention>
    <intervention id="1-237-000" speaker_id="96847" name="Claudiu Ciprian Tănăsescu" is_mep="True" mode="spoken">
      <p sl="ro">Mevrouw de Voorzitter, als gevolg van de incompetente overheid en het desastreuze beleid van economische ontmanteling door het regime-Băsescu en Boc is het zorgstelsel in Roemenië, met name dat van de zorgverzekeringen, aan de grens van de bestaansmogelijkheden gekomen. Zowel het medisch personeel in het systeem als de patiënten die ervan zouden moeten profiteren worden nu behandeld onder de grens van wat fatsoenlijk en menswaardig is.</p>
      <p sl="ro">Er bestaan wel oplossingen ter verbetering en herstel van deze situatie, maar daar wordt door de huidige regering geen aandacht aan geschonken. Onlangs is de basis gelegd voor samenwerking tussen de vakbond van huisartsen en de Commissie volksgezondheid in de kamer van afgevaardigden, in de hoop op betere resultaten in de toekomstige gesprekken met de minister van Volksgezondheid en de nationale zorgverzekeringskas.</p>
      <p sl="ro">Ik wilde deze situatie onder de aandacht brengen van het Europees Parlement omdat, als ook deze door het Roemeense parlement ondersteunde pogingen mislukken, dit eens te meer een bewijs zal vormen in het dossier van machtsmisbruik in Roemenië, waar het democratische principe van de scheiding der machten niet meer bestaat.</p>
    </intervention>
    <intervention id="1-238-000" speaker_id="28338" name="Antonio Masip Hidalgo" is_mep="True" mode="spoken">
      <p sl="es">Mevrouw de Voorzitter, ik wil hier de bezorgdheid weergeven die vorige week geuit werd door Kroonprins Felipe de Borbón, die de historische titel draagt van mijn regio, het prinsdom Asturië, toen hij in Madrid de prins van Wales ontving.</p>
      <p sl="es">Prins Felipe heeft de regeringen van Spanje en het Verenigd Koninkrijk terecht opgeroepen om het schadelijke conflict rond Gibraltar tot een oplossing te brengen. Dit is een belangrijke geheugensteun die ik, zoals gezegd, verwelkom vanuit het Europees Parlement.</p>
      <p sl="es">Spanje en het Verenigd Koninkrijk zijn twee voorbeeldig democratische leden van de Unie, en de aanhoudende bezetting van de rots door de Britten in de 21e eeuw is dan ook onaanvaardbaar. Geen enkele bezetting van een soeverein land door een ander is bij de wet aanvaardbaar.</p>
      <p sl="es">De bezetting van Noord-Cyprus – een regio die ik onlangs nog bezocht heb – die een schending is van de territoriale integriteit van Cyprus is duidelijk onaanvaardbaar.</p>
    </intervention>
    <intervention id="1-239-000" speaker_id="96653" name="Katarína Neveďalová" is_mep="True" mode="spoken">
      <p sl="sk">Mevrouw de Voorzitter, de Europese Unie wil de best concurrerende economie ter wereld worden. Om dat te bereiken moeten we investeren in onze toekomst en naar mijn mening zijn jongeren en hun opleiding onze toekomst. Er wordt wel gezegd: “waar een wil is, is een weg, en waar geen wil is wordt gezocht naar uitwegen”.</p>
      <p sl="sk">Ik denk dat de Europese Unie momenteel redenen zoekt waarom we geen extra geld voor het onderwijs kunnen vrijmaken en we gebruiken vaak maar al te graag als excuus dat het crisis is en dat we de gevolgen daarvan moeten aanpakken. Aangezien we nu debatteren over de volgende periode van zeven jaar in de Europese Unie en over de toekomstige financiering en begrotingen, zouden we ons volgens mij onomwonden moeten afvragen hoeveel we willen investeren in het onderwijs en in onze toekomst. We zouden beslist ook moeten weten wat de Raad en de Commissie op dit gebied van plan zijn.</p>
      <p sl="sk">Natuurlijk kunnen we ook niet tolereren dat in sommige lidstaten de financiering voor onderwijs wordt overgeheveld naar andere gebieden, zoals het geval is in mijn land. Ik vind dat niet juist. We zouden moeten beseffen dat we alleen door te investeren in de toekomst voor elkaar kunnen krijgen wat we daadwerkelijk willen.</p>
    </intervention>
    <intervention id="1-240-000" speaker_id="97203" name="Ramon Tremosa i Balcells" is_mep="True" mode="spoken">
      <p sl="en">Mevrouw de Voorzitter, ik wil vandaag een daad van agressie aan de kaak stellen tegen een van de pijlers van de Europese Unie: de interne markt en het vrije verkeer van goederen en personen. Onlangs hebben de Catalaanse branchevereniging voor vlees en bepaalde Catalaanse kranten gemeld dat uit Catalonië afkomstige vrachtwagens in Frankrijk zijn aangevallen en beschadigd door Franse boeren. De vleesproducten die in sommige vrachtwagens werden vervoerd, werden volledig vernield door Franse demonstranten.</p>
      <p sl="en">Deze daden van agressie zijn twee keer vaker voorgekomen sinds begin 2011. Het laatste incident deed zich slechts enkele weken geleden voor, toen Franse demonstranten opnieuw een vrachtwagen vol vlees uit Catalonië tot stilstand brachten, de chauffeur aanvielen en vervolgens diesel over de 20 000 kilo vers vlees spoten.</p>
      <p sl="en">Deze druk die door sommige Franse boerenbonden wordt uitgeoefend, waarbij producten van buiten Frankrijk worden vernietigd, heeft zeer snel gevolgen gehad voor klanten van de Catalaanse vleesindustrie, waardoor de verkoop van deze industrie met 50 procent is afgenomen. Ik heb een schriftelijke parlementaire vraag ingediend bij de Commissie, in de hoop dat de Europese Unie een einde maakt aan deze onacceptabele agressie.</p>
    </intervention>
    <intervention id="1-241-000" speaker_id="39724" name="Csaba Sógor" is_mep="True" mode="spoken">
      <p sl="hu">De culturele diversiteit in Europa vertegenwoordigt een waarde die door inspanning van ons allemaal moet worden beschermd. Dit was echter niet altijd het geval. Op ons continent bevinden zich talloze unieke culturen die dreigen te verdwijnen. De in Roemenië woonachtige Csángó's vormen ook zo'n bedreigde gemeenschap. Aanbeveling 1521/2001 van de Raad van Europa dringt aan op de redding van deze minderheidscultuur van de Csángó's en heeft hiervoor concrete stappen vastgelegd. Hoewel er als gevolg van de aanbeveling in de afgelopen tien jaar vorderingen zijn gemaakt, is de situatie verre van bevredigend. Het ontbreekt de Raad van Europa aan Europese wetgeving of een verantwoordingssysteem dat de naleving hiervan mogelijk maakt en ervoor zorgt dat de Europese Unie effectief functioneert. De Raad van Europa gaat de EU voor in tal van kwesties als het gaat om bescherming op hoog niveau van de mensenrechten, maar zijn aanbeveling en verdragen bereiken niet het gewenste resultaat. Als de Europese Unie het principe van eerbiediging van de verscheidenheid van cultuur en taal serieus neemt, zoals is vastgelegd in artikel 3 van het EU-Verdrag, moet zij er alles aan doen om dit principe ook in concrete situaties te laten gelden. Laten we beginnen met de Csángó-Hongaarse cultuur in Moldavië.</p>
    </intervention>
    <intervention id="1-242-000" speaker_id="96811" name="Rosa Estaràs Ferragut" is_mep="True" mode="spoken">
      <p sl="es">Mevrouw de Voorzitter, in januari heeft de Europese Commissie haar goedkeuring gehecht aan de strategie voor de aanpak van vroegtijdig schoolverlaten als essentiële bijdrage aan de Europa 2020-strategie om schooluitval in de hele Europese Unie te bestrijden en de cijfers daarvan met minstens 10 procent terug te dringen.</p>
      <p sl="es">Vreemd genoeg wordt in deze strategie de groep mensen met een handicap niet eens genoemd, en daarom zou ik deze minuut spreektijd willen aangrijpen om hiertoe een oproep te doen, daar de ministers van Onderwijs van de lidstaten op 2 en 4 mei in Brussel bijeen zullen komen om de globale strategieën rond dit onderwerp te bespreken.</p>
      <p sl="es">Ik zou willen vragen om de kwestie van mensen met een handicap op te nemen in deze strategie, omdat het van fundamenteel belang is voor deze groep mensen in heel Europa om onderwijs te kunnen blijven volgen en zo aansluiting te kunnen vinden op de arbeidsmarkt. In artikel 24 van het Verdrag van de Verenigde Naties inzake de rechten van mensen met een handicap stond al dat mensen met een handicap in geen geval mogen worden uitgesloten van het algemene onderwijsstelsel.</p>
    </intervention>
    <intervention id="1-243-000" speaker_id="1941" name="De Voorzitter" is_mep="True" mode="spoken">
      <p sl="nl">Het debat is gesloten.</p>
    </intervention>
  </section>
  <section id="creitem21" title="21. De rol van vrouwen in de landbouw en in plattelandsgebieden (korte presentatie)">
    <intervention id="1-245-000" speaker_id="1941" name="De Voorzitter" is_mep="True" mode="spoken">
      <p sl="nl">Aan de orde is het verslag over de rol van vrouwen in de landbouw en in plattelandsgebieden (2010/2054(INI)) - Commissie landbouw en plattelandsontwikkeling. Rapporteur: Elisabetch Jeggle (A7-0016/2011).</p>
    </intervention>
    <intervention id="1-246-000" speaker_id="4271" name="Elisabeth Jeggle" is_mep="True" mode="spoken" role="rapporteur">
      <p sl="de">Mevrouw de Voorzitter, commissaris, als rapporteur van het Parlement voor het initiatiefverslag over de rol van vrouwen in de landbouw en in plattelandsgebieden was het mijn doel om een breed publiek debat op gang te brengen, teneinde de belangrijke multifunctionele rol van vrouwen in plattelandsgebieden meer zichtbaarheid en gewicht te geven.</p>
      <p sl="de">Een van de centrale taken van het Europese beleid ten behoeve van het platteland is nog steeds het streven naar gelijkwaardige levensomstandigheden in alle regio's en het vermijden van een eenzijdige ontwikkeling van de dichtbevolkte stedelijke gebieden, zodat mensen ook op het platteland kunnen blijven wonen en er een geslaagd bestaan kunnen leiden. De afgelopen decennia was het gemeenschappelijk landbouwbeleid (GLB) gericht op de positieve economische ontwikkeling van de landbouw en de plattelandsgebieden. In de toekomst zal het er nog meer om gaan toekomstgerichte plattelandsgebieden te creëren en te stimuleren.</p>
      <p sl="de">Hiertoe zijn nieuwe inspanningen en nieuwe strategieën van alle betrokken partijen nodig. Het is belangrijker dan ooit om rekening te houden met de behoeften en mogelijkheden van vrouwen in plattelandsgebieden. Uit ervaring is gebleken dat de kwaliteit van het bestaan en het economisch prestatievermogen vooral op het platteland nauw samenhangen met de aanwezigheid van vrouwen en hun inzet op de meest diverse terreinen. De afgelopen jaren is met name duidelijk geworden dat steun aan vrouwen en projecten van vrouwen tot belangrijke vooruitgang in de ontwikkeling van de samenleving op het platteland als geheel heeft geleid. De ervaringen met dergelijke steun via de tweede pijler van het GLB en verschillende andere financieringsprojecten van de Europese Unie in alle regio's van Europa hebben dit aangetoond.</p>
      <p sl="de">De rol van vrouwen is echter ook in de landbouw van wezenlijk belang. Hier hebben vrouwen de afgelopen jaren op essentiële wijze bijgedragen tot diversificatie en aanpassing van bedrijven aan de markt. Dit heeft geleid tot een nog grotere multifunctionaliteit van de landbouw. Landbouwbedrijven bieden naast de eigenlijke levensmiddelenproductie ook innoverende mogelijkheden en diensten aan. Dit economische potentieel kan nog beter worden benut. Het concreet ondersteunen van vrouwen in de landbouw biedt op dit punt veel kansen. Hun grote scala aan beroepsbekwaamheid, interesses en prestaties moet meer aandacht krijgen. Daartoe pleiten wij er met name voor dat vrouwen volledig kunnen deelhebben aan de bronnen van de agrarische levens- en bedrijfsvormen. Vrouwelijke landbouwers willen overeenkomstig hun medeverantwoordelijkheid voor het bedrijf betrokken worden bij de rechten en plichten. Hiertoe behoort ook een passende vertegenwoordiging in landbouworganisaties. Een adequate sociale zekerheid voor alle vrouwen die in de landbouw werkzaam zijn, is onmisbaar.</p>
      <p sl="de">Na een intensieve dialoog zijn wij er bij de stemming in de Commissie landbouw en plattelandsontwikkeling in geslaagd het verslag slechts met een enkele stem tegen goed te keuren. Er zijn geen amendementen ingediend voor de stemming morgen in de plenaire vergadering. Dat is voor mij een teken dat wij een uitstekend compromis hebben gevonden dat voor alle fracties aanvaardbaar is. Een unanieme stemming zou het verslag het nodige gewicht geven om - naar ik hoop - serieus in overweging te worden genomen door de Commissie en de Raad. Ik dank al mijn collega's, in het bijzonder de schaduwrapporteurs, voor hun werkelijk uitstekende samenwerking.</p>
      <p sl="de">Bij het komende debat over de toekomst van het GLB na 2013 mag de belangrijke rol van vrouwen in de landbouw en in plattelandsgebieden niet worden vergeten. Ik ben ervan overtuigd dat ons verslag een belangrijke basis voor dit belangrijke debat biedt en eveneens een positieve bijdrage aan het komende financiële debat zal leveren.</p>
    </intervention>
    <intervention id="1-247-000" speaker_id="28115" name="Mairead McGuinness" is_mep="True" mode="spoken">
      <p sl="en">Mevrouw de Voorzitter, ik wil Elisabeth Jeggle feliciteren met haar goede werk aan dit verslag en met haar niet-aflatende werk op dit gebied in al die jaren dat ik haar ken. Het mag als een compliment voor haar werk worden beschouwd dat er geen amendementen zijn ingediend voor dit belangrijke verslag.</p>
      <p sl="en">In de korte tijd die ik heb, wil ik graag de aandacht vestigen op enkele paragrafen in het verslag. Ik ben blij met paragraaf 4 over het belang van een adequate begroting voor landbouw in het algemeen, en met paragraaf 10, over nieuwe technologieën in plattelandsgebieden en de noodzaak om de toegang tot breedband te vergroten. Ik vind dat paragraaf 34 van bijzonder belang is. Vrouwen moeten op de middellange termijn in alle politieke, economische en maatschappelijke organen adequaat vertegenwoordigd zijn, zodat de zienswijze van vrouwen en mannen in de besluitvorming wordt verwerkt. Dat is echt belangrijk en tot mijn spijt is het gezicht van landbouworganisaties helaas veel te mannelijk. Die kwestie moeten we echt nader bekijken.</p>
      <p sl="en">Tot slot dient de Commissie zich ervan bewust te zijn dat het probleem voor zowel mannelijke als vrouwelijke boeren momenteel de onzekerheid over het debat over de hervorming van het GLB is. Ik vrees dat sommige boeren het resultaat van die hervormingen proberen te voorspellen en dat zij zich daarom mogelijk extra kosten op de hals halen die hen tot last zullen zijn. Ik wil u vragen die boodschap over te brengen aan de Commissie.</p>
    </intervention>
    <intervention id="1-248-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Mevrouw de Voorzitter, de belangrijkste zorg van vrouwen op het platteland is het gebrek aan werk. Geen werk betekent minder inkomsten voor ouderen en daarmee een toename van het risico op armoede. Daarnaast zijn onderwijs en gezondheidszorg essentiële voorzieningen voor het voortbestaan van plattelandsgemeenschappen.</p>
      <p sl="ro">Door de gebrekkige basisinfrastructuur in plattelandsgebieden zijn ondernemers minder geïnteresseerd om er boerderijen en productiefaciliteiten te beginnen. Ik roep de lidstaten op om de structuurfondsen te gebruiken voor het opheffen van het gebrek aan basisinfrastructuur in plattelandsgebieden en beleid ten uitvoer te leggen ter verbetering van de toegang tot de openbare infrastructuur. Ik roep de Commissie en de lidstaten op om zich te houden aan hun verplichting om de breedbandinfrastructuur in plattelandsgebieden te verbeteren als een manier om de concurrentiekracht van deze gebieden te stimuleren.</p>
      <p sl="ro">Plattelandstoerisme op basis van familiebedrijven creëert banen, kan worden gecombineerd met familieverplichtingen en stimuleert de plattelandsbevolking om op het platteland te blijven.</p>
    </intervention>
    <intervention id="1-249-000" speaker_id="28116" name="Marian Harkin" is_mep="True" mode="spoken">
      <p sl="en">Mevrouw de Voorzitter, ik ben blij met dit tijdige verslag van Elisabeth Jeggle en wil haar bedanken voor haar goede samenwerking.</p>
      <p sl="en">Maar weinig mensen beseffen dat 42 procent van de in de landbouw werkzame personen vrouw is, en dat drie van de tien bedrijven in de EU worden geleid door een vrouw. Om plattelandsvlucht door vrouwen en gezinnen tegen te gaan en ervoor te zorgen dat zij via de landbouw bijdragen aan het verwezenlijken van de doelstellingen van de EU 2020-strategie, moet er een aantal diensten en voorzieningen voor normaal dagelijks gebruik beschikbaar zijn. Deze diensten moeten onder andere zaken omvatten als gezondheidszorg en verzorging, onderwijs, recreatie, transport en breedband.</p>
      <p sl="en">Het is van cruciaal belang dat alle diensten niet alleen maar marktgericht zijn. Er moeten ook goede sociale verzekeringen zijn voor vrouwen in de landbouw, zodat hun toekomst en hun pensioenen kunnen worden gewaarborgd. Het is ook belangrijk dat de ondernemersvaardigheden van vrouwen worden bevorderd en dat vrouwen in het algemeen meer worden betrokken bij de besluitvorming op lokaal en regionaal niveau, in landbouworganisaties en feitelijk in alle besluitvormende organen. Dat zal verstrekkende gevolgen hebben en zal zeker helpen om de toekomstige rol van vrouwen in de landbouw te bevorderen.</p>
    </intervention>
    <intervention id="1-250-000" speaker_id="96706" name="João Ferreira" is_mep="True" mode="spoken">
      <p sl="pt">Mevrouw de Voorzitter, de situatie van vrouwen in de landbouw en in plattelandsgebieden wordt beïnvloed door de zware crisis waar het huidige beleid, zoals het gemeenschappelijk landbouwbeleid (GLB) en andere beleidsmaatregelen, het platteland in gestort heeft. Vrouwen vertegenwoordigen 42 procent van de werknemers in de landbouwsector van de Europese Unie als geheel. De overgrote meerderheid van deze vrouwen werkt in familiebedrijven. Daarom worden zij bijzonder hard getroffen door de sluiting van honderdduizenden kleine en middelgrote bedrijven en door het vernietigingsproces van familiebedrijven als gevolg van de verschillende hervormingen van het GLB. Vrouwen zijn net als bij andere economische activiteiten ook hier de eerste slachtoffers van werkloosheid, onzekere banen, lage lonen en armoede. Die ontwikkelingen worden nog verergerd door het antisociale beleid dat wordt opgelegd onder het mom van de crisis.</p>
      <p sl="pt">Daarom volstaan mooie woorden en intentieverklaringen niet. Er moet gebroken worden met het bestaande beleid en de rol van vrouwen, vrouwenrechten en gelijkheid dienen gestimuleerd te worden. Met het oog daarop moet onder meer het netwerk van openbare voorzieningen op het platteland voor gezondheidszorg, onderwijs en steun aan gezinnen verbeterd worden. Ook dient er een groter aanbod van culturele en vrijetijdsactiviteiten te komen en moeten ongelijke ontwikkelingen en het leeglopen van het platteland bestreden worden.</p>
    </intervention>
    <intervention id="1-251-000" speaker_id="39714" name="Rareş-Lucian Niculescu" is_mep="True" mode="spoken">
      <p sl="ro">Mevrouw de Voorzitter, persoonlijk ben ik van mening dat de meest belangrijke onderdelen van het verslag gaan over de levensomstandigheden op het platteland. In dat verband wil ik een aantal opmerkingen maken.</p>
      <p sl="ro">In de eerste plaats de belangrijke rol van het Europees Landbouwfonds voor Plattelandsontwikkeling (ELFPO) bij de modernisering van de dorpen. Dit fonds moet voldoende financiering krijgen, ook in het kader van het toekomstig landbouwbeleid, om de verschillen tussen stad en platteland te kunnen verkleinen. In de tweede plaats denk ik dat we, met name in de nieuwe lidstaten, modernisering van de fysieke infrastructuur als uitgangspunt moeten nemen. Het is nodig dat dit een component van het ELFPO blijft.</p>
      <p sl="ro">Mijn laatste opmerking houdt verband met de vergrijzing van de plattelandsbevolking. Hier wil ik het belang onderstrepen van de programma’s die enerzijds zijn gericht op de vroege pensionering van boeren en werknemers in de landbouw en anderzijds op de vestiging van jonge boeren.</p>
    </intervention>
    <intervention id="1-252-000" speaker_id="95281" name="Vasilica Viorica Dăncilă" is_mep="True" mode="spoken">
      <p sl="ro">Mevrouw de Voorzitter, mijn gelukwensen voor mevrouw Jeggle voor haar benadering in dit verslag.</p>
      <p sl="ro">Ik beschouw de erkenning van de belangrijke rol van vrouwen in de landbouw als cruciaal, zowel in de primaire productie als in de diversifiëring van economische activiteiten en in plattelandsgebieden.</p>
      <p sl="ro">Naar mijn mening moeten we de aandacht vestigen op de armoede en het isolement waardoor vrouwen in plattelandsgebieden veelvuldig worden getroffen. Hierdoor is er een nog grotere behoefte aan efficiënte maatregelen om gelijke kansen te garanderen voor de vrouw in de landbouw, als hoofddoel van het gemeenschappelijk landbouwbeleid. Zodoende is het cruciaal dat de kwaliteit van leven van de boeren in plattelandsgebieden wordt verbeterd, door te zorgen voor een zo breed mogelijke toegang tot onderwijs en beroepsopleiding, levenslang leren, effectieve lokale gezondheidszorg, maar ook tot infrastructuur en diensten voor kinderen en gezinnen.</p>
      <p sl="ro">Ik wil onderstrepen dat een grotere kansengelijkheid voor vrouwen in plattelandsgebieden betekent dat hun rol actiever moet worden bevorderd, zowel in het kader van landbouwactiviteiten als op andere economische terreinen waaronder bescherming van het multifunctionele karakter van de landbouw.</p>
    </intervention>
    <intervention id="1-253-000" speaker_id="photo_generic" name="Viviane Reding" is_mep="True" mode="spoken">
      <p sl="en">vicevoorzitter van de Commissie . – Mevrouw de Voorzitter, om te beginnen wil ik graag de rapporteur en de leden van de Commissie landbouw en plattelandsontwikkeling bedanken, omdat het erg belangrijk was dat dit onderwerp zou worden besproken.</p>
      <p sl="en">De Commissie is zich zeer bewust van de essentiële rol die vrouwen in de landbouw en in plattelandsgebieden spelen. De Commissie ziet in dat dit een taak is voor het beleid voor plattelandsontwikkeling. De verordening voor plattelandsontwikkeling voorziet in steun op een aantal gebieden die belangrijk zijn voor vrouwen in plattelandsgebieden. Het opzetten en ontwikkelen van micro-ondernemingen, het toevoegen van waarde aan landbouwprojecten en het vinden van afzetmogelijkheden hiervoor zijn slechts enkele voorbeelden.</p>
      <p sl="en">Het beleid voor plattelandsontwikkeling voorziet ook in mogelijkheden om mannen en vrouwen te helpen gezin en beroep te combineren. Onder de maatregel voor elementaire voorzieningen kunnen bijvoorbeeld sociale voorzieningen zoals opvang en verzorging van kinderen en bejaarden worden gesteund. Bovendien komen ook lokale vervoersdiensten en kleinschalige infrastructuur in aanmerking voor steun.</p>
      <p sl="en">De situatie in plattelandsgebieden is zeer divers in de verschillende lidstaten, ook wat betreft de mogelijkheden en behoeften voor vrouwen. Lidstaten en regio's moeten hun situatie zorgvuldig analyseren en maatregelen op maat ontwikkelen die gekoppeld zijn aan de lokale omstandigheden, waarbij rekening wordt gehouden met de specifieke problemen waarmee vrouwen worden geconfronteerd. Zo kunnen lidstaten voor bepaalde maatregelen bijvoorbeeld de voorkeur geven aan vrouwen. Bovendien kunnen lidstaten financiële instrumentering gebruiken om garantiefondsen op te richten die vrouwen helpen toegang tot krediet te krijgen. Vrouwen moeten ook een belangrijke rol spelen in het Leader-programma, waar zij hun specifieke belangen en hun specifieke potentieel moeten inbrengen om het ontwikkelingspotentieel van een gebied te mobiliseren.</p>
      <p sl="en">De Commissie vindt ook dat het nuttig zou zijn om te beschikken over meer gegevens met betrekking tot de situatie van vrouwen. Vooral gezien de roep om vereenvoudiging door lidstaten, is het echter lastig hen te overtuigen van extra rapportageverplichtingen. Maar voor die gegevens waarvoor dit wel mogelijk is, moeten er statistieken worden gepresenteerd en geanalyseerd, uitgesplitst naar geslacht. De Commissie zal, indien beschikbaar, gegevens over vrouwen opnemen in haar voortgangsverslag over de tenuitvoerlegging van de strategische richtsnoeren voor plattelandsontwikkeling.</p>
      <p sl="en">Een zeer belangrijke factor in het vooruithelpen van vrouwen in de landbouw en in plattelandsgebieden is het uitwisselen van ervaringen. In deze context wil ik graag uw aandacht vestigen op het Europees netwerk voor plattelandsontwikkeling en de nationale netwerken die hier deel van uitmaken. Deze kunnen worden gebruikt om te leren van elkaars beste praktijken en het zou wenselijk zijn als meer vrouwenorganisaties gebruik zouden maken van deze bestaande netwerken om vrouwen in verschillende plattelandsgebieden met elkaar in contact te brengen.</p>
    </intervention>
    <intervention id="1-254-000" speaker_id="1941" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt op dinsdag 5 april 2011 plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-255-000" speaker_id="95017" name="Iosif Matula" is_mep="True" mode="written">
      <p sl="ro">Ik kom uit Roemenië, waar een groot deel van de bevolking op het platteland woont. Juist daarom weet ik dat het absoluut noodzakelijk is om meer aandacht te besteden aan de positie van vrouwen in deze gebieden, rekening houdend met de specifieke mogelijkheden en uitdagingen.</p>
      <p sl="ro">Als lid van de Commissies cultuur en onderwijs en regionale ontwikkeling wil ik de nadruk leggen op de behoefte aan een systeem van beroepsopleidingen dat vrouwen de nodige opleiding biedt, zowel in de rol van producent als in die van ondernemer, des te meer omdat we op die manier de doelstellingen van de Europa 2020-strategie kunnen bereiken. Deze kunnen ook worden gerealiseerd door een betere toegang van boeren tot breedbandinternet.</p>
      <p sl="ro">Steun voor ondernemersinitiatieven van vrouwen kan zorgen voor inkomsten die een stabiel levensonderhoud betekenen en economische onafhankelijkheid. Zo kunnen de effecten van sociale uitsluiting en armoede worden uitgebannen, waardoor vrouwen verhoudingsgewijs zwaar worden getroffen.</p>
      <p sl="ro">We hebben het in deze context ook over de toekomstige hervorming van het gemeenschappelijk landbouwbeleid, waarbinnen we steeds meer rekening moeten houden met de rol en de behoeften van vrouwen in plattelandsgebieden. Een grotere aantrekkelijkheid van het platteland en van agrarische activiteiten blijft een uitdaging, waardoor vrouwen van het platteland reële kansen krijgen op economische en persoonlijke ontwikkeling.</p>
    </intervention>
    <intervention id="1-256-000" speaker_id="96771" name="Jarosław Kalinowski" is_mep="True" mode="written">
      <p sl="pl">Het zijn meestal mannen die voor een beroepscarrière in de landbouwsector kiezen, maar vrouwen zijn sinds mensenheugenis aanwezig in plattelandsgebieden en zijn spijtig genoeg sinds mensenheugenis ondergewaardeerd. De consequente en vooruitziende aanpak van vrouwen op vele gebieden zorgt voor een verbetering van de levenskwaliteit en de werkkwaliteit op het platteland. Ze zijn echter vaak niet vertegenwoordigd in de planningsfase van de middelen, en het laten meewegen van de behoeften van vrouwelijke landbouwers kan daarom heel wat voordelen voor de plattelandsbevolking met zich meebrengen. We moeten vrouwen in de landbouw de mogelijkheid geven om zich op beroepsgebied te ontwikkelen door echte steun op het gebied van onderwijs en loopbaanadvies te verlenen. Het is belangrijk om het platteland bij vrouwen te promoten als een aantrekkelijke arbeidsplaats die de mogelijkheid geeft om gezinsplannen met beroepsplannen te verenigen.</p>
    </intervention>
  </section>
  <section id="creitem22" title="22. EU-financiering voor het ontmantelen van kerncentrales in de nieuwe lidstaten (korte presentatie)">
    <intervention id="1-258-000" speaker_id="1941" name="De Voorzitter" is_mep="True" mode="spoken">
      <p sl="nl">Aan de orde is het verslag over de efficiëntie en doeltreffendheid van de EU-financiering voor het ontmantelen van kerncentrales in de nieuwe lidstaten [2010/2104(INI) ] - Commissie begrotingscontrole. Rapporteur: Marian-Jean Marinescu (A7-0054/2011).</p>
    </intervention>
    <intervention id="1-259-000" speaker_id="33982" name="Marian-Jean Marinescu" is_mep="True" mode="spoken" role="rapporteur">
      <p sl="ro">Mevrouw de Voorzitter, de Toetredingsverdragen van drie lidstaten, Slowakije, Bulgarije en Litouwen, bevatten de eis om een aantal kernreactoren te ontmantelen dat niet meer voldoet aan de veiligheidsvoorwaarden en niet meer op rendabele wijze kon worden gemoderniseerd. Het doel van de financiële ondersteuning door de Europese Unie was niet om de integrale kosten van de ontmanteling te dekken. De ondersteuning was gericht op een aantal maatregelen voor ontmanteling, veilig onderhoud en toezicht na de sluiting, afvalverwerking, werkzaamheden voor de opslag van afval en afgewerkte splijtstof en decontaminatie, en de eigenlijke ontmantelingswerkzaamheden, alsook op energiegebied (ter vervanging van de productiecapaciteit van de gesloten eenheden, verhoging van de continuïteit van de energievoorziening en de energie-efficiëntie en andere maatregelen die bijdragen aan de nodige herstructurering en opwaardering van de energie-infrastructuur) en op sociaal gebied (steun voor personeel van de centrale voor het handhaven van een hoog veiligheidsniveau in de perioden na de sluiting en voorafgaand aan de ontmanteling, bij- en nascholing van personeel voor nieuwe taken in verband met de ontmanteling).</p>
      <p sl="ro">Aangezien de financiële steun is vastgesteld zonder plafond, hetgeen ook na het opstellen van ontmantelingsplannen en –strategieën ontbrak, is het mogelijk geweest om aanvullende financiering te realiseren. De Europese Unie heeft deze activiteit gefinancierd met aanzienlijke geldsommen, ongeveer 2,8 miljard euro van 1999 tot op heden.</p>
      <p sl="ro">In het verslag wordt gevraagd dat in toekomstige evaluaties door de Europese Commissie en de Europese Rekenkamer de volgende aspecten worden opgehelderd: of de door de Europese Unie toegewezen middelen zijn aangewend voor een veilige ontmanteling; of bij de ontmanteling de veilige opslag van het kernafval is gewaarborgd; of er afdoende coördinatie heeft plaatsgevonden tussen de drie bestaande programma’s, zodat de opgedane ervaring efficiënt is ingezet en eerder voorbereide en gefinancierde projecten als model zijn gebruikt om de kosten te drukken; of de huidige plannen en strategieën volledig zijn of dat het nog steeds mogelijk is om nieuwe activiteiten toe te voegen en later ook aanvullende financiering; of het nog steeds nodig is aanvullende financiering toe te wijzen voor energieprojecten of dat de aandacht gericht moet worden op de ontmantelingsprojecten en of het nog nodig is om deze activiteiten uit Gemeenschapsgeld te financieren.</p>
    </intervention>
    <intervention id="1-260-000" speaker_id="28178" name="Miroslav Mikolášik" is_mep="True" mode="spoken">
      <p sl="sk">Mevrouw de Voorzitter, de voortijdige ontmanteling van kerncentrales in drie kandidaat-lidstaten van de Europese Unie, Litouwen, Slowakije en Bulgarije, heeft tot gevolg gehad dat er geen adequate nationale fondsen zijn opgezet om alle kosten van de ontmanteling te dekken en daarom was hulp van de Europese Unie nodig om de aanzienlijke financieel-economische last te kunnen dragen.</p>
      <p sl="sk">Uit deskundig onderzoek blijkt echter dat de kosten van de ontmanteling van de kerncentrales nu al hoger zijn dan de geplande EU-steun, en waarschijnlijk ook hoger dan de oorspronkelijke ramingen, hoewel de ontmanteling zich nog steeds in de beginfase bevindt. Dames en heren, er moet dus ook na afloop van de financiële vooruitzichten voor de periode tot 2013 verder worden gegaan met de ontmanteling en daarom vind ik dat we moeten overwegen om verdere financiële middelen toe te wijzen voor de ontmantelingsprojecten van deze drie kerncentrales.</p>
    </intervention>
    <intervention id="1-261-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Mevrouw de Voorzitter, in de Europese Unie zijn 143 eenheden van nucleaire centrales. Volgens in maart gepubliceerde gegevens van de DG Energie voor het jaar 2010 vertegenwoordigt nucleaire energie ongeveer 28 procent van de energiemix van de Europese Unie.</p>
      <p sl="ro">De gebeurtenissen in Japan zijn een alarmsignaal geweest met betrekking tot de risico’s van kerncentrales. Voortijdige sluiting en ontmanteling van bepaalde eenheden betekent een grote economische en financiële last. Daarom kan de Europese Unie financiële steun bieden aan de lidstaten in kwestie: Litouwen, Slowakije en Bulgarije. Het gebrek aan financiering voor ontmantelingsmaatregelen zal dit proces vertragen, hetgeen een bedreiging zou vormen voor het milieu en de volksgezondheid.</p>
      <p sl="ro">Wij roepen de bevoegde nationale autoriteiten op om de gedetailleerde ontmantelingsplannen te voltooien en de Commissie een verslag met betrekking tot dit proces te presenteren, duidelijk het toepassingsgebied te beschrijven van de EU-financiering in deze gevallen en een gedetailleerd kostenschema op lange termijn te presenteren voor de ontmantelingsprojecten.</p>
    </intervention>
    <intervention id="1-262-000" speaker_id="96680" name="Zigmantas Balčytis" is_mep="True" mode="spoken">
      <p sl="lt">Mevrouw de Voorzitter, ik wil mijn collega complimenteren en bedanken voor haar samenwerking bij de voorbereiding van dit belangrijke verslag. Op het moment dat ze toetraden tot de Europese Unie hebben drie lidstaten toezeggingen gedaan die zowel in economisch als sociaal opzicht complex zijn, namelijk om voor het eerst kerncentrales te sluiten, zonder dat ze over de vereiste financiële draagkracht of ervaring beschikten. De Europese Unie heeft werkelijk solidariteit getoond door de benodigde financiële steun te verlenen, niet alleen door de ontmanteling te financieren, maar ook door bij te dragen aan de ontwikkeling van alternatieve energieprojecten en het negatieve sociale effect van de ontmanteling te verzachten. Ik vind ook dat sommige vraagstukken nog aangepakt moeten worden, waaronder de toewijzing van geld om specifieke ontmantelingswerkzaamheden te kunnen uitvoeren en de complexe administratieve structuren van de lidstaten die er wellicht voor zorgen dat de toegewezen financiële steun niet effectief kan worden benut. Ik vind dat de Europese Commissie een grotere coördinerende rol moet spelen om ervoor te zorgen dat deze kernreactoren tijdig en veilig kunnen worden gesloten, om transparantie met betrekking tot de inzet van fondsen te garanderen en deze landen aan te moedigen om alternatieve energie te ontwikkelen en werkgelegenheid te creëren.</p>
    </intervention>
    <intervention id="1-263-000" speaker_id="96706" name="João Ferreira" is_mep="True" mode="spoken">
      <p sl="pt">Mevrouw de Voorzitter, in bijna de helft van de lidstaten van de Europese Unie staan kerncentrales. Veel van de nog in bedrijf zijnde reactoren zijn nogal oud, waardoor het dringend noodzakelijk is geworden om een aantal van die reactoren in verband met de veiligheid en de bescherming van de volksgezondheid en het milieu te ontmantelen. Ook nieuwe lidstaten worden geconfronteerd met de noodzaak een aantal reactoren te ontmantelen en het lijkt ons terecht dat zij op communautaire steun kunnen rekenen om de ontmanteling op een adequate en veilige wijze te kunnen uitvoeren. Die processen dienen het noodzakelijke onderhoud en toezicht na de sluiting te behelzen; de verwerking, de opslag en de decontaminatie van afval; de milieusanering van de installaties; en steun voor het vervangen van de energiecapaciteit van de ontmantelde centrales, waarbij speciale aandacht geschonken moet worden aan ecologische duurzaamheid en energie-efficiëntie.</p>
      <p sl="pt">In het verslag wordt terecht gesteld dat de sociale gevolgen van dit proces volledig moeten worden meegewogen door ervoor te zorgen dat de werknemers, naast alle noodzakelijke veiligheidsgaranties voor, tijdens en na de ontmanteling, kunnen rekenen op het behoud van hun baan.</p>
    </intervention>
    <intervention id="1-264-000" speaker_id="96654" name="Jaroslav Paška" is_mep="True" mode="spoken">
      <p sl="sk">Mevrouw de Voorzitter, in het verslag-Marinescu wordt gesproken over de efficiëntie en doeltreffendheid van de EU-financiering voor de ontmanteling van kernreactoren uit de Sovjettijd. De Slowaakse Republiek heeft de kerncentrale in Jaslovské Bohunice na de Tsjernobylramp ingrijpend verbouwd en uitgerust met de modernste technologieën van Franse en Duitse gespecialiseerde bedrijven.</p>
      <p sl="sk">Na afloop van de modernisering hebben inspecteurs van de Internationale Organisatie voor Atoomenergie verklaard dat de kerncentrale in Jaslovské Bohunice gereed was voor nog meer dan dertig jaar veilig functioneren. Desondanks heeft de Slowaakse Republiek ten behoeve van de rust en zekerheid van de burgers van buurland Oostenrijk ten tijde van de onderhandelingen over toetreding tot de Europese Unie ingestemd met de voortijdige ontmanteling van de reactoren V1 en V2 in Jaslovské Bohunice, die destijds al voldeden aan de hoogste eisen.</p>
      <p sl="sk">De symbolische bijdrage van de Europese Unie in de kosten voor de ontmanteling van deze reactoren zie ik slechts als een poging om de verliezen van de Slowaakse Republiek, die hierdoor een sterke en efficiënte bron van schone energie is kwijtgeraakt, althans gedeeltelijk te compenseren en niet als een reële bijdrage in de ontmanteling van deze kerncentrale.</p>
    </intervention>
    <intervention id="1-265-000" speaker_id="photo_generic" name="Viviane Reding" is_mep="True" mode="spoken">
      <p sl="en">vicevoorzitter van de Commissie . – Mevrouw de Voorzitter, de Commissie is zeer verheugd met het initiatiefverslag van het Parlement over efficiënte en doeltreffende EU-financiering voor het ontmantelen van kerncentrales in de nieuwe lidstaten. Nucleaire veiligheid is en blijft een absolute prioriteit voor de EU, en daarom hecht de Commissie veel belang aan inspanningen die de veilige ontmanteling mogelijk maken van kernreactoren die waarschijnlijk niet kunnen worden opgewaardeerd naar de benodigde veiligheidsnormen.</p>
      <p sl="en">Om te beginnen wil ik graag opmerken dat we veel van de standpunten uit dit verslag delen met het Parlement. We zijn het eens met de noodzaak dat lidstaten gedetailleerde ontmantelingsplannen moeten presenteren, evenals een goed langetermijnplan voor de financiering. Ook vinden we het van cruciaal belang dat de fondsen grotendeels worden toegewezen aan activiteiten in verband met ontmanteling en dat de Commissie een belangrijke rol vervult bij het waarborgen van een streng toezicht op het gebruik van de fondsen.</p>
      <p sl="en">De Commissie gelooft in een strikte toepassing van het beginsel dat de vervuiler betaalt, en dus delen wij de mening van het Parlement dat de exploitanten van kerncentrales al tijdens de operationele periode van de installaties ervoor moeten zorgen dat er financiële middelen opzij worden gezet ter dekking van de ontmantelingskosten. De ontmanteling moet zo veilig mogelijk verlopen, en goed, transparant en onder toezicht uitgevoerd beheer van de fondsen voor ontmanteling is hiervoor van cruciaal belang.</p>
      <p sl="en">Ook valt echter op te merken dat het verslag zich richt op de efficiëntie en doeltreffendheid van de EU-financiering voor het ontmantelen. De Commissie was blij te zien dat in diverse delen van het verslag volledig wordt erkend dat de belangrijkste doelstelling van de EU-financiering in de eerste plaats de waarborging was dat de reactoren zouden worden gesloten en gesloten zouden blijven om redenen van nucleaire veiligheid. Wij zijn van mening dat het behalen van deze doelstelling een essentieel aspect is waarmee rekening moet worden gehouden bij het beoordelen van de efficiëntie en doeltreffendheid van de EU-financiering.</p>
      <p sl="en">De Commissie vindt het belangrijk dat duidelijk wordt gemaakt dat het nooit de bedoeling van de EU-steun is geweest om de volledige kosten van ontmanteling te dekken, noch om alle economisch gevolgen te compenseren. De EU-steun was puur gericht op het leveren van een bijdrage aan de compensatie voor de eerste sluitingsfasen.</p>
      <p sl="en">Ook benadrukt de Commissie dat elke lidstaat de volledige verantwoordelijkheid draagt voor de ontmantelingen van de eigen kerninstallaties. Het overleggen van een gedetailleerd langetermijnplan is de verantwoordelijkheid van de lidstaten, die eveneens verantwoordelijk zijn voor het bepalen van duidelijke tijdsschema's en kostenramingen voor de voltooiing van de ontmanteling.</p>
      <p sl="en">Ik wil de rapporteur en het Parlement bedanken voor dit gelegen debat over een kwestie die, in de context van Fukushima, veel relevanter is geworden. Veilige en volledige ontmanteling is een belangrijk aspect van de nucleaire veiligheid, en op dit gebied streven we de hoogste normen na. Het verslag van het Parlement is een waardevolle bijdrage aan de discussie die de Commissie met de drie betrokken lidstaten zal voeren met het oog op de beoordeling van mogelijke financiële steun van de EU na 2013.</p>
    </intervention>
    <intervention id="1-266-000" speaker_id="1941" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt op dinsdag 5 april 2011 plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-267-000" speaker_id="97008" name="Georgios Stavrakakis" is_mep="True" mode="written">
      <p sl="el">De nucleaire dreiging, als een van de gevolgen van de hevige aardbeving en daaropvolgende tsunami in Japan, maakt het debat over het verslag van de Commissie begrotingscontrole bijzonder actueel. Maar tegelijkertijd toont dit aan dat de EU de noodzakelijke inspanningen tot ontmanteling van kerncentrales monitort en deze ook metterdaad steunt door middel van financiële bijstand. Deze inspanningen zijn erop gericht om de correcte en veilige werking van kerncentrales in Europa te garanderen – zodat we nooit weer een Tsjernobyl of Fukushima zien – en tegelijkertijd de gevolgen van sluiting en ontmanteling op te vangen door te voorzien in de energiebehoeften van de landen waarin zij functioneren. Deze inspanningen, die gepaard gaan met aanzienlijke financiële bijstand voor Litouwen, Slowakije en Bulgarije, tonen aan hoe serieus de EU de kwestie van de nucleaire veiligheid neemt. Dit is een zorgvuldig opgesteld programma dat in 1999 is begonnen. Het is eveneens de bedoeling dat deze financiële ondersteuning bijdraagt tot verbetering van het milieu en modernisering van de productie, het transport en de distributie van energie, evenals tot een grotere continuïteit van de energievoorziening. De evaluatie van de effectiviteit van de middelen die ter beschikking worden gesteld en de eerbiediging van een eerlijk en transparant beheer ervan zijn de factoren die garanderen dat dit doel wordt bereikt.</p>
    </intervention>
    <intervention id="1-267-500" speaker_id="96855" name="Csanád Szegedi" is_mep="True" mode="written">
      <p sl="hu">De natuurramp in Japan en de nucleaire ramp die erop volgde, hebben het belang van dit onderwerp onder de aandacht gebracht. De gevolgen van de ramp kunnen, vergelijkbaar met Tsjernobyl, decennialang voortduren en zullen een treurige, ongewenste erfenis zijn voor de generaties na ons. Deze situatie heeft ook aangetoond dat energieverspilling moet worden verminderd en het accent gaandeweg verlegd moet worden naar hernieuwbare energiebronnen. In het verslag van vandaag wordt op een aantal punten met betrekking tot transparantie en uitvoering kritiek geuit op de financiering van de sluiting van de kerncentrales in de nieuwe lidstaten. Naast sluiting van de in het verslag genoemde kerncentrales is het volgens mij van essentieel belang dat alle Europese kerncentrales worden geïnspecteerd en, indien nodig, veiliger worden gemaakt, zodat er in de toekomst geen vergelijkbare rampen meer kunnen voorkomen. Ook om deze reden vraag ik mijn collega’s om de ontwerpresolutie die ik met mijn Oostenrijkse collega in het belang van de nucleaire veiligheid in de Donauregio heb ingediend, in de nabije toekomst te behandelen als onderdeel en in het kader van Europese samenwerking. Dank u voor uw aandacht.</p>
    </intervention>
  </section>
  <section id="creitem23" title="23. Het Europees internationaal investeringsbeleid (korte presentatie)">
    <intervention id="1-269-000" speaker_id="1941" name="De Voorzitter" is_mep="True" mode="spoken">
      <p sl="nl">Aan de orde is het verslag over het toekomstig Europees internationaal investeringsbeleid (2010/2203(INI)) - Commissie internationale handel. Rapporteur: Kader Arif (A7-0070/2011).</p>
    </intervention>
    <intervention id="1-270-000" speaker_id="28137" name="Kader Arif" is_mep="True" mode="spoken" role="rapporteur">
      <p sl="fr">Mevrouw de Voorzitter, commissaris, dames en heren, om te beginnen wil ik al degenen met wie ik aan deze zaak heb gewerkt, hartelijk bedanken.</p>
      <p sl="fr">Alle bijdragen zijn nuttig gebleken bij het opstellen van dit verslag en dankzij de samenwerking tussen alle fracties – en ik ben met name de schaduwrapporteurs zeer dankbaar – hebben we hier vandaag een samenhangende tekst met een duidelijke boodschap op tafel liggen.</p>
      <p sl="fr">We staan nu op een keerpunt in het Europees investeringsbeleid, op een moment waarop we de nieuwe bevoegdheid moeten aanwenden die we door het Verdrag van Lissabon toebedeeld hebben gekregen om een tweeledige uitdaging het hoofd te bieden. Allereerst moeten we de noodzakelijke middelen beschikbaar stellen aan Europese bedrijven om in het buitenland kwalitatief hoogstaande investeringen te kunnen doen die beveiligd worden door een wettelijk kader dat begeleiding op lange termijn mogelijk maakt.</p>
      <p sl="fr">Verder moet Europa zijn positie als grootste ontvanger van buitenlandse directe investeringen ter wereld versterken en zich de middelen verschaffen om deze investeringen te controleren om een duurzame en goede banen scheppende ontwikkeling te bevorderen.</p>
      <p sl="fr">Door te stemmen over dit verslag, de eerste officiële uiting van onze instelling sinds de tenuitvoerlegging van het Verdrag van Lissabon, neemt het Parlement zijn rol als nieuwe medewetgever op het gebied van handelsreglementering op zich en maakt het zijn prioriteiten kenbaar op een moment waarop de eerste onderhandelingen over de bescherming van investeringen op het punt staan te beginnen. Dit verslag is heel belangrijk omdat hierin de zorgen verwoord worden van de burgers, van wie de belangstelling voor handelskwesties toeneemt en die wij moeten begeleiden.</p>
      <p sl="fr">Vandaag de dag, in een wereld waarin conflicten zich ook in de handelswereld voordoen, moet de bescherming van onze bedrijven die investeren in het buitenland een prioriteit zijn. Er zijn internationale overeenkomsten gesloten om investeerders te beschermen tegen meedogenloze en ongerechtvaardigde onteigening, tegen verborgen wetgeving die alleen maar bedoeld is om ze van bepaalde markten weg te houden. En dit eerste doel moet worden gehandhaafd.</p>
      <p sl="fr">Hoewel Europa een van de meest opengestelde markten ter wereld is, moet er een evenwicht worden hersteld met onze belangrijkste partners, zodat Europese bedrijven kunnen profiteren van gelijkwaardige concurrentievoorwaarden. Dat wordt in dit verslag voorgesteld, waarbij de nadruk wordt gelegd op de noodzaak om in toekomstige overeenkomsten normen op te nemen betreffende non-discriminatie, eerlijke en billijke behandeling, en bescherming tegen directe en indirecte onteigening.</p>
      <p sl="fr">Deze normen moeten echter zodanig worden vastgesteld dat misbruik wordt voorkomen. Sommige bedrijven hebben de vage formuleringen uit de eerste investeringsovereenkomsten namelijk gebruikt om hun belangen te verdedigen op een onwettige manier, bijvoorbeeld door nieuwe sociale of milieuwetgeving die niet in hun belang was, aan te vechten. Zij hebben voor internationale arbiters en zonder transparantie of beroepsmogelijkheid verzocht om aanzienlijke schadevergoedingen, door te beweren dat deze wetgeving overeenkwam met indirecte onteigening. Europa, dat in de toekomst met nog veel meer investeringen te maken zal krijgen, met name uit de opkomende landen, moet zich behoeden voor dergelijk misbruik.</p>
      <p sl="fr">Dat is ook het idee achter de hervormingen die zijn doorgevoerd in de Verenigde Staten en Canada, twee landen waarvan de regeringen en overheden in internationale arbitragezaken meerdere malen met tegenslag te kampen hebben gehad en die hun modelinvesteringsovereenkomst grondig hebben herzien.</p>
      <p sl="fr">In het verslag worden nieuwe definities voor de normen voor de bescherming van investeerders voorgesteld, waarmee een goed evenwicht wordt bepaald tussen de bescherming van de rechten van investeerders en het recht van openbare autoriteiten om regels op te stellen. Dat houdt ook in dat er in alle toekomstige overeenkomsten specifieke bepalingen moeten worden opgenomen met betrekking tot de mogelijkheid voor openbare autoriteiten om wetten te maken en regels op te stellen op het gebied van de bescherming van de nationale veiligheid, het milieu, volksgezondheid, de rechten van werknemers en consumenten, industrieel beleid en culturele diversiteit.</p>
      <p sl="fr">Tot slot, de toegenomen bescherming van investeerders moet gepaard gaan met verantwoordelijker gedrag, met name in ontwikkelingslanden, waar de sociale en milieuwetgeving minder verplichtend is. Daarom wordt er in het verslag aan herinnerd dat alle door de Unie ondertekende vrijhandelsovereenkomsten sociale en milieubepalingen moeten bevatten. Bovendien moeten we het niet laten bij naming and shaming en moeten er in alle toekomstige overeenkomsten duidelijke regels worden opgenomen die bedrijven moeten eerbiedigen wat betreft de sociale verantwoordelijkheid van bedrijven op basis van door de OESO vastgestelde richtsnoeren.</p>
      <p sl="fr">Als hier werkelijk de contouren worden geschetst van een nieuw Europees investeringsbeleid, dan vraag ik er door middel van dit verslag om dat dit beleid als voorbeeld dient, dat het duurzame investeringen bevordert, dat het milieuvriendelijk is en voorrang geeft aan kwalitatief hoogstaande arbeidsomstandigheden in zowel Europa als de derde landen. Daarom moet dit verslag, met de steun die het woensdag tijdens de stemming krijgt, als referentie dienen voor alle toekomstige onderhandelingen van de Commissie.</p>
    </intervention>
    <intervention id="1-271-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Mevrouw de Voorzitter, op basis van artikel 206 en 207 van het Verdrag betreffende de werking van de Europese Unie is de EU exclusief bevoegd op het gebied van buitenlandse directe investeringen. De Commissie heeft al een lijst opgesteld van partners die voorrang krijgen bij het sluiten van de eerste investeringsovereenkomsten: Canada, China, India, Mercosur, Rusland en Singapore.</p>
      <p sl="ro">Wij roepen de Commissie, het Parlement en de lidstaten op om een samenhangend en geïntegreerd investeringsbeleid op te stellen, waarmee kwalitatief hoogstaande investeringen worden bevorderd en dat een positieve bijdrage levert aan de economische vooruitgang en een duurzame ontwikkeling wereldwijd. Wij vragen dat het toekomstige beleid van de Europese Unie duurzame investeringen bevordert, met respect voor het milieu en met aanmoediging van passende arbeidsomstandigheden in de bedrijven waar de investeringen op gericht zijn. Wij verzoeken de Commissie wederkerigheid te waarborgen in haar onderhandelingen over markttoegang met haar belangrijkste ontwikkelde handelspartners en de belangrijkste opkomende economieën.</p>
      <p sl="ro">Mevrouw de Voorzitter, als rapporteur voor de overeenkomsten tussen de Europese Unie en derde landen als Canada en Brazilië over luchtvervoer, wil ik de rapporteur en de commissaris vragen op welke wijze de relatie zal worden gewaarborgd tussen de geleidelijke toegang tot de markt en de luchtvaartmaatschappijen en deze internationale investeringsovereenkomsten.</p>
    </intervention>
    <intervention id="1-272-000" speaker_id="96654" name="Jaroslav Paška" is_mep="True" mode="spoken">
      <p sl="sk">Mevrouw de Voorzitter, in zijn verslag over het toekomstig Europees internationaal investeringsbeleid heeft de rapporteur gewezen op meerdere open vragen met betrekking tot de mogelijke overeenkomsten van de Europese Unie. De primaire taak van de Europese Unie is de belangen te beschermen van de Europese burgers, die zij vertegenwoordigt op de gebieden waarvoor de lidstaten haar de bevoegdheid hebben gegeven. Het door overheden beschermde algemeen belang is echter dikwijls in strijd met de belangen van agressieve buitenlandse investeerders die in internationale arbitragezaken vaak handiger zijn dan de landen die de belangen van hun burgers verdedigen. De in het verslag genoemde voorbeelden Argentinië, de Verenigde Staten en Canada, leveren hiervan concreet bewijs.</p>
      <p sl="sk">Daarom is het echt nodig om de principes van de bescherming nauwkeurig te bepalen om incorrecte interpretatie ervan door verschillende investeerders te voorkomen. Deze belangrijke en tot op heden onopgeloste kwestie blijft onder de internationale verantwoordelijkheid van de Europese Unie vallen, vooral vanuit financieel oogpunt, aangezien niet duidelijk is wie de financiële last op zich neemt indien de Europese Unie een rechtszaak verliest. Op deze vraag heeft de Raad van de Europese Unie tot nu toe geen afdoend antwoord gegeven.</p>
    </intervention>
    <intervention id="1-273-000" speaker_id="photo_generic" name="Viviane Reding" is_mep="True" mode="spoken">
      <p sl="en">vicevoorzitter van de Commissie . – Mevrouw de Voorzitter, de Commissie is verheugd over het verslag van het Parlement over het toekomstige Europese internationale investeringsbeleid. Dit is een belangrijke stap die de weg vrijmaakt voor de tenuitvoerlegging van de nieuwe exclusieve bevoegdheid van de EU op het gebied van investeringen.</p>
      <p sl="en">Zoals u weet, is investering een nog onontgonnen gebied voor het gemeenschappelijke handelsbeleid. We zijn het absoluut met het Parlement eens dat we de gelegenheid moeten aangrijpen om samen een volledig en samenhangend investeringsbeleid vast te stellen dat investeringen bevordert en een positieve bijdrage levert aan economische groei en duurzame ontwikkeling.</p>
      <p sl="en">De Commissie is het ook volledig eens met de uitspraak van het Parlement dat de bescherming van investeerders de eerste prioriteit van het Europese investeringsbeleid moet blijven. Wij vinden dat het nieuwe beleid als doel moet hebben dat aan alle Europese investeerders wordt gegarandeerd dat zij kunnen handelen in een open en correct en eerlijk gereguleerd bedrijfsklimaat, niet alleen binnen de interne markt, maar ook wanneer zij handelen in derde landen.</p>
      <p sl="en">Ik neem ook nota van de aanbeveling van het Parlement dat de EU gebruik moet maken van de beste praktijken in de bilaterale investeringsovereenkomsten van lidstaten. Het leveren van betere resultaten dan die welke door lidstaten afzonderlijk worden behaald, zou in feite de drijvende kracht moeten zijn achter de actie die de Unie op dit gebied onderneemt.</p>
      <p sl="en">Hoewel we streven naar een hoge mate van bescherming voor onze investeerders, mogen we andere doelstellingen daarbij niet in gevaar brengen, zoals de regelgevende rol van de overheid of de coherentie met ander EU-beleid. Het recht van staten en van de EU om noodzakelijke maatregelen te nemen om de doelstellingen voor rechtmatige overheidsregulering te behalen, is een vaste regel van het gemeenschappelijke handelsbeleid. Dit geldt evenzeer voor ons investeringsbeleid.</p>
      <p sl="en">De geschillenregeling en hieraan gerelateerde financiële verantwoordelijkheid zijn ook zeer belangrijke kwesties waar we verder over moeten nadenken. Zoals genoemd in de mededeling, is het onze doelstelling om transparantie en consistentie van uitspraken te waarborgen en het systeem zo productief mogelijk te maken. Ook moeten we een aantal kwesties behandelen die zich voordoen wegens de status van de EU onder het internationale recht. Bij de analyse van mogelijke opties en verdere ideeën voor een uitgebreide benadering van deze kwesties zullen wij rekening houden met de standpunten van het Parlement, zoals verwoord in het verslag.</p>
      <p sl="en">We zullen alle aanbevelingen uit het verslag van het Parlement zorgvuldig overwegen wanneer we ons investeringsbeleid op progressieve wijze ontwikkelen en ten uitvoer brengen. De Commissie heeft al voorstellen ingediend voor de onderhandelingsrichtsnoeren voor Canada, India en Singapore. We willen kansen voor lopende bredere handelsonderhandelingen grijpen en algemene investeringsonderhandelingen aangaan met die landen. De mening van het Parlement komt daarom zeer gelegen als leidraad voor de Commissie en de Raad voor het definiëren van definitieve respectieve onderhandelingsrichtsnoeren.</p>
      <p sl="en">Aangezien de ontwikkeling van een algemeen Europees investeringsbeleid nu een gemeenschappelijke verantwoordelijkheid van alle instellingen is, wil ik u tot slot graag verzekeren dat de Commissie klaar staat om samen te werken met het Parlement en de Raad, terwijl zij tevens de verdeling van bevoegdheden onder alle betrokken instellingen respecteert.</p>
    </intervention>
    <intervention id="1-274-000" speaker_id="1941" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt op woensdag 6 april 2011 plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="1-275-000" speaker_id="4345" name="Tokia Saïfi" is_mep="True" mode="written">
      <p sl="fr">De uitbreiding van de bevoegdheden van de Europese Unie inzake buitenlandse directe investeringen krachtens het Verdrag van Lissabon maakt het mogelijk om eindelijk een goed Europees beleid op dit gebied te overwegen. Tijdens de opstellingsfase van dit beleid heeft het garanderen van een zo groot mogelijke veiligheid voor zowel de investeringen als de investeerders prioriteit. Zo hoeft de overstap van een nationale bevoegdheid naar een Europese bevoegdheid in geen geval in de weg te staan van de juiste tenuitvoerlegging van de ongeveer 1 200 overeenkomsten die van kracht zijn tussen de lidstaten en de derde landen. Met dezelfde aandacht voor juridische zekerheid en voorspelbaarheid moet de Europese Unie nu een doeltreffende en transparante regeling voor geschillenbeslechting vaststellen die toegankelijk is voor alle investeerders, ook de allerkleinste (het midden- en kleinbedrijf bijvoorbeeld). De regelingen die zijn opgenomen in de meest recente bilaterale handelsovereenkomsten vormen een goede basis, maar hebben slechts betrekking op de geschillen tussen een staat en de Europese Unie. Er moeten bepalingen komen die zijn afgestemd op het geval van een geschil tussen de Europese Unie en een bedrijf. Ten slotte moet de Europese Unie deze mogelijkheid aangrijpen om een stap verder te gaan: zij moet in toekomstige overeenkomsten bepalingen opnemen die de vestiging van investeerders in deze landen vergemakkelijken, alsook basisbepalingen op het gebied van sociale en milieunormen.</p>
    </intervention>
  </section>
  <section id="creitem24" title="24. Agenda van de volgende vergadering: zie notulen"/>
  <section id="creitem25" title="25. Sluiting van de vergadering"/>
</text>
