<?xml version='1.0' encoding='utf-8'?>
<text id="20050127.NL" lang="nl" date="2005-01-27" place="Brussel" edition="Uitgave PB">
  <section id="creitem1" title="Opening van de vergadering">
    <intervention id="4-004" speaker_id="28267" name="De Voorzitter" is_mep="True" mode="spoken">
      <p sl="nl">Dames en heren afgevaardigden, wij zijn gedwongen de agenda te wijzigen, aangezien, zoals u vermoedelijk al weet, de president van Oekraïne, de heer Joesjtsjenko, hier vanmorgen niet aanwezig kan zijn zoals was voorzien, vanwege de zware weersomstandigheden die momenteel in geheel Midden-Europa heersen en die zijn vertrek vanmorgen hebben verhinderd.</p>
    </intervention>
  </section>
  <section id="creitem2" title="Ingekomen stukken: zie notulen"/>
  <section id="creitem3" title="Agenda: zie notulen"/>
  <section id="creitem4" title="Verklaring van het voorzitterschap">
    <intervention id="4-008" speaker_id="28267" name="De Voorzitter" is_mep="True" mode="spoken">
      <p sl="nl">Voor vandaag hadden wij een verklaring en een minuut stilte gepland ter herdenking van de tragedie van Auschwitz-Birkenau en ik ben van mening dat we een en ander doorgang moeten laten vinden.</p>
      <p sl="nl">Dames en heren, vandaag is een trieste dag van herdenking voor de gehele mensheid. Op een dag als vandaag in 1945 werd het nazi-vernietigingskamp waarvan de naam in het collectieve geheugen van de mensheid is gegrift, door het Rode Leger bevrijd. Deze naam staat in ons collectieve geheugen gegrift als synoniem van absolute verschrikking, van het kwaad in zijn meest extreme vorm, van geïndustrialiseerde, georganiseerde en gedocumenteerde misdaad.</p>
      <p sl="nl">Wij zijn allen nog steeds verbijsterd dat dit heeft kunnen gebeuren. Maar het is gebeurd. Het is onvoorstelbaar, maar het was echt waar. Vandaag zal een delegatie van dit Parlement, bestaand uit de voorzitters van alle fracties, en de grootste van alle delegaties die naar Auschwitz gaan, de ceremonie ter nagedachtenis aan de slachtoffers bijwonen, samen met voormalige gevangenen, staatshoofden en regeringsleiders van vele landen, en enkele van de soldaten die het kamp hebben bevrijd. Op die manier betonen we eer aan de slachtoffers, maar zullen we bovenal het kwaad gedenken dat heeft geleid tot de dood van miljoenen joden, enkel en alleen omdat zij joods waren, alsmede tot de dood van etnische minderheden, homoseksuelen en politieke gevangenen van verschillende nationaliteiten. Dit is een kwaad dat ons allen treft. Natuurlijk heeft het in de eerste plaats de slachtoffers en hun nakomelingen getroffen, maar het raakt ook degenen die er niet bij waren, diegenen onder ons die het zich niet herinneren omdat ze het niet gezien hebben. Auschwitz moet ons herinneren aan de strijd tussen herinneren en vergeten, de strijd van het geheugen tegen iets waarvan we hadden gewild dat het niet gebeurd was. Wij moeten blijven herdenken, want wanneer men zijn geschiedenis vergeet is de geschiedenis gedoemd zich te herhalen.</p>
      <p sl="nl">De holocaust is een groot probleem voor de gehele mensheid. Het is niet alleen een probleem van de nazi-moordenaars en de joodse slachtoffers. De wortels van de holocaust liggen diep verscholen in een aantal eigenschappen die in de loop van de geschiedenis van de mensheid herhaaldelijk op afschuwelijke wijze de kop hebben opgestoken. Vandaag, zestig jaar later moeten wij strijd blijven leveren tegen alles wat deze tragedie mogelijk heeft gemaakt: racisme, antisemitisme, vreemdelingenhaat, rassenhaat, de onverschilligheid van onze samenleving, waarin men denkt nergens mee te maken te hebben, totdat men zich te laat realiseert dat dit wel degelijk het geval is.</p>
      <p sl="nl">Om die reden en om niet te vergeten, zullen we vandaag stemmen over een resolutie over de nagedachtenis van de holocaust en antisemitisme.</p>
      <p sl="nl">Dames en heren, wij moeten hier voortdurend aan werken, en niet alleen wanneer onze herinnering wordt geprikkeld als gevolg van onze fascinatie voor ronde getallen; 60 jaar geleden dus, maar waarom juist 60 en niet 59? Nee, wij moeten er iedere dag aan werken, opdat de waarden van onze Grondwet – vrede, mensenrechten, respect en verdraagzaamheid – die in alles tegengesteld zijn aan de gebeurtenissen in Auschwitz, worden verspreid en verdedigd op scholen, op het werk, in het trappenhuis, op straat, in het café, kortom, in het gemeenschappelijk dagelijks leven van iedereen. Het herdenken van Auschwitz biedt ons de mogelijkheid de waarden van onze Grondwet te verdedigen en deze gelegenheid aan te grijpen om op te komen voor de menselijke waardigheid, die op die plek zo afschuwelijk is geschonden.</p>
      <p sl="nl">Dames en heren, ik verzoek u een minuut stilte in acht te nemen.</p>
      <a text="(Het Parlement neemt staande een minuut stilte in acht)"/>
    </intervention>
    <intervention id="4-009" speaker_id="28267" name="De Voorzitter" is_mep="True" mode="spoken">
      <p sl="nl">Dames en heren, na dit moment van eerbetoon en herdenking van de slachtoffers van Auschwitz wordt de vergadering onderbroken.</p>
      <a text="(De vergadering wordt om 9.10 uur onderbroken en om 10.00 uur hervat)"/>
    </intervention>
  </section>
  <section id="creitem5" title="Goedkeuring van de notulen van de vorige vergadering: zie notulen"/>
  <section id="creitem6" title="Stemmingen">
    <intervention id="4-014" speaker_id="1018" name="Wurtz" is_mep="True" mode="spoken">
      <p sl="fr">Mijnheer de Voorzitter, we hebben met de verschillende fracties geprobeerd een zo breed mogelijk gedragen compromis te vinden en we zijn tot overeenstemming gekomen.</p>
      <p sl="fr">Het compromis is tweeledig: het eerste deel van ons amendement zou een toevoeging moeten worden, terwijl het tweede deel apart in stemming zou moeten worden gebracht. Met de tekst waarover wij zullen stemmen willen wij president Abbas vurig aanmoedigen te laten zien dat hij een einde wil maken aan het geweld, en willen wij de maatregelen toejuichen die president Abbas in dat opzicht inmiddels heeft genomen. De rest van de tekst blijft ongewijzigd.</p>
      <p sl="fr">Het tweede gedeelte van het amendement zou apart in stemming worden gebracht, dat wil zeggen de zin waarin de Israëlische autoriteiten wordt verzocht akkoord te gaan met de routekaart en de resoluties van de VN-Veiligheidsraad en deze ten uitvoer te leggen.</p>
    </intervention>
    <intervention id="4-015" speaker_id="1405" name="McMillan-Scott" is_mep="True" mode="spoken">
      <p sl="en">Mijnheer de Voorzitter, zoals mijn collega’s zich zullen realiseren, heeft deze resolutie grotendeels betrekking op de uitslag van de zeer goed verlopen verkiezingen in de Palestijnse gebieden op 9 januari, die door 28 collega’s als waarnemer werden bijgewoond. Zelf stond ik aan het hoofd van de waarnemingsmissie en mevrouw Napoletano trad op als mijn vervanger. De resolutie waarover wij stemmen omvat niet alleen de goedkeuring van de eigenlijke verkiezingen, maar ook het vervolg dat wij verwachten dat de diverse organisaties en instellingen hieraan zullen geven. Paragraaf 15 is tegen deze achtergrond ongepast, aangezien deze betrekking heeft op de interne procedures van het Europees Parlement. Ik heb met mevrouw Napoletano en anderen overleg gevoerd over de noodzaak paragraaf 15 te schrappen. Mijn verzoek aan het Parlement is derhalve om paragraaf 15 te schrappen.</p>
    </intervention>
    <intervention id="4-017" speaker_id="28299" name="Sonik" is_mep="True" mode="spoken">
      <p sl="pl">Dit amendement zou de tekst als volgt wijzigen: het geschatte aantal mensen dat in Auschwitz is gestorven, ongeveer anderhalf miljoen slachtoffers, wordt vermeld. Voorts wordt verwezen naar de 15 000 Russische gevangen die in Auschwitz zijn gestorven. Ik vraag u dit amendement te steunen.</p>
    </intervention>
    <intervention id="4-018" speaker_id="4529" name="Ludford" is_mep="True" mode="spoken">
      <p sl="en">Mijnheer de Voorzitter, hij verwijst naar de verkeerde paragraaf. Hij zou het moeten hebben over paragraaf 5, tweede streepje, waarin het museum Auschwitz-Birkenau aan de orde komt. De heer Sonik heeft zojuist gesproken over overweging A, maar hij had moeten verwijzen naar paragraaf 5, tweede streepje.</p>
    </intervention>
    <intervention id="4-019" speaker_id="4308" name="De Voorzitter" is_mep="True" mode="spoken">
      <p sl="nl">Mijnheer Sonik, er is sprake van enige verwarring. U moet nu uw mondelinge amendement op paragraaf 5, tweede streepje indienen maar u hebt iets anders ingediend. Dient u daarom nu uw mondeling amendement op paragraaf 5, tweede streepje in.</p>
    </intervention>
    <intervention id="4-020" speaker_id="28299" name="Sonik" is_mep="True" mode="spoken">
      <p sl="pl">Inderdaad, mijn verontschuldigingen voor deze vergissing. Dit amendement betreft inderdaad de toevoeging van het museum Auschwitz-Birkenau te Oświęcim als speciaal voorlichtings- en herdenkingscentrum, naast het voorlichtingscentrum over de holocaust in Berlijn.</p>
    </intervention>
    <intervention id="4-021" speaker_id="1911" name="Schulz" is_mep="True" mode="spoken">
      <p sl="de">Mijnheer de Voorzitter, ik wil een mondeling amendement op overweging A indienen. We hebben de afgelopen dagen en ook het afgelopen uur een aantal discussies gevoerd. Wellicht kan ik met een toelichting op dit amendement een einde aan deze reeks discussies dichterbij brengen.</p>
      <p sl="de">We bevinden ons allemaal in een lastige situatie omdat we op een dag als vandaag elk woord zorgvuldig moeten wegen en we vooral – welke formulering we ook gebruiken – rekening moeten houden met de waardigheid van de slachtoffers en de schuld van de daders. Ik stel voor de tweede zin van de oorspronkelijke tekst van overweging A te wijzigen om zo aan iedereen recht te doen. De oorspronkelijke tekst luidt: “Overwegende dat het [ …] zestig jaar geleden is dat het door Hitlers nazi's gebouwde vernietigingskamp in Auschwitz-Birkenau werd bevrijd … .”</p>
      <p sl="de">Wij stellen voor in de Duitse versie “Hitlers nazi's” te vervangen door “nazi-Duitsland”. Dan wordt de tekst: “ … het door nazi-Duitsland gebouwde vernietigingskamp in Auschwitz-Birkenau … .” In de Engelse versie komt er dan “Nazi Germany’s death camp” te staan.</p>
      <p sl="de">Mijns inziens wordt daarmee de schuld en de bijzondere verantwoordelijkheid van Duitsland tot uitdrukking gebracht en duidelijk gemaakt dat het de nazi’s waren die deze schuld op zich hebben geladen. Bovendien herdenken we op die manier ook de Duitse slachtoffers die er zijn gevallen. Ik verzoek het Parlement derhalve dit amendement te steunen.</p>
      <a text="(Applaus)"/>
    </intervention>
    <intervention id="4-022" speaker_id="1253" name="Poettering" is_mep="True" mode="spoken">
      <p sl="de">Mijnheer de Voorzitter, na de vele debatten over dit onderwerp stem ik namens de PPE-DE-Fractie in met dit mondelinge amendement.</p>
    </intervention>
    <intervention id="4-023" speaker_id="4529" name="Ludford" is_mep="True" mode="spoken">
      <p sl="en">Mijnheer de Voorzitter, zouden we enige duidelijkheid over dit onderwerp kunnen krijgen? We hebben hier te maken met twee afzonderlijke amendementen. Het eerste – het mondelinge amendement van de PPE-DE-Fractie dat de heer Sonik heeft ingediend – is om de formulering dusdanig te wijzigen dat er zou komen te staan: “waar een gecombineerd totaal van 1,5 miljoen joden, Roma, Polen, Russen en gevangenen van diverse andere nationaliteiten, evenals homoseksuelen, zijn vermoord”.</p>
      <p sl="en">Zouden we daarover alstublieft eerst kunnen stemmen, voordat we toekomen aan een andere kwestie, waarover de heer Schulz zojuist heeft gesproken, namelijk amendement 1 van de UEN-Fractie waarmee wordt beoogd in het Engels, de formulering “Hitler’s Nazi death camps ” te vervangen door “German Nazi death camps ”.</p>
      <p sl="en">Hiervoor zijn twee aparte stemmingen nodig. Met alle respect is de verwarring niet op de laatste plaats ontstaan door de diensten, die alles op één hoop hebben gegooid: overweging A, het mondelinge amendement van de PPE-DE-Fractie, en het amendement van de UEN-Fractie, waarover de heer Schulz zojuist sprak.</p>
      <p sl="en">Zouden we dus alstublieft twee aparte stemmingen kunnen houden. Eerst over het mondelinge amendement van de heer Sonik en vervolgens over het gezamenlijke pakket van de UEN-Fractie en de heren Schulz en Poettering?</p>
    </intervention>
    <intervention id="4-024" speaker_id="4308" name="De Voorzitter" is_mep="True" mode="spoken">
      <p sl="nl">Jazeker, mevrouw Ludford, we hebben het over drie zaken: het amendement van de heer Sonik, het amendement dat zojuist is ingediend door de heer Schulz, en amendement 1 van de UEN-Fractie.</p>
    </intervention>
    <intervention id="4-025" speaker_id="1934" name="Cohn-Bendit" is_mep="True" mode="spoken">
      <p sl="de">Mijnheer de Voorzitter, de heer Schulz heeft gelijk. Al onze woorden en al hun gevolgen zijn verstrekkend. Eén ding is zeker: het amendement van de heer Schulz heeft niets te maken met het amendement van de UEN-Fractie en moet geheel los daarvan worden gezien, daar het amendement van de UEN onaanvaardbare dingen bevat, waar wij niet achter willen en kunnen staan. Haalt u deze twee amendementen alstublieft niet door elkaar. Dit is mijn eerste punt.</p>
      <p sl="de">Mijn tweede punt betreft het volgende: wij begrijpen dat de twee grote fracties terecht overeenstemming over dit onderwerp willen bereiken. Daarom kunnen wij ons hierbij ook aansluiten. Wij willen er desondanks op wijzen dat diverse discussies over deze resolutie tijdens de voorbereidingen voor deze vergaderperiode dit Parlement onwaardig waren en onwaardig blijven. Dat moeten we benadrukken.</p>
    </intervention>
    <intervention id="4-026" speaker_id="1911" name="Schulz" is_mep="True" mode="spoken">
      <p sl="de">Mijnheer de Voorzitter, volgens mij is alles al gezegd. Als u het mondelinge amendement van de heer Sonik en mijn eigen mondelinge amendement in stemming brengt – overigens beoog ik met mijn amendement de originele tekst aan te vullen en het amendement van de UEN-Fractie definitief te verwerpen –, dan bereiken we exact wat we willen bereiken, namelijk een tekst die past bij de waardigheid van deze dag.</p>
    </intervention>
    <intervention id="4-027" speaker_id="2053" name="Voggenhuber" is_mep="True" mode="spoken">
      <p sl="de">Mijnheer de Voorzitter, de heer Schulz zei dat we vandaag elk woord zorgvuldig moeten wegen, opdat er recht wordt gedaan aan de slachtoffers en de verantwoordelijkheid van de daders. Mijn land, Oostenrijk, heeft heel veel tijd nodig gehad om zijn medeverantwoordelijkheid voor de misdaden van het nationaal-socialisme te erkennen. In de formulering die in de eerste versie van de onderhavige resolutie werd gebruikt – “Hitlers nazi’s” – wordt deze medeverantwoordelijkheid duidelijk gemaakt; het gaat immers niet alleen om Duitsers. In de formulering die nu wordt voorgesteld, wordt deze medeverantwoordelijkheid echter weer versluierd.</p>
      <p sl="de">Ik wil deze controverse hier niet voortzetten. Toch hecht ik er belang aan dat hier op deze plaats en op dit moment een Oostenrijker opstaat om samen met u de medeverantwoordelijkheid van zijn land te betreuren.</p>
      <a text="(Applaus)"/>
    </intervention>
    <intervention id="4-028" speaker_id="23792" name="Kamiński" is_mep="True" mode="spoken">
      <p sl="pl">Mijnheer de Voorzitter, ik wil ten stelligste protesteren tegen de woorden van de heer Cohn-Bendit, die mijn inziens berusten op een misverstand. De heer Cohn-Bendit heeft gezegd dat ons amendement, dat ik persoonlijk heb ingediend, onaanvaardbare dingen bevat. Ik weet niet waar hij het over heeft, want mijn amendement betreft slechts één woord. Ik wil het woord “Hitlers” vervangen door “Duitse”. De Fractie Unie voor een Europa van Nationale Staten heeft geen enkel ander amendement ingediend. Men kan het met dit amendement eens zijn of niet, maar ik moet protest aantekenen tegen het feit dat dit onaanvaardbaar wordt genoemd, want dat is mijns inziens niet het geval. Ik wil benadrukken dat ik met mijn amendement uitsluitend de invoeging van het woord “Duitse” beoog. De reden is dat de mensen in Polen de afgelopen dagen diep zijn geschokt door het feit dat serieuze Europese kranten schrijven over Poolse concentratiekampen of Poolse gaskamers. Dit is een leugen en een grove belediging van mijn volk. Dat is de enige reden waarom ik dit amendement heb ingediend.</p>
    </intervention>
    <intervention id="4-029" speaker_id="4308" name="De Voorzitter" is_mep="True" mode="spoken">
      <p sl="nl">Dames en heren, er is één amendement ingediend plus een aantal mondelinge amendementen. We gaan niet weer een inhoudelijk debat beginnen over deze kwestie.</p>
    </intervention>
    <intervention id="4-030" speaker_id="4529" name="Ludford" is_mep="True" mode="spoken">
      <p sl="en">Mijnheer de Voorzitter, ik kan een einde maken aan de verwarring van de heer Cohn-Bendit. Zoals ik het begrijp, bestaat amendement 1 van de UEN-Fractie, slechts uit het gebruik van de woorden “de Duitse” in plaats van “Hitlers”. Amendement 1/rev. is ingetrokken omdat het niet werd aanvaard door de diensten. Ik denk dat de heer Cohn-Bendit daarnaar verwijst en als ik het zeggen mag, zaait een stelletje mannen hier een heleboel verwarring doordat zij verzuimen op de details te letten. Amendement 1/rev. is ingetrokken en daarom staat de kwestie van het schrappen van woorden als “homoseksuelen” niet langer op onze agenda. We hebben het over het mondelinge amendement van de PPE-DE-Fractie en vervolgens over het amendement van de UEN-Fractie – dat de heer Schulz op zijn beurt lijkt te wijzigen – maar dus niet over de rest van het herziene amendement van de UEN-Fractie, waarnaar de heer Cohn-Bendit volgens mij verwijst.</p>
    </intervention>
    <intervention id="4-031" speaker_id="2295" name="Swoboda" is_mep="True" mode="spoken">
      <p sl="de">Mijnheer de Voorzitter, geachte collega’s, volgens mij is iedereen in deze zaal het erover eens dat iedereen die zich schuldig heeft gemaakt aan deze misdaden moet worden veroordeeld – of het nu Duitsers, Oostenrijkers of anderen waren – en dat komt tot uitdrukking in het begrip “nazi-Duitsland”. Het gaat om de verantwoordelijkheid van eenieder, en daarop moeten wij de aandacht van mensen vestigen. Daarom verzoek ik tot de stemming over te gaan en nog eens na te denken. Het gaat niet om Duitsers of niet-Duitsers, het gaat om iedereen die verbonden was met het misdadige regime van nazi-Duitsland. Daarover gaat het amendement van de heer Schulz, dat de steun van de heer Poettering heeft gekregen.</p>
      <a text="(Applaus)"/>
    </intervention>
    <intervention id="4-032" speaker_id="23746" name="Landsbergis" is_mep="True" mode="spoken">
      <p sl="en">Mijnheer de Voorzitter, na zo veel samenvoegingen en solidariteit in verband met deze amendementen, wil ik u vragen een heel kort mondeling amendement te aanvaarden op de laatste regel van overweging A, dat slechts bestaat uit twee woorden. Na de woorden “zich tegen mensen te keren op basis van ras, etnische afkomst” of “godsdienst”, zou moeten worden ingevoegd “sociale indeling”. De reden hiervoor is dat we willen benadrukken dat Europa zijn eigen geschiedenis niet moet vergeten. Miljoenen mensen hebben op sociale gronden immers al hun rechten verloren, soms zelfs hun leven; die Endlösung maar dan voor “klassenvijanden”.</p>
      <p sl="en">“Sociale indeling” is een zeer neutrale formulering en ik wil u vragen deze twee woorden om historische redenen te steunen.</p>
    </intervention>
    <intervention id="4-033" speaker_id="1073" name="Muscardini" is_mep="True" mode="spoken">
      <p sl="it">Mijnheer de Voorzitter, ik wil slechts zeggen dat barones Ludford gelijk heeft en dat haar interpretatie juist is. U heeft mij echter geen toestemming gegeven het woord te voeren. Het is zonneklaar dat er in dit Parlement sprake is van voorbehouden en discriminaties. De geachte heer Cohn-Bendit wist kennelijk niet waar hij het over had, want hij verwees naar een amendement dat niet eens is ingediend. Ik zou willen dat onze fractie evenveel respect kreeg als de andere, anders zijn degenen die voor hun beurt spreken hier de racisten.</p>
    </intervention>
    <intervention id="4-034" speaker_id="4308" name="De Voorzitter" is_mep="True" mode="spoken">
      <p sl="nl">Mevrouw Muscardini, in dit stadium hebben we het niet meer over de fundamentele ideeën. We stemmen nu over de amendementen. Laten we daarom de procedure voortzetten.</p>
    </intervention>
  </section>
  <section id="creitem7" title="Stemverklaringen">
    <intervention id="4-037" speaker_id="4461" name="Queiró" is_mep="True" mode="written">
      <p sl="pt">De ondertekening van dit protocol toont, net als de ondertekening van andere, vergelijkbare protocollen vanaf mei 2004, heel duidelijk aan dat de uitbreiding van de Unie ook voor de rest van de wereld gevolgen heeft.</p>
      <p sl="pt">Deze protocollen zijn hoe dan ook noodzakelijk, aangezien er in de uitgebreide Unie sprake moet zijn van juridische uniformiteit en overeenstemming. Ik heb daarom vóór deze aanbeveling gestemd.</p>
    </intervention>
    <intervention id="4-038" speaker_id="5570" name="Ribeiro e Castro" is_mep="True" mode="written">
      <p sl="pt">Het doel van deze ontwerpaanbeveling is het sluiten van stabilisatie- en associatieovereenkomsten tussen de Europese Gemeenschappen en de Voormalige Joegoslavische Republiek Macedonië en tussen de Europese Gemeenschappen en de Republiek Kroatië, teneinde rekening te houden met de toetreding van de Tsjechische Republiek, de Republiek Estland, de Republiek Cyprus, de Republiek Letland, de Republiek Litouwen, de Republiek Hongarije, de Republiek Malta, de Republiek Polen, de Republiek Slovenië en de Slowaakse Republiek tot de Europese Unie. Een en ander hangt samen met de recente uitbreiding van de EU met tien nieuwe lidstaten.</p>
      <p sl="pt">De toetreding van deze nieuwe landen brengt namelijk een hele reeks juridische aanpassingen met zich mee om gelijke voorwaarden te scheppen op het gebied van douane, economie en mededinging.</p>
      <p sl="pt">Ik heb natuurlijk voorgestemd.</p>
    </intervention>
    <intervention id="4-040" speaker_id="4461" name="Queiró" is_mep="True" mode="written">
      <p sl="pt">De ondertekening van dit protocol toont, net als de ondertekening van andere, vergelijkbare protocollen vanaf mei 2004, heel duidelijk aan dat de uitbreiding van de Unie ook voor de rest van de wereld gevolgen heeft.</p>
      <p sl="pt">Deze protocollen zijn hoe dan ook noodzakelijk, aangezien er in de uitgebreide Unie sprake moet zijn van juridische uniformiteit en overeenstemming. Ik heb daarom vóór deze aanbeveling gestemd.</p>
    </intervention>
    <intervention id="4-041" speaker_id="5570" name="Ribeiro e Castro" is_mep="True" mode="written">
      <p sl="pt">Met deze aanbeveling wordt beoogd de instemming van dit Parlement te verkrijgen voor het sluiten van een stabilisatie- en associatieovereenkomst tussen de Europese Gemeenschappen en haar lidstaten, enerzijds, en de Republiek Chili, anderzijds, teneinde rekening te houden met de toetreding van de Tsjechische Republiek, de Republiek Estland, de Republiek Cyprus, de Republiek Letland, de Republiek Litouwen, de Republiek Hongarije, de Republiek Malta, de Republiek Polen, de Republiek Slovenië en de Slowaakse Republiek tot de Europese Unie. Dit is een noodzakelijk gevolg van de recente uitbreiding. De toetreding van de nieuwe landen brengt een hele reeks juridische aanpassingen met zich mee om gelijke voorwaarden te scheppen op het gebied van douane, economie en mededinging.</p>
      <p sl="pt">Ik heb voorgestemd.</p>
    </intervention>
    <intervention id="4-043" speaker_id="photo_generic" name="Goudin, Lundgren en Wohlin" is_mep="True" mode="written">
      <p sl="sv">De Zweedse partij Junilistan stemt tegen de verhoging van de middelen ten opzichte van het oorspronkelijke voorstel van de Raad. De meest effectieve manier om digitale inhoud te creëren en toegankelijk te maken is door de markt of via besluiten op het niveau van de lidstaat.</p>
    </intervention>
    <intervention id="4-044" speaker_id="4461" name="Queiró" is_mep="True" mode="written">
      <p sl="pt">Er is een heel aanvaardbaar midden gevonden tussen het bedrag waar de Commissie aanvankelijk om verzocht en de fondsen die de Raad binnen de door de begroting opgelegde beperkingen ter beschikking heeft willen stellen. Daarom heb ik voorgestemd.</p>
      <p sl="pt">Waar het in de eerste plaats om gaat is dat dit eContent -programma net als vergelijkbare initiatieven een efficiënt middel kan zijn voor het verdiepen van de kennis- en informatiemaatschappij.</p>
    </intervention>
    <intervention id="4-045" speaker_id="5570" name="Ribeiro e Castro" is_mep="True" mode="written">
      <p sl="pt">Het meerjarenprogramma van de Gemeenschap ter verbetering van de toegankelijkheid, het nut en de exploiteerbaarheid van digitale inhoud in Europa zal niet alleen bijdragen tot het verwezenlijken van de strategie van Lissabon en het bevorderen van de concurrentiepositie van Europa in de context van de kenniseconomie, het zal ons bovendien in staat stellen goede resultaten te boeken met betrekking tot economische groei, het scheppen van werkgelegenheid, innovatie en keuze voor de consument.</p>
      <p sl="pt">Dit programma is gericht op de eindgebruiker, of dat nu een doorsnee burger, een student of een onderzoeker is, dan wel een beroepsuitoefenaar die zijn kennis wil vergroten of een “hergebruiker” die digitale inhoud wil exploiteren of verbeteren met de bedoeling daarmee geld te verdienen.</p>
      <p sl="pt">Dit lopende communautaire project moet het gebruikers gemakkelijker maken toegang tot informatie te krijgen. Het is er bovendien op gericht de distributiesector voor digitale inhoud te transformeren en een radicaal ander kader te scheppen voor de interactie tussen ondernemingen, openbare lichamen en regeringen en de wijze waarop zij contacten onderhouden met elkaar en met het brede publiek.</p>
      <p sl="pt">Voor de ontwikkeling van de Europese economie is het dus heel belangrijk dat het bedrag dat is gereserveerd voor dit programma, dat digitale inhoud toegankelijker maakt, wordt verhoogd van 135 miljoen euro tot 149 miljoen euro. Op die wijze vergroten we de kans dat dit communautaire actieprogramma op succesvolle wijze ten uitvoer wordt gelegd aanzienlijk.</p>
      <p sl="pt">Ik heb voorgestemd.</p>
    </intervention>
    <intervention id="4-047" speaker_id="photo_generic" name="Cederschiöld, Fjellner en Ibrisagic" is_mep="True" mode="written">
      <p sl="nl">Samen met zijn vreugde over de succesvolle Palestijnse verkiezingen moet het Europees Parlement allereerst benadrukken dat er geen democratische structuren zijn opgebouwd in de periode dat Arafat aan de macht was. Het was ook wenselijk geweest als men had benadrukt dat de buitenwereld geen democratisch hervormingen heeft geëist en dat er stilzwijgend steun is verleend aan de ondemocratische ontwikkeling die ten tijde van Arafat werd toegelaten. De presidentsverkiezingen in Palestina zijn bovendien bemoeilijkt door de wens van grote groepen om de verkiezingen, en daarmee het democratische proces, te saboteren.</p>
      <p sl="nl">Verder moet men in de resolutie duidelijke eisen stellen aan de nieuwe leiding inzake het doorvoeren van democratische hervormingen, en duidelijk maken dat de Palestijnse Autoriteit verantwoordelijk is voor het voorkomen van terroristische acties. Tegelijkertijd moet het legitieme recht van Israël op veiligheid en op de verdediging van zijn volk tegen terroristische aanslagen erkend worden. Het is van belang om hierbij met nadruk te wijzen op het verschil tussen enerzijds de systematische aanslagen van de Palestijnse terroristen tegen civiele doelen en anderzijds het optreden tegen terroristen door de Israëlische regering.</p>
      <p sl="nl">Ten slotte ontbreken een veroordeling van alle terroristische acties, waaronder de zelfmoordaanslagen die in de Gazastrook zijn gepleegd, en een blijk van oprecht medeleven van het Europees Parlement met de nabestaanden van de slachtoffers.</p>
    </intervention>
    <intervention id="4-048" speaker_id="photo_generic" name="Goudin, Lundgren en Wohlin" is_mep="True" mode="written">
      <p sl="nl">De Zweedse partij Junilistan steunt het vredesproces in het Midden-Oosten en hoopt dat de partijen het weldra eens kunnen worden over de routekaart voor de vrede. Dat vergt staatsmanschap en politieke moed van zowel de leiders van Israël als van die van de Palestijnen.</p>
      <p sl="nl">Naar de mening van Junilistan hebben de Verenigde Naties de hoofdverantwoordelijkheid om te bemiddelen tussen de VN-lidstaten en om conflicten te voorkomen of te beëindigen. In de loop van de geschiedenis hebben we gezien dat niet-gebonden landen een belangrijke rol hebben gespeeld in dergelijke VN-werkzaamheden.</p>
      <p sl="nl">Hoewel wij de hoofdlijn van de resolutie steunen, vinden wij niet dat de rol van de EU in het buitenlands en veiligheidsbeleid moet worden uitgebreid. Wij willen de handelingsvrijheid van Zweden en de unieke positie van de VN als internationale vredesorganisatie beschermen.</p>
    </intervention>
    <intervention id="4-049" speaker_id="1403" name="Martin, David" is_mep="True" mode="written">
      <p sl="en">Ik verheug mij over de redelijk eerlijke en vrije verkiezingen in Palestina en spreek mijn waardering uit voor de tevredenstellende manier waarop de verkiezingen zijn gehouden, in weerwil van de omstandigheden die voortvloeien uit de Israëlische bezetting van de Palestijnse gebieden. De uitslag van de presidentsverkiezingen moet worden gezien als een kans om de onderhandelingen tussen de Israëlische regering en de Palestijnse autoriteiten een nieuwe impuls te geven.</p>
      <p sl="en">Ik verzoek Israël dringend de internationaal erkende rechten van de Palestijnen volledig te eerbiedigen en ik roep de Raad en de Commissie op om nog een waarnemingsmissie van de EU in Palestina op te zetten, aangezien de naleving van de associatieovereenkomst tussen de EU en Israël dient te worden gehandhaafd, en dan met name van protocol IV bij die overeenkomst.</p>
      <p sl="en">De schendingen van de vierde Geneefse Conventie door Israël blijven de internationale gemeenschap ernstige zorgen baren en constructieve inspanningen van leden van het Kwartet die op goede voet staan met Israël en de Palestijnen zijn dan ook van het grootse belang voor het bevorderen van de ontwikkeling van een definitieve en allesomvattende oplossing voor het Israëlisch-Palestijnse conflict. Een dergelijke oplossing is niet alleen van cruciaal belang voor de Palestijnse gebieden zelf, maar ook voor de bevordering van vrede en veiligheid in het hele Midden-Oosten en de gehele Arabische wereld.</p>
    </intervention>
    <intervention id="4-050" speaker_id="4461" name="Queiró" is_mep="True" mode="written">
      <p sl="pt">Dat ik vóór deze gemeenschappelijke resolutie heb gestemd heeft vooral te maken met het feit dat ook ik geloof dat er nu in het Midden-Oosten, en met name in Palestina, een unieke gelegenheid bestaat om het vredesproces te hervatten. De balans van de Palestijnse verkiezingen valt in dit verband positief uit.</p>
      <p sl="pt">Er zijn echter ook bepaalde aspecten waarvan ik me wil distantiëren. De internationale gemeenschap – en dat geldt zeker voor de Europese Unie – mag de zogenaamde “gewapende Palestijnse groeperingen” niet op één lijn stellen met de staat Israël en de Palestijnse Autoriteit. Een democratische staat en terroristische groeperingen kunnen niet op één lijn worden gesteld. Een dergelijke vertroebeling is onaanvaardbaar.</p>
    </intervention>
    <intervention id="4-051" speaker_id="5570" name="Ribeiro e Castro" is_mep="True" mode="written">
      <p sl="pt">Het conflict in het Midden-Oosten heeft regelmatig aanleiding gegeven tot instabiliteit en spanningen. Dat heeft de internationale gemeenschap bewogen een reeks pogingen te ondernemen om de nu al jaren aanhoudende verslechtering van de politieke en economische situatie in de regio een halt toe te roepen.</p>
      <p sl="pt">De verkiezing van Abu Mazen tot president van de Palestijnse Autoriteit betekent een nieuwe impuls voor het hervatten van het diplomatieke proces in de regio. De nieuwe Palestijnse leider heeft nu de gelegenheid om een nieuwe politieke dialoog met Israël op te zetten, op basis van democratie, rechtvaardigheid en wederzijds respect – een dialoog waarin het terrorisme als een te overwinnen kwaad wordt beschouwd en die tot doel heeft een werkelijke en duurzame vrede te bereiken.</p>
      <p sl="pt">In het nieuwe tijdvak dat we nu ingaan moet ook Israël hoopvolle signalen afgeven die blijk geven van goede wil en bereidheid tot samenwerking. Israël moet bij zijn – legitieme en gerechtvaardigde – strijd tegen het terrorisme de beginselen van het internationaal recht eerbiedigen.</p>
      <p sl="pt">Ik heb voorgestemd in de hoop dat er in deze woelige regio nu eindelijk een duurzame vrede bereikt kan worden. Daar is democratie voor nodig; in Israël is die reeds lang geleden gevestigd, in Palestina nog maar net.</p>
    </intervention>
    <intervention id="4-052" speaker_id="4253" name="Ries" is_mep="True" mode="written">
      <p sl="fr">Ontdooien, durven we het zo te noemen? We willen in elk geval graag geloven dat de betrekkingen tussen Israëli's en Palestijnen warmer worden. De tekenen zijn er: om te beginnen zijn de Palestijnse verkiezingen succesvol verlopen en is Mahmoud Abbas aan de macht gekomen. De man die in 1993 de Oslo-akkoorden organiseerde had de demilitarisatie van de intifada als campagnethema. Hij heeft daarover niet alleen gesproken, maar hij heeft zijn overtuiging ook keer op keer bevestigd. Daarnaast hebben we de spectaculaire acties tegen de terroristen gezien van de Palestijnse veiligheidstroepen, die nu in de gehele Gazastrook actief zijn, is er een Israëlisch moratorium gekomen op doelgerichte liquidaties en zijn de diplomatieke betrekkingen hervat. En vandaag is er dan de aankondiging door Ariel Sharon dat er over twee weken een ontmoeting zal plaatsvinden tussen hem en Mahmoud Abbas. Daarbij mag ook niet vergeten worden dat er eenduidigere en duidelijkere steun van de kant van de Verenigde Staten komt; de tweede regering-Bush heeft zich immers voorgenomen het proces vóór 2009 tot een goed einde te brengen. Er is dus een gunstige uitgangssituatie en de inzet van de Europese Unie is vastberadener dan ooit, zoals blijkt uit de verkiezingswaarnemersmissie, de grootste die ooit door de EU is afgevaardigd. Dit alles wordt in onze resolutie aangehaald. Ik heb voorgestemd, want op mijn verzoek is het onaanvaardbare gedeelte van paragraaf 12, waarin alle terroristische en arbitraire gewelddaden van beide kanten worden veroordeeld, verworpen.</p>
    </intervention>
    <intervention id="4-054" speaker_id="1956" name="Vanhecke" is_mep="True" mode="spoken">
      <p sl="nl">Voorzitter, ik zal het kort houden. Ik heb mij over deze resolutie van stemming onthouden, uiteraard niet omdat ik het hoofd niet buig voor het leed van de joodse en andere slachtoffers van een misdadig nationaal-socialistisch regime, misdadig zoals zovele andere socialistische regimes en dictaturen. Ik heb niet over deze resolutie gestemd, omdat ik slechts misprijzen voel voor mensen, politici, die dit lijden misbruiken voor hun eigen partijpolitieke doeleinden en voor de strijd tegen partijen die de Europese waarden en de identiteit van de Europese volkeren willen blijven verdedigen. Ook betreur ik het dat in onderhavige resolutie met geen woord wordt gerept over de anti-joodse terreur van vandaag, over de anti-joodse aanslagen van vandaag, over het feit dat vandaag in onze grote steden, bijvoorbeeld in Antwerpen, joodse mensen worden gemolesteerd door Arabieren en islamieten die de antisemieten van vandaag zijn. Ik betreur vanzelfsprekend ook de oproep om de vrije meningsuiting aan banden te leggen, omdat er zonder vrije meningsuiting geen democratie mogelijk is. Tenslotte, Voorzitter, stel ik vast dat communisten die nooit afstand hebben genomen van communistische regimes, die terreur uitoefenden en ook concentratiekampen hadden, deze resolutie hebben mogen ondertekenen. Ik beschouw dat als een schandaal.</p>
    </intervention>
    <intervention id="4-055" speaker_id="24088" name="Giertych" is_mep="True" mode="spoken">
      <p sl="en">Mijnheer de Voorzitter, wij waren voornemens tegen deze resolutie te stemmen als in dat document niet zou worden verwezen naar de Duitse verantwoordelijkheid. Er is echter een amendement met die strekking aangenomen en wij hebben de resolutie derhalve ondersteund. Toch is het buitengewoon belangrijk om te benadrukken dat Duitsland verantwoordelijk is voor de holocaust, vooral omdat er soms berichten verschijnen, zoals bijvoorbeeld in de Guardian van gisteren, waarin gewag wordt gemaakt van Poolse gaskamer en crematoria – Poolse gaskamers en crematoria! Dat schreef de pers in Groot-Brittannië gisteren. We moesten er dus op aandringen dat Duitsland in het document zou worden genoemd. Duitsland is genoemd, en daarom hebben we vóór het document gestemd; anders zouden we hebben tegengestemd.</p>
    </intervention>
    <intervention id="4-056" speaker_id="1892" name="Coelho" is_mep="True" mode="written">
      <p sl="pt">Op de zestigste herdenkingsdag van de bevrijding van het concentratiekamp Auschwitz herdenken – en veroordelen – wij de verschrikkelijke tragedie van de holocaust.</p>
      <p sl="pt">We kunnen en mogen deze tragedie niet vergeten. Zij is een van de meest beschamende en pijnlijkste hoofdstukken in de geschiedenis van ons werelddeel. Laat zij ons allen tot lering voor de toekomst strekken, zodat wij alle vormen van extremisme die leiden tot intolerantie, discriminatie en racisme kunnen bestrijden.</p>
      <p sl="pt">Ik ben voorstander van het plan om 27 januari in heel Europa uit te roepen tot de dag voor het herdenken van de holocaust en het bewijzen van eer aan de slachtoffers ervan.</p>
      <p sl="pt">Ik maak mij zorgen over de steeds duidelijker tekenen van antisemitisme en racisme en de opkomst van extremistische en xenofobische partijen. De EU en de internatonale gemeenschap als geheel moeten de burgerrechten en de grondrechten in de Unie en overal ter wereld op een doeltreffende wijze bevorderen en verdedigen.</p>
      <p sl="pt">De EU moet trouw blijven aan de waarden die deel uitmaken van haar gemeenschappelijke erfgoed, zij moet ervoor zorgen dat de beginselen van tolerantie en non-discriminatie gegarandeerd worden en zij moet economische, sociale en politieke integratie bevorderen.</p>
      <p sl="pt">Het is van cruciaal belang dat we de discussie over het ontwerp voor een kaderbesluit inzake racisme en xenofobie hervatten. We kunnen deze verschijnselen op het grondgebied van de EU immers alleen doeltreffend en consistent bestrijden als we een geïntegreerde benadering hanteren die voorziet in zowel preventieve maatregelen als sancties.</p>
    </intervention>
    <intervention id="4-057" speaker_id="photo_generic" name="Goudin, Lundgren en Wohlin" is_mep="True" mode="written">
      <p sl="nl">In deze resolutie komen uiterst belangrijke kwesties aan de orde. Concentratie- en vernietigingskampen behoren tot de meest beschamende en duistere aspecten van de Europese geschiedenis. Racisme, extremisme en historisch revisionisme moeten met kracht worden veroordeeld en tegengegaan. De resolutie wijst op duidelijke en verhelderende wijze op de noodzaak hiervan.</p>
      <p sl="nl">Conferenties en voorlichtingsactiviteiten zijn positieve maatregelen die kunnen bijdragen tot meer tolerantie en een humanere samenleving. Wij zijn echter van mening dat het organiseren van dergelijke activiteiten eerder een taak voor de VN en de Raad van Europa is dan voor de EU. De Raad van Europa zet zich in voor de eerbiediging van democratie, mensenrechten en de beginselen van de rechtsstaat. De Raad van Europa heeft bovendien meer leden dan de EU en is in dat opzicht meer pan-Europees.</p>
      <p sl="nl">Hoe de lesprogramma’s van scholen eruit moeten zien is een vraag voor de afzonderlijke parlementen van de lidstaten.</p>
    </intervention>
    <intervention id="4-058" speaker_id="28585" name="Manolakou" is_mep="True" mode="written">
      <p sl="el">Racisme, vreemdelingenhaat en antisemitisme worden, wanneer dat toevallig goed uitkomt, gevoed en gebruikt door het, op uitbuiting en onderdrukking gegrondveste kapitalisme. De communistische ideologie heeft deze verschijnselen van meet af aan resoluut van de hand gewezen en enkel een onderscheid gemaakt tussen uitbuiters en uitgebuite mensen. Communisten strijden voor de verbroedering van de volkeren en de arbeiders van heel de wereld, ongeacht hun afkomst, ras, huidskleur of godsdienst. Daarom zijn zij ook als eerste gevallen onder de bijl van het fascisme.</p>
      <p sl="el">De Europese afgevaardigden van de Communistische Partij van Griekenland hebben niet voor de resolutie gestemd, omdat daarin met geen woord wordt gerept over de tienduizenden communisten en andere antifascistische strijders die in de concentratiekampen van de nazi’s zijn vermoord. Dit is minachting van de geschiedenis. Het Europees Parlement verzuimt opnieuw een standpunt in te nemen met betrekking tot het officieel doen heropleven van het fascisme in de voormalige Baltische staten, waar eer wordt betuigd aan mensen die collaboreerden met de nazi’s en waar monumenten voor hen worden opgericht. Er zijn politieke krachten in Europese regeringen die racisme cultiveren en aanmoedigen, terwijl zij dit fenomeen in deze resolutie met veel verontwaardiging veroordelen. Er wordt druk gediscussieerd over antisemitisme, maar daarmee wil men slechts het zionistisch beleid van de staat Israël verhullen, die een volkerenmoord begaat op de Palestijnen, een soortgelijke volkerenmoord als waarvan zijzelf in de concentratiekampen van de nazi’s het slachtoffer zijn geworden. De volkeren van Europa moeten op 27 januari en 9 mei op gepaste wijze eer betuigen, los van de opzettelijke verdraaiing van de geschiedenis door het Europees Parlement.</p>
    </intervention>
    <intervention id="4-059" speaker_id="1403" name="Martin, David" is_mep="True" mode="written">
      <p sl="en">Het is ongelooflijk belangrijk om ons de gruweldaden die gepleegd zijn in Auschwitz, dat vandaag zestig jaar geleden bevrijd werd, nauwkeurig te blijven herinneren. Overal in de EU moeten we gezamenlijk de schuld op ons nemen voor al het leed dat de slachtoffers van de holocaust is aangedaan.</p>
      <p sl="en">De Europese Unie is in haar huidige vorm de beste garantie die we hebben tegen een herhaling van dergelijke gruwelen. We kunnen echter altijd blijven werken aan de versterking van onze gemeenschappelijke bepalingen ter bescherming van de mensenrechten en ter bescherming van individuen tegen discriminatie. De herinnering aan het lugubere verleden waaruit de Europese Unie is voortgekomen kan ons helpen bij het bepalen van de meest gepaste richting voor de toekomst.</p>
    </intervention>
    <intervention id="4-060" speaker_id="966" name="Martinez" is_mep="True" mode="written">
      <p sl="fr">Waar de resolutie die ik heb gesteund eigenlijk over gaat is Auschwitz, maar ook Dachau, Mauthausen en de 23 concentratiekampen die met hun ijzige klank de aard van de mens en de mensheid weerspiegelen, gekenmerkt als we worden door zowel verlichting als oceanen van duisternis. Maar voor een dergelijk moment van waarheid was helderheid en goddelijkheid nodig.</p>
      <p sl="fr">Helderheid zonder de woordenstroom waar drie pagina’s van deze resolutie mee gevuld zijn; zonder de middelmatigheid waarmee het christendom minachtend op een hoop wordt geveegd met andere geloofsrichtingen; zonder de schandelijke wijze waarop een overzicht wordt bijgehouden van de nationaliteit van de martelaren en bovenal waarop wordt gesteggeld over de benaming van de beulen. Met dat laatste doel ik op de amendementen die in de plenaire vergadering tegen elkaar afgewogen werden waarin het woord “nazi’s” werd voorgesteld, alsof de holocaust kan worden teruggebracht tot een handvol schurken uit B-films, en zo de schuld kan worden weggenomen van die menigte nakomelingen van Goten, West-Goten en Oost-Goten die onder de naam “Duitsers” anderen hebben mishandeld met wat hun gedachten en hun slechtheid hun ingaf.</p>
      <p sl="fr">De goddelijkheid, van de inspiratie en de geest was nodig, omdat ook hier, net als in de Europese Grondwet, een verwijzing naar God op zijn plaats geweest. Niet als geloofsovertuiging, maar als een hogere macht die boven de mens staat, de mens waaraan goed te zien is dat hij twee kanten heeft: de reptielenkant die de ene Oostenrijker tot een Hitler maakte, en de goddelijke kant die de andere tot een Mozart maakte.</p>
    </intervention>
    <intervention id="4-061" speaker_id="4508" name="Meijer" is_mep="True" mode="written">
      <p sl="nl">Vandaag herdenken wij de gruwelen van een grote en machtige staat die was gegrondvest op het principe van ongelijkwaardigheid van mensen, en die daarom het recht meende te hebben om ongewenst geachte bevolkingsgroepen in eigen land en in andere landen uit te hongeren en vervolgens af te slachten. Belangrijk is dat dit nu achteraf breed wordt verafschuwd en dat vrijwel iedereen herhaling hiervan wil voorkómen. Zelfs de in dit parlement vertegenwoordigde partijen die het meest in verband gebracht kunnen worden met het nazi-verleden stemmen niet tegen deze resolutie maar onthouden zich, onder meer met het argument dat ook mijn fractie tot de indieners van de resolutie behoort. Binnen mijn fractie waren er twijfels over de tekst, omdat de grote rol van communisten in het verzet tegen de nazi-barbarij doelbewust lijkt te zijn verzwegen en zonder amendering de indruk zou kunnen worden gewekt dat Polen de verantwoordelijkheid voor de vernietiging van miljoenen joden deelt met nazi-Duitsland. Als afstammeling van slachtoffers die in Auschwitz ter dood werden gebracht kijk ik minder naar de precieze tekst dan naar de breedheid van de veroordeling. De les van Auschwitz moet zijn dat de mensheid alleen kan overleven op grondslag van menselijke waardigheid, gelijkwaardigheid en solidariteit.</p>
    </intervention>
    <intervention id="4-062" speaker_id="4461" name="Queiró" is_mep="True" mode="written">
      <p sl="pt">Zestig jaar na de bevrijding van het kamp Auschwitz valt er weinig meer te zeggen, behalve dat we dit feit moeten blijven gedenken.</p>
      <p sl="pt">En dan is er stilte. Elk beeld herinnert ons aan de verschrikkingen van de menselijke medeplichtigheid en de nimmer verdwijnende mogelijkheid dat het opnieuw kan gebeuren – we weten immers niet wat de grenzen van het kwaad zijn. Daarom zijn alle mechanismen voor het bevorderen van vrede en vrijheid zo belangrijk. Mensen zijn tenslotte in staat tot zowel het beste als het slechtste. Dat heeft de geschiedenis wel aangetoond.</p>
    </intervention>
    <intervention id="4-063" speaker_id="5570" name="Ribeiro e Castro" is_mep="True" mode="written">
      <p sl="pt">Vandaag gedenken wij een van de meest verontrustende data in de geschiedenis van de mensheid: de bevrijding van het vernietigingskamp Auschwitz-Birkenau. Voor de overlevenden, de bevrijders en de gehele beschaafde wereld was het een vreugdevolle dag. Het was echter ook een uiterst pijnlijke en schokkende dag – we konden nu de enorme omvang van de bedreven gruwelen rechtstreeks vaststellen.</p>
      <p sl="pt">Auschwitz mag nooit vergeten worden en we mogen onder geen beding toelaten dat men probeert onze gedeelde geschiedenis zodanig te herschrijven dat de constante, methodische en met voorbedachten rade uitgevoerde moord op miljoenen onschuldige mensen onvermeld blijft of goedgepraat wordt. Ik geloof dat er nog veel onderzoek moet worden verricht met betrekking tot de werkelijke omvang van de misdaden die tijdens de Tweede Wereldoorlog begaan zijn.</p>
      <p sl="pt">Ik maak mij verder zorgen over de nieuwe golf antisemitische aanvallen en incidenten. De verantwoordelijkheid voor het uitvoeren van en het aanzetten tot dergelijke daden berust vooral bij extreem linkse organisaties, radicale moslims en rechts-extremistische nazi’s. Ik veroordeel dit soort daden in de strengst denkbare termen. Europa, dat zichzelf als tolerant beschouwt, moet hier karakter tonen en dit soort organisaties en incidenten vastberaden bestrijden.</p>
      <p sl="pt">Als de gruweldaden van de nazi’s dan toch een doel moeten dienen, laat dit doel dan bestaan in het in herinnering houden van de zwartste bladzijden uit onze geschiedenis. Dan zijn we moreel bewapend voor de strijd die moet verzekeren dat barbaarsheden als Auschwitz in de biografie van de mensheid niet nog eens zullen voorkomen.</p>
    </intervention>
    <intervention id="4-064" speaker_id="4253" name="Ries" is_mep="True" mode="written">
      <p sl="fr">Ze zijn maar met een paar honderd vandaag, in de kou en de sneeuw van Auschwitz: de overlevenden der overlevenden, de laatste wachters, nog altijd in leven, nog altijd overeind om te vertellen over wat het absolute kwaad was, de essentie van het kwaad. Zij worden gadegeslagen door de wereld en de bewoners van deze eeuw, zestig jaar na de shoah. Vandaag ben ik met mijn hart en mijn hoofd in Auschwitz, bij hen en bij al die anderen, die niet zijn teruggekeerd. Aangezien dit tijdperk, dat van de laatste getuigen, ten einde loopt, is het onze belangrijkste plicht na te denken over hoe deze herinnering moet worden doorgegeven zonder hen. We zijn hun de waarheid verschuldigd. Aan hen in de eerste plaats maar ook aan onze kinderen en aan de toekomstige generaties. Want degenen die de holocaust fel ontkennen of – erger nog – bagatelliseren hebben niet gewacht tot de overlevenden er niet meer waren alvorens te proberen deze herinnering, die alle andere herinneringen te boven gaat, omlaag te halen. Daar dringen wij op aan, daar vechten wij voor: dat de shoah wordt onderwezen op onze scholen, als kennis waarmee het racisme kan worden tegengehouden.</p>
      <p sl="fr">Auschwitz lag in het hart van Europa, zestig jaar geleden. Dat verleden mag nimmer uit het oog worden verloren.</p>
    </intervention>
    <intervention id="4-065" speaker_id="4513" name="Van Orden" is_mep="True" mode="written">
      <p sl="en">Het is essentieel dat kinderen de ontstellende en unieke aard van de holocaust leren begrijpen en educatie over de holocaust moet dan ook zonder meer deel uitmaken van de lesprogramma’s op scholen.</p>
      <p sl="en">Kinderen moeten ook de gevolgen begrijpen van regimes die gebaseerd zijn op totalitaire ideologieën – de verantwoordelijkheid van de nazi’s voor de holocaust staat buiten kijf; de communistische regimes in de Sovjet-Unie en China hebben zich echter ook op enorme schaal schuldig gemaakt aan massamoord.</p>
      <p sl="en">De resolutie van het Parlement bevat de suggestie dat “Europees burgerschap” tot een van de “vaste onderdelen van het lesprogramma in de hele EU” moet worden gemaakt. Ik verzet mij tegen het idee dat de EU enige bevoegdheid of verantwoordelijkheid zou hebben met betrekking tot de vaststelling van de inhoud van het lesprogramma in het Verenigd Koninkrijk en ik verwerp het idee van een lesprogramma waarin wordt gepoogd het valse concept van “Europees bugerschap” te bevorderen.</p>
    </intervention>
    <intervention id="4-066" speaker_id="4308" name="De Voorzitter" is_mep="True" mode="spoken">
      <p sl="nl">Hiermee is de stemming beëindigd.</p>
    </intervention>
  </section>
  <section id="creitem8" title="Rectificaties stemgedrag: zie notulen"/>
  <section id="creitem9" title="Opmerkingen van één minuut over kwesties van politiek belang">
    <intervention id="4-069" speaker_id="4262" name="Leinen" is_mep="True" mode="spoken">
      <p sl="de">Mijnheer de Voorzitter, de premier van Pakistan was deze week hier in het Parlement. Ik wil u eraan herinneren dat de parlementen in Pakistan herhaaldelijk hebben aangedrongen op de tenuitvoerlegging van democratie en president Musharraf hebben opgeroepen zijn civiele en zijn militaire functies te scheiden. Hij heeft toegezegd per 1 januari 2005 niet meer in het openbaar te verschijnen in zijn militaire uniform. Er is echter niets veranderd en hij draagt zijn uniform nog steeds. Mijns inziens is dit Parlement altijd vóór democratie en tegen dictaturen geweest.</p>
      <p sl="de">Daarom moeten wij de parlementen in Pakistan steunen in hun eis voor meer democratie en er in onze contacten met de Pakistaanse autoriteiten op aandringen dat president Musharraf zijn beloften ook nakomt.</p>
    </intervention>
    <intervention id="4-070" speaker_id="23821" name="Szájer" is_mep="True" mode="spoken">
      <p sl="hu">Er is veel bloed vergoten in de strijd voor het verkrijgen van het recht op vrijheid van meningsuiting, dat heilig is voor alle democraten van Europa. Dit geldt met name voor die Europese naties die deze strijd pas recentelijk hebben gestreden en hun vrijheid van meningsuiting pas hebben kunnen verwerven nadat zij bevrijd waren van de communistische dictatuur. Dit was het recht waarvoor de Hongaarse revolutionairen in 1956 hun bloed en hun leven gaven, en er is wel een zeer legitiem en buitengewoon historisch en emotioneel beladen politiek doel nodig om inbreuk te maken op dit heilige recht. Het moet om een waardig doel gaan, zoals de vele recente voorstellen waarin wordt gepleit voor een verbod op het gebruik van het zo gehate nazi-symbool, de swastika, als eerbetoon aan de slachtoffers van de nazi-gruwelen en ingegeven door verantwoordelijkheid jegens toekomstige generaties.</p>
      <p sl="hu">Helaas kent de geschiedenis van het herenigde Europa nog een andere kwaadaardige totalitaire dictatuur, het “rode” communisme, dat gedurende zijn korte heerschappij in de twintigste eeuw eveneens verantwoordelijk is geweest voor de systematische moord op miljoenen onschuldige mensen. Daarom stel ik voor dat, als de Unie een voorstel wenst te doen voor een verbod op de swastika, we hieraan ook de symbolen van de gehate en bloeddorstige communistische dictatuur toevoegen. Een dergelijk verbod bestaat in Hongarije al ruim tien jaar. Nooit meer nazisme in Europa, nooit meer communisme in Europa!</p>
    </intervention>
    <intervention id="4-071" speaker_id="24089" name="Tomczak" is_mep="True" mode="spoken">
      <p sl="pl">Dames en heren, men kan geen gemeenschap van volkeren grondvesten op leugens en geschiedvervalsing. Als wij de historische waarheid verwerpen, stellen wij wellicht sommige mensen bloot aan de gevaren die uitgaan van de nieuwe ideologie van de dood en de verachting van het individu. Ik wil Europa en de wereld eraan herinneren dat de Tweede Wereldoorlog is ontketend door de Duitsers, die in de greep waren van afgrijselijke overtuigingen met betrekking tot racisme en de dood. In deze oorlog zijn zes miljoen Polen omgekomen. In de bezette gebieden, in het bijzonder in Polen, bouwden de nazi’s talloze vernietigingskampen waar folteringen en dwangarbeid aan de orde van de dag waren. Het grootste van deze kampen was Auschwitz, dat werd opgericht om de elite van het Poolse volk te elimineren. Op deze plaats van onbeschrijflijk lijden vonden ongeveer vier miljoen mensen de dood, waaronder joden, Polen, Roma en Russen. Ieder verloren mensenleven is even waardevol. Wij mogen geen vuile spelletjes spelen op het graf van miljoenen onschuldige medemensen. Wij mogen ons niet te schande maken door hun dood uit te buiten. Bovenal moeten wij hun nagedachtenis in ere houden en bidden voor de slachtoffers die door de nazi’s zijn vermoord. Moge de nederige reflectie over de tragedie van Auschwitz de schuldigen zuiveren en een waarschuwing zijn voor onze tijdgenoten. Laat de waarheid over Auschwitz ons een les zijn. Zolang wij in de huidige maatschappij de moord op onschuldigen tolereren, hebben wij deze waarheid niet begrepen. Ik heb het over de moord op ongeboren kinderen. Het leven van ieder individu is heilig. Wij moeten leren van het voorbeeld van liefde en verbroedering van de heilige martelaren van Auschwitz, Maximiliaan Kolbe, een Poolse monnik, en Edith Stein, een joodse non. Heilige Maximiliaan, heilige Edith, zuster Benedicta van het Kruis, bid voor ons.</p>
    </intervention>
    <intervention id="4-072" speaker_id="4525" name="Farage" is_mep="True" mode="spoken">
      <p sl="en">Mijnheer de Voorzitter, ik vind het jammer dat de heer Borrell deze vergadering niet voorzit. Na de Barrot-affaire weet ik dat er een groot verlangen bestaat om niet meer te spreken over eventuele problemen die er zouden zijn met deze Commissie, maar aangezien ik het recht heb dergelijke dingen aan de orde te stellen, zou ik denken dat de heer Borrell mijn brief, die ik enkele weken geleden persoonlijk aan hem heb overhandigd, iets serieuzer zou nemen.</p>
      <p sl="en">Er bestaan namelijk ernstige twijfels over de hoorzitting van commissaris Kallas, die, zoals u weet, de leiding heeft over het antifraudeoffensief binnen de Europese Unie. Hij gaf een incorrecte datum op, er was sprake van een verkeerde vertaling van een vraag en, naar mijn mening, gaf hij dit Parlement op bepaalde punten zeer misleidende informatie.</p>
      <p sl="en">Ik heb de heer Kallas geschreven om de juiste antwoorden op onze vragen te krijgen, en de heer Borrell heeft een afschrift van die brief ontvangen. Via u wil ik de heer Borrell dus vragen om ervoor te zorgen dat we de juiste antwoorden van commissaris Kallas krijgen, want als de heer Borrell dat niet doet, zal de achting voor dit Parlement en voor het hele proces van hoorzittingen nog verder dalen.</p>
    </intervention>
    <intervention id="4-073" speaker_id="28284" name="Kudrycka" is_mep="True" mode="spoken">
      <p sl="pl">Mijnheer de Voorzitter, dames en heren, vorige week is in Duitsland een parlementair onderzoek van start gegaan naar grootschalige wetsovertredingen, corruptie en samenwerking tussen ambtenaren van Duitse consulaten en de georganiseerde misdaad in met name Rusland, Oekraïne en Albanië. Dit is geen nieuw verschijnsel en het betreft niet uitsluitend Duitsland. Dit is tegelijkertijd een Europees probleem, want burgers van derde landen die banden hebben met de georganiseerde misdaad kunnen zo op onwettige wijze in het bezit komen van reisdocumenten. Zij vormen een bedreiging voor de veiligheid van de Europese Unie, aangezien zij zich op het grondgebied van de gehele Gemeenschap uiteraard vrij kunnen bewegen. Vooralsnog ging de aandacht vooral uit naar de nieuwe lidstaten, die werden beticht van ondoorzichtige procedures en van corruptie binnen de diensten die belast zijn met de interne veiligheid. Voor de nieuwe lidstaten gelden speciale vrijwaringsclausules en er wordt in die landen toezicht gehouden op de naleving van de verplichtingen in het kader van de beoordeling van de voorbereidingen voor de toetreding tot Schengen. Voor de oude lidstaten geldt een veel minder strikte controle. Wordt het daarom niet eens tijd om af te rekenen met de mythe dat de nieuwe lidstaten op dit terrein een gebied van corruptie en wetteloosheid vormen? Ik ben van mening dat de Commissie en de Raad een evaluatiemechanisme moeten uitwerken dat voor alle lidstaten hetzelfde werkt en waarin tevens de procedures en praktijken van de verstrekking van visa worden geregeld.</p>
    </intervention>
    <intervention id="4-074" speaker_id="28111" name="McDonald" is_mep="True" mode="spoken">
      <p sl="en">Mijnheer de Voorzitter, al zestien jaar lang voeren de nabestaanden van de advocaat Pat Finucane uit Belfast campagne voor een openbaar onderzoek naar de omstandigheden waaronder hij is vermoord. Er zijn duidelijke bewijzen boven tafel gekomen dat de politie, het Britse leger en de inlichtingendiensten allemaal een rol hebben gespeeld in het complot rond zijn moord. Een voormalige rechter van het Canadese hooggerechtshof, Peter Cory, heeft aanbevolen een openbaar onderzoek in te stellen naar de omstandigheden rond de moord op de heer Finucane en hij heeft de basisvoorwaarden voor een openbaar onderzoek vastgesteld.</p>
      <p sl="en">Een van deze voorwaarden was dat de rechtbank moet beschikken over de volledige bevoegdheid om getuigen en documenten te dagvaarden, evenals alle bevoegdheden die normaal gesproken worden uitgeoefend door een commissaris in een openbaar onderzoek. De Britse regering heeft onlangs echter een wetsvoorstel met betrekking tot dergelijke onderzoeken gepubliceerd. Met deze wet wordt geheel en al afstand genomen van de overeenkomsten van zowel de Ierse als de Britse regering, alsmede van de aanbevelingen van de heer Cory. De wet geeft een minister van de Britse regering de bevoegdheid te bepalen of een onderzoek achter gesloten deuren moet plaatsvinden en welk bewijsmateriaal vertrouwelijk is. Deze bepalingen zijn een aanslag op de onafhankelijkheid die juist zo essentieel is voor dergelijke onderzoeken. De Britse regering blijft de waarheid omtrent de moord op de heer Finucane verbergen omwille van haar eigen politieke doeleinden. Het Europees Parlement moet de Britse regering duidelijk maken dat om te voldoen aan artikel 2, ieder tribunaal ten minste moet kunnen beschikken over de bevoegdheden die door de heer Cory zijn vastgesteld.</p>
      <p sl="en">Ik stel deze zaak hier vandaag aan de orde en wijs de Britse regering erop dat zij de waarheid niet veel langer verborgen kan houden, noch voor de nabestaanden van de heer Finucane noch voor het Europees Parlement.</p>
    </intervention>
    <intervention id="4-075" speaker_id="28497" name="Batten" is_mep="True" mode="spoken">
      <p sl="en">Mijnheer de Voorzitter, deze week heeft zich iets zeer opmerkelijk voorgedaan: de UK Independence Party is het, althans op één specifiek punt, volledig met de Europese Unie eens. Hoe ging dit in zijn werk?</p>
      <p sl="en">Eerder deze week heeft de heer Michael Howard, de leider van de Britse Conservatieve partij, beleidsmaatregelen aangekondigd waarmee een halt zou moeten worden toegeroepen aan de stroom ongecontroleerde asielzoekers die Groot-Brittannië binnenkomt. Hij en het Britse publiek kregen van functionarissen van de EU echter al snel te horen dat dit een terrein is dat, net als vele andere, nu onder de controle van de Europese Unie valt en niet onder die van de Britse regering. Niet dat de heer Howard zich eerlijk opstelde: de Conservatieve afgevaardigden stemden hier immers vóór de toetreding van Turkije en zij zijn tevens voorstander van de toetreding van Bulgarije en Roemenië. Zij doen thuis dus alsof ze tegen onbeperkte immigratie zijn, maar hier steunen zij wel plannen om nog eens 94 miljoen mensen extra het recht te geven Groot-Brittannië binnen te komen.</p>
      <p sl="en">De enige manier waarop Groot-Brittannië de controle over zijn immigratie- en asielbeleid kan terugkrijgen is via het beleid dat de UK Independence Party voorstaat, namelijk onvoorwaardelijke terugtrekking van Groot-Brittannië uit de Europese Unie.</p>
    </intervention>
    <intervention id="4-076" speaker_id="23717" name="Grabowska, Genowefa" is_mep="True" mode="spoken">
      <p sl="pl">Dames en heren, ik vraag uw aandacht voor uitspraken van de heer Buttiglione, de minister van Europese Zaken van de Italiaanse regering, waarin het Europees Parlement in een ongunstig daglicht wordt gesteld. In januari gaf de heer Buttiglione tijdens een officieel bezoek aan Polen een voordracht aan de Universiteit van Lublin, die vervolgens in het grootste Poolse dagblad Rzeczpospolita werd afgedrukt onder de veelzeggende titel “de vernedering van een christen”. De heer Buttiglione beklaagt zich omdat het Europees Parlement zijn kandidatuur als commissaris niet zou hebben bekrachtigd vanwege zijn opvattingen over homoseksualiteit. Hij vergat te wijzen op zijn opvattingen over de rol van de vrouw, alleenstaande moeders of het asielbeleid. Hij maakt ons talloze verwijten en beweert dat een machtige lobby in Brussel de erkenning van het huwelijk van personen van hetzelfde geslacht en de actieve bevordering van een homoseksuele levensstijl wil opdringen aan alle lidstaten. Zijn overige aantijgingen wil ik u besparen, maar mijn conclusie luidt als volgt: de heer Buttiglione zegt dat de procedures van het Europees Parlement hervormd moeten worden om het onrecht dat hem te beurt is gevallen in de toekomst onmogelijk te maken. Dit pleidooi voor de beperking van de bevoegdheden die het Parlement krachtens de Verdragen geniet, krijgt uit de mond van een minister van Europese Zaken een dreigende ondertoon. De ethische en politieke beoordeling van deze uitlatingen laat ik aan u over.</p>
    </intervention>
    <intervention id="4-077" speaker_id="28334" name="Krupa" is_mep="True" mode="spoken">
      <p sl="pl">Nu, 60 jaar na de bevrijding van het vernietigingskamp Auschwitz, vergeet de wereld en vooral Europa de woorden van Hitler, die zijn aanhangers vertelde dat hun eerste opgave de vernietiging van Polen was. Met bruut geweld, zonder mededogen, moest Polen worden vernietigd.</p>
      <p sl="pl">Mensen werden door de nazi's naar Auschwitz gedeporteerd omdat zij joden, Polen, zigeuners of Russen waren. In naam van een afschuwelijke ideologie werden onschuldige mensen op straat gedood. Hele volkeren werden uitgeroeid en helaas betekende de val van het fascisme niet het einde van het geweld. Dag in dag uit worden er mensen gedood. Talloze artsen ontnemen duizenden zieken, waaronder pasgeboren kinderen, het leven. Het doden van ongeboren kinderen is een wijdverbreide praktijk, jaarlijks sterven zo vijftig miljoen kinderen. Miljoenen kinderen komen om van de honger en worden zelfs seksueel misbruikt. In de loop van de voorbereidingen op de toetreding is Polen omgevormd tot een markteconomie. De economie is de nek omgedraaid, met als gevolg werkloosheid, armoede en de ineenstorting van de gezondheidszorg. Dit leidt tot de langzame uitroeiing van het Poolse volk. Tegelijkertijd wordt de geschiedenis op een schandalige manier vervalst en wordt er gesuggereerd dat de Polen een aandeel zouden hebben gehad in de holocaust. Polen heeft twee totalitaire regimes overleefd. Daarom waarschuwen wij voor wat de Heilige Vader de beschaving van de dood heeft genoemd. Hoedt u voor de cultus van het geld en voor het beschouwen van de markt als enige levensdoel, want dit leidt onvermijdelijk tot de ondergang van de westerse beschaving.</p>
    </intervention>
    <intervention id="4-078" speaker_id="28337" name="Pęk" is_mep="True" mode="spoken">
      <p sl="pl">Mijnheer de Voorzitter, er is thans een zeer belangrijk debat gaande over de economische toekomst van de Europese Unie. Ik wil in dit verband nadrukkelijk mijn afkeuring uitspreken en een beroep doen op alle fatsoenlijke mensen in het Europees Parlement en in de regeringen van de lidstaten die beweren te streven naar een grootse en sterke Europese Unie, gebaseerd op de beginselen van eerlijkheid, sociale rechtvaardigheid en solidariteit. De plannen voor een verlaging van 20 procent ten opzichte van de huidige Europese begroting betekenen onvermijdelijk dat de toekomstige groei van de Europese Unie ten koste zal gaan van de kleinere en minder ontwikkelde lidstaten. Om hun achterstand in ontwikkeling in te lopen, hebben deze lidstaten namelijk behoefte aan aanzienlijke investeringen, vooral in de infrastructuur. Een dergelijk beleid staat dan ook haaks op de idealen waar de Europese Unie zich op beroept. Het veroorzaakt sociale ongelijkheid en onrechtvaardigheid en laat de armste landen voor de kosten opdraaien. Dit is een schande. Dit beleid moet zo snel mogelijk worden herzien. Meer Europa voor minder geld is immers onmogelijk en de rijkste landen kunnen na de toetreding van armere landen, die zij aanzienlijke middelen hebben beloofd, niet opeens het beleid veranderen.</p>
    </intervention>
    <intervention id="4-079" speaker_id="28343" name="Rogalski" is_mep="True" mode="spoken">
      <p sl="pl">Mijnheer de Voorzitter, in Nederland, het land dat als eerste euthanasie heeft gelegaliseerd, worden zieke pasgeboren kinderen gedood zonder dat de overheid ingrijpt en zonder dat iemand ter verantwoording wordt geroepen. Deze kindermoord wordt uitgevoerd in het Academisch Ziekenhuis Groningen. Vertegenwoordigers van het ziekenhuis geven toe dat zij in 2003 in vier gevallen euthanasie hebben toegepast op kinderen. Volgens het Nederlandse ministerie van Justitie zijn op deze manier sinds 1997 dertig kinderen gedood. De Nederlandse autoriteiten hebben verzuimd in te grijpen. Euthanasie op zieke pasgeborenen is moord en herinnert aan het optreden van de nazi's, die zieken uit de samenleving elimineerden. Hier wordt een grondrecht van de mens, namelijk het recht op leven, met voeten getreden. Zieke kinderen doden door hun een dodelijke dosis slaapmiddelen toe te dienen is een buitengewoon barbaarse daad. In Europa, waar zelfs de rechten van dieren worden beschermd, worden tegelijkertijd weerloze zuigelingen gedood. Ik stel voor dat de Commissie burgerlijke vrijheden, justitie en binnenlandse zaken zich over deze zaak buigt en dat wij in het Parlement een debat houden over euthanasie op kinderen.</p>
    </intervention>
    <intervention id="4-080" speaker_id="23881" name="Matsakis" is_mep="True" mode="spoken">
      <p sl="en">Mijnheer de Voorzitter, een paar dagen geleden heeft er op Cyprus een vreselijke en wrede misdaad plaatsgevonden. Een vader, een moeder en hun vijftienjarige dochter werden ontvoerd uit hun huis en zijn even buiten Nicosia in het onbezette deel van Cyprus van dichtbij doodgeschoten.</p>
      <p sl="en">Vijf Turks-Cyprioten worden er ernstig van verdacht in deze zaak de daders te zijn. De Cypriotische politie heeft arrestatiebevelen doen uitgaan, maar helaas zijn de verdachten erin geslaagd het bezette deel van Cyprus te bereiken. In het bezette deel van Cyprus worden zij door de illegale politie vastgehouden, die hen beschermt tegen uitlevering aan de legale Cypriotische politie.</p>
      <p sl="en">Ik verzoek u, mijnheer de Voorzitter, gebruik te maken van uw ambt om het illegale regime in het bezette deel van Cyprus, en misschien ook de Turkse regering, die hun beschermheer is, ervan te overtuigen hen over te dragen aan de legale politie zodat zij veroordeeld kunnen worden.</p>
    </intervention>
    <intervention id="4-081" speaker_id="28372" name="Czarnecki, Ryszard" is_mep="True" mode="spoken">
      <p sl="pl">Mijnheer de Voorzitter, dames en heren, opnieuw horen wij kringen rond de Commissie weeklagen over de alarmerend hoge kosten van de vertalingen naar de nationale talen in het Europees Parlement en andere instellingen van de Europese Unie. De krokodillentranen van de Commissie zijn werkelijk belachelijk. Het is waar dat de kosten dit jaar tot ruim een miljard euro zijn gestegen, maar wij moeten beseffen dat wij hiermee respect tonen voor de diversiteit aan talen en volkeren. Deze diversiteit en het respect voor de nationale identiteit, die in belangrijke mate in de eigen taal tot uiting komt, maken het concept van de Europese Gemeenschappen voor de burgers van de lidstaten aanvaardbaar. Ik stel voor dat degenen die willen bezuinigen op de kosten van de vertalingen een andere kostenpost zoeken om op te besparen, bij voorkeur hun eigen salarissen.</p>
    </intervention>
    <intervention id="4-082" speaker_id="28135" name="Schöpflin" is_mep="True" mode="spoken">
      <p sl="hu">Ik zou de aandacht van het Parlement willen vestigen op een nogal onrustbarende ontwikkeling in Roemenië. Recentelijk hebben Roemeense autoriteiten de vertoning van een film over het Verdrag van Trianon door de politie laten onderbreken, omdat deze, zo beweerden zijn, het staatsbelang zou schaden. De film geeft slechts uitdrukking aan een bepaalde mening en is derhalve niet in strijd met welke wet dan ook. Deze actie van de Roemeense autoriteiten is onverenigbaar met de Europese democratische normen, die de Roemeense staat vrijwillig heeft aanvaard als onderdeel van zijn verzoek om lidmaatschap van de Unie, en is bovendien in strijd met de normen van de universele rechten van de mens. Dit is de boodschap die ik wil verwoorden: de Roemeense autoriteiten moeten een einde maken aan dergelijke acties.</p>
    </intervention>
    <intervention id="4-083" speaker_id="28119" name="Sinnott" is_mep="True" mode="spoken">
      <p sl="en">Mijnheer de Voorzitter, ik zou het op prijs stellen als de mensen op uw bank af en toe in deze richting zouden kijken. Ik had een heel belangrijk mondeling amendement op de resolutie over Auschwitz. Derhalve wil ik nu laten optekenen wat ik heb proberen voor te stellen.</p>
      <p sl="en">Op de dag dat het zestig jaar geleden is dat Auschwitz werd bevrijd, is het buitengewoon belangrijk dat we de joodse slachtoffers herdenken en eren, alsmede de slachtoffers van andere nationaliteiten, zoals de Polen, Russen, enzovoorts die in Auschwitz zijn omgekomen. Eén groep wordt echter compleet vergeten – de groep die Hitler als eerste aanviel en die hij in ieder concentratiekamp en in alle universiteiten en ziekenhuizen in het Derde Rijk tot het bittere einde bleef vervolgen: de gehandicapten. In feite – dit geldt niet voor Auschwitz maar wel voor andere concentratiekampen – werden de ovens oorspronkelijk zelfs gebouwd om gehandicapten te elimineren. Gehandicapte mensen uit alle landen werden uitgeroeid, enkel en alleen omdat zij gehandicapt waren. Van alle groepen is er geen enkele die op dit moment voor hun leven hoeft te vrezen enkel en alleen omdat mensen tot die groep behoren – behalve de gehandicapten. De gehandicapten blijven vergeten worden. In de meeste landen waar abortus legaal is, en in die landen waar men euthanasie kent, kunnen mensen nu immers worden vermoord simpelweg omdat zij gehandicapt zijn.</p>
      <p sl="en">Ik wil graag laten optekenen dat we op deze dag vol respect eer betuigen aan de joodse en andere slachtoffers van Auschwitz, maar dat in zeer vette letters gewag moet worden gemaakt van het feit dat de gehandicapten van het begin tot het eind vervolgd zijn en vermoord werden omdat zij eenvoudigweg niet perfect waren terwijl Hitlers Derde Rijk naar perfectie streefde.</p>
    </intervention>
    <intervention id="4-084" speaker_id="4308" name="De Voorzitter" is_mep="True" mode="spoken">
      <p sl="nl">Mevrouw Sinnott, ik hoop dat u ons vergeeft voor het feit dat wij niet hebben gemerkt dat u het woord vroeg voor een mondeling amendement. Ik hoop dat u begrijpt dat er op dat moment sprake was van grote verwarring in het Parlement en dat ik u niet heb opgemerkt. Vergeeft u mij alstublieft.</p>
    </intervention>
    <intervention id="4-085" speaker_id="28119" name="Sinnott" is_mep="True" mode="spoken">
      <p sl="en">Mijnheer de Voorzitter, ik vergeef u uit de grond van mijn hart! Ik ben erg klein, maar zou het toch op prijs stellen als u af en toe ook deze kant op keek!</p>
    </intervention>
  </section>
  <section id="creitem10" title="Onderzoek geloofsbrieven: zie notulen"/>
  <section id="creitem11" title="Bekendmaking gemeenschappelijke standpunten van de Raad: zie notulen"/>
  <section id="creitem12" title="Besluiten inzake bepaalde documenten: zie notulen"/>
  <section id="creitem13" title="Verzending van de tijdens deze vergadering aangenomen teksten: zie notulen"/>
  <section id="creitem14" title="Rooster van de volgende vergaderingen: zie notulen"/>
  <section id="creitem15" title="Onderbreking van de zitting: zie notulen"/>
</text>
