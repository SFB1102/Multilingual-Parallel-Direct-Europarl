<?xml version='1.0' encoding='utf-8'?>
<text id="20101110.NL" lang="nl" date="2010-11-10" place="Brussel" edition="Uitgave PB">
  <section id="creitem1" title="1. Hervatting van de zitting">
    <intervention id="3-004" speaker_id="28269" name="De Voorzitter" is_mep="True" mode="spoken">
      <p sl="nl">Ik verklaar de zitting van het Europees Parlement, die op donderdag 21 oktober 2010 werd onderbroken, te zijn hervat.</p>
    </intervention>
  </section>
  <section id="creitem2" title="2. Goedkeuring van de notulen van de vorige vergadering: zie notulen"/>
  <section id="creitem3" title="3. Verklaringen van het voorzitterschap">
    <intervention id="3-007" speaker_id="28269" name="De Voorzitter" is_mep="True" mode="spoken">
      <p sl="nl">Bij de opening van deze vergadering wil ik eerst een aantal verklaringen afleggen.</p>
      <p sl="nl">Op 6 november 2010 hebben onbekende daders in Moskou de journalist Oleg Kashin in elkaar geslagen. Deze gewelddadige overval, die niet door roof was ingegeven, verdient een veroordeling in de scherpst mogelijke bewoordingen. Wij waarderen de snelle reactie en de persoonlijke betrokkenheid van president Medvedev bij de opsporing van de daders en hopen dat die succesvol zal zijn.</p>
      <p sl="nl">Ten tweede heeft op 31 oktober op het Triomfplein in Moskou voor het eerst in twee jaar een manifestatie van de oppositie plaatsgevonden zonder politie-ingrijpen. Wij zien dit als een veelbelovend signaal van de Russische autoriteiten en hopen dat de oproepen voor verdere democratisering van het openbare leven in Rusland die het Europees Parlement al vele jaren doet, niet zonder reactie blijven.</p>
      <p sl="nl">Ten derde zijn tien dagen geleden in Bagdad christenen aangevallen die in hun kerk aan het bidden waren. Een aantal mensen is omgekomen of gewond geraakt. Namens het Parlement roep ik wederom op tot het eerbiedigen van de vrijheid van godsdienst en beëindiging van het religieuze geweld in deze regio.</p>
      <p sl="nl">Ten vierde vindt op 10 december in Stockholm de plechtige uitreiking van de jaarlijkse Nobelprijzen plaats. Wij zijn verontwaardigd over de druk die de Chinese autoriteiten uitoefenen op de lidstaten van de Europese Unie om niet aan deze ceremonie deel te nemen. Het Europees Parlement strijdt onvermoeibaar voor de eerbiediging van de fundamentele en onvervreemdbare mensenrechten in de hele wereld en we maken natuurlijk geen uitzondering voor China. Bij de plechtigheden in december zal de Europese Unie, en daarmee ook het Parlement, vertegenwoordigd worden door het hoofd van de Delegatie van de Europese Unie in Noorwegen.</p>
    </intervention>
    <intervention id="3-008" speaker_id="97156" name="Luigi Berlinguer" is_mep="True" mode="spoken">
      <p sl="it">Mijnheer de Voorzitter, dames en heren, de afgelopen dagen is de Italiaanse regio Veneto getroffen door ernstige natuurrampen, met name de provincies Vicenza, Padova en Verona. Overstromingen van rampzalige omvang hebben op diverse wijzen ongeveer 50 000 personen getroffen en voor honderden miljoenen euro's aan schade veroorzaakt. De ramp heeft alle productiesectoren, het midden- en kleinbedrijf en diverse andere sectoren lamgelegd.</p>
      <p sl="it">Ik doe een oproep aan mijn collega's en aan de Europese instellingen opdat er binnen de regels van het Europees Solidariteitsfonds en van de structuurfondsen alles aan gedaan wordt om de getroffen bevolking te helpen en oplossingen te vinden om deze ramp het hoofd te bieden.</p>
      <p sl="it">Hoewel dit een heel ander onderwerp betreft, wil ik er ook op duiden dat Italië nog een andere reden heeft om te treuren, namelijk de teloorgang van Pompeii. Ik wil dit slechts hier in herinnering roepen om de nadruk te leggen op de betekenis en het belang van een dergelijk feit en op de noodzaak dat Europa voor dergelijke zaken aandacht heeft.</p>
    </intervention>
    <intervention id="3-009" speaker_id="28269" name="De Voorzitter" is_mep="True" mode="spoken">
      <p sl="nl">Dank u wel, dat u dit punt onder de aandacht hebt gebracht. Wilt u voor dit soort dingen voortaan gebruikmaken van de spreektijd van één minuut over kwesties van politiek belang? Het onderwerp had daar prima tussen gepast. Dank u wel, mijnheer Berlinguer, voor het aansnijden van dit punt.</p>
    </intervention>
  </section>
  <section id="creitem4" title="4. Samenstelling Parlement: zie notulen"/>
  <section id="creitem5" title="5. Rectificatie (artikel 216 van het Reglement): zie notulen"/>
  <section id="creitem6" title="6. Samenstelling commissies en delegaties: zie notulen"/>
  <section id="creitem7" title="7. Ingekomen stukken: zie notulen"/>
  <section id="creitem8" title="8. Aan de standpunten en resoluties van het Parlement gegeven gevolg: zie notulen"/>
  <section id="creitem9" title="9. Van de Raad ontvangen verdragsteksten: zie notulen"/>
  <section id="creitem10" title="10. Mondelinge vragen en schriftelijke verklaringen (indiening): zie notulen"/>
  <section id="creitem11" title="11. Kredietoverschrijvingen: zie notulen"/>
  <section id="creitem12" title="12. Uitvoeringsmaatregelen (artikel 88 van het Reglement): zie notulen"/>
  <section id="creitem13" title="13. Regeling van de werkzaamheden">
    <intervention id="3-020" speaker_id="28269" name="De Voorzitter" is_mep="True" mode="spoken">
      <p sl="nl">Aan de orde is de definitieve ontwerpagenda die door de Conferentie van voorzitters is opgesteld overeenkomstig artikel 130 en 131 van het Reglement tijdens haar vergadering van donderdag 21 oktober 2010.</p>
      <p sl="nl">De volgende wijzigingen zijn voorgesteld:</p>
      <p sl="nl">Woensdag:</p>
      <p sl="nl">Uitgangspunt van het debat “Versterking van de OVSE - Rol van de Europese Unie” is een verklaring van de Raad, afgelegd namens de vicevoorzitter van de Commissie/hoge vertegenwoordiger van de Unie voor buitenlandse zaken en veiligheidsbeleid.</p>
      <p sl="nl">Het verslag van Jean-Paul Gauzès over “Beheerders van alternatieve beleggingsfondsen” alsmede de verklaring van de Commissie over de “Wetgeving interne markt” worden in deze volgorde behandeld na het debat over het “Extern EU-beleid inzake persoonsgegevens van passagiers” en vóór de mondelinge vraag over “Innovatiepartnerschappen”.</p>
      <p sl="nl">De twee aanbevelingen van Nathalie Griesbeck betreffende de overeenkomst tussen de EU en Georgië worden van de agenda geschrapt.</p>
      <p sl="nl">Donderdag:</p>
      <p sl="nl">Onder de stemmingen wordt een verslag van Eva Lichtenberger over het verzoek om opheffing van de immuniteit van Krzysztof Lisek ingeschreven.</p>
      <p sl="nl">De stemming over het ontwerpbesluit over de “Afsluiting van de rekeningen van de Europese Politieacademie voor het begrotingsjaar 2008” wordt uitgesteld tot een volgende vergadering.</p>
      <p sl="nl">De stemming over de ontwerpresoluties over Oekraïne wordt uitgesteld tot de vergaderperiode van november II in Straatsburg.</p>
    </intervention>
    <intervention id="3-021" speaker_id="96954" name="Marta Andreasen" is_mep="True" mode="spoken">
      <p sl="en">Mijnheer de Voorzitter, onze fractie is tegen uitstel van de stemming over de afsluiting van de rekeningen van de Europese Politieacademie (CEPOL), omdat deze instelling wegens onregelmatigheden kwijting was geweigerd. We vinden dat met spoed besluiten moeten worden genomen en dat we de stemming dus niet kunnen uitstellen.</p>
    </intervention>
    <intervention id="3-022" speaker_id="96958" name="William (The Earl of) Dartmouth" is_mep="True" mode="spoken">
      <p sl="en">Mijnheer de Voorzitter, ik zal niet lang aan het woord zijn. De EU heeft een zeer lange en weinig florissante staat van dienst als het gaat om boekhoudpraktijken. Ik begrijp dat de Rekenkamer voor de veertiende keer op rij heeft geweigerd de begroting af te tekenen. De instelling waarover het nu gaat heeft een vergelijkbare – of zo mogelijk nog minder florissante – staat van dienst. Het is belangrijk dat het Europees Parlement zich terstond over deze zaak buigt als het in dezen ook maar enigszins geloofwaardig wil overkomen.</p>
    </intervention>
    <intervention id="3-023" speaker_id="4412" name="Véronique Mathieu" is_mep="True" mode="spoken">
      <p sl="fr">Mijnheer de Voorzitter, ik herinner u eraan dat ik de rapporteur was van het verslag over het verlenen van kwijting aan de Europese Politieacademie (CEPOL). Ik kan u zeggen dat we in de Commissie begrotingscontrole samen met de schaduwrapporteurs een hoorzitting hebben gepland op 30 november over het verlenen van kwijting en het afsluiten van de rekeningen, en dat wij tijdens deze hoorzitting niet alleen de directeur van de Europese Politieacademie zullen horen, maar ook de voorzitter van de raad van bestuur. We hebben het onderzoek ten aanzien van de kwijting 2008 nog niet afgerond in de Commissie begrotingscontrole.</p>
      <p sl="fr">Na de aanstelling van de nieuwe directeur van de Europese Politieacademie zijn er rectificaties aangebracht in de rekeningen van 2008. Ik zou het echter ten zeerste betreuren als het Parlement dit onderzoek niet volledig afrondt, en ik vraag u om de rekeningen vooral nog niet af te sluiten, mijnheer de Voorzitter en dames en heren. Het zou echt een grote vergissing zijn om de rekeningen nu in deze vergaderperiode te sluiten.</p>
    </intervention>
    <intervention id="3-025" speaker_id="1263" name="Elmar Brok" is_mep="True" mode="spoken">
      <p sl="de">Mijnheer de Voorzitter, namens mijn fractie zou ik u willen vragen de stemming doorgang te laten vinden. Zij is al een keer verplaatst – voorafgaand aan de verkiezingen. Het is niet goed om haar nu weer uit te stellen tot na de top EU-Oekraïne. Wij roepen in deze ontwerpresolutie de deelnemers aan de top, en tevens de Commissie en de Raad op om vaart te zetten achter de onderhandelingen met Oekraïne over de vrijhandelsovereenkomst, het visumbeleid en de kwestie van de associatieovereenkomst. Maar we zouden ook graag zien dat er aandacht wordt besteed aan het feit dat de oppositie bij regionale en plaatselijke verkiezingen benadeeld is en niet overal een kieslijst kon indienen, en over het feit dat er van een scheiding tussen de uitvoerende en de rechtsprekende macht steeds minder sprake is.</p>
      <p sl="de">Het is belangrijk om onze positieve bedoelingen ten opzichte van Oekraïne duidelijk te maken. Dit is een Europees land, dat een Europees perspectief moet hebben. We willen niet dat het afglijdt naar een autoritair regime, waardoor dat perspectief onbereikbaar zou worden. Dat zouden we voorafgaand aan de top moeten uitspreken in een resolutie, omdat we anders voeding geven aan de misvatting dat het Europees Parlement deze negatieve standpunten niet bestrijdt. We constateren dat bijna alle waarnemersorganisaties tot de slotsom zijn gekomen dat de verkiezingen problematisch waren. Wij zijn bijna de laatsten die hierover nog geen standpunt ingenomen hebben. Laten we onszelf niet blameren door onze geloofwaardigheid te verliezen.</p>
    </intervention>
    <intervention id="3-026" speaker_id="28124" name="Gunnar Hökmark" is_mep="True" mode="spoken">
      <p sl="en">Mijnheer de Voorzitter, het gaat hier vooral om de vraag of het Parlement vooraf of nadien een rol wil spelen: vóór de top of na de top. Het gaat vooral over de vraag of we invloed willen uitoefenen of onszelf willen beperken tot het leveren van commentaar achteraf. We kunnen in redelijkheid zeggen dat er in Oekraïne op bepaalde punten sprake is van een ontwikkeling in de goede richting, maar veel zaken bevinden zich op het verkeerde spoor en als dat zo doorgaat, raakt Oekraïne verder van Europese samenwerking verwijderd.</p>
      <p sl="en">Dat we onze bezorgdheid uitspreken, betekent niet dat we obstakels willen opwerpen. We proberen ze juist uit de weg te ruimen – en daarom willen we dat de resolutie nu wordt aangenomen. We weten dat er in de Oekraïense samenleving en in de Oekraïense regering met grote belangstelling wordt geluisterd naar wat het Europees Parlement over deze zaken te zeggen heeft. Als wij ons uitspreken, luisteren ze en wordt dat opgemerkt. Als we ons niet uitspreken, wordt dat ook opgemerkt. Daarom zijn wij vóór een besluit over de resolutie tijdens deze vergaderperiode.</p>
    </intervention>
    <intervention id="3-027" speaker_id="2295" name="Hannes Swoboda" is_mep="True" mode="spoken">
      <p sl="de">Mijnheer de Voorzitter, dit verbaast mij enigszins, aangezien er een afspraak tussen alle partijen was om in de vergaderperiode van november II in Straatsburg een zeer zorgvuldig voorbereide resolutie aan te nemen. Natuurlijk heeft iedereen het recht om van mening te veranderen. Mij persoonlijk lijkt het echter zinvoller om eerst eens het verslag van de verkiezingswaarnemers af te wachten, zodat we ons, nadat we kennis hebben genomen van de inhoud, daarop kunnen baseren. Ten tweede staat het voor ons buiten kijf dat zich bij deze verkiezingen problemen hebben voorgedaan; in sommige gevallen zelfs ernstige problemen. Wij zijn niet de pleitbezorgers ex officio , maar weest u, dames en heren van de Europese Volkspartij (Christen-Democraten), dan ook niet de pleitbezorgers ex officio van de oppositie. Als u over de oppositie even kritisch zou zijn als wij over de regering, dan zouden we zeker een gemeenschappelijk uitgangspunt kunnen vinden.</p>
      <p sl="de">Ik roep u op om objectief naar de gebeurtenissen in Oekraïne te kijken, en niet door een partijpolitieke bril. Ik ben ervoor om in november een besluit te nemen. Mocht een meerderheid echter beslissen dat we vandaag gaan stemmen, dan roep ik de Europese Volkspartij op om samen met ons te proberen om tot een gemeenschappelijke kritische opstelling te komen ten aanzien van alle punten waarop aanmerkingen te maken zijn, niet alleen ten aanzien van de regering.</p>
    </intervention>
  </section>
  <section id="creitem14" title="14. Komende EU-VS top en Trans-Atlantische Economische Raad - Overeenkomst EU-VS over gegevensbescherming (debat)">
    <intervention id="3-030" speaker_id="28269" name="De Voorzitter" is_mep="True" mode="spoken">
      <p sl="nl">Aan de orde is de gecombineerde behandeling van:</p>
      <p sl="nl">Verklaringen van de Raad en de Commissie: Komende EU-VS top en Trans-Atlantische Economische Raad, en</p>
      <p sl="nl">Verklaringen van de Raad en de Commissie: Overeenkomst EU-VS over gegevensbescherming.</p>
    </intervention>
    <intervention id="3-031" speaker_id="photo_generic" name="Stefaan De Clerck" is_mep="True" mode="spoken">
      <p sl="nl">fungerend voorzitter van de Raad . − Voorzitter, vicevoorzitter, commissaris, dames en heren parlementsleden, het is u bekend dat wij al een tijdje een debat voeren over de samenwerking tussen de Verenigde Staten en Europa, en met name op 28 mei 2010 een voorstel van de Commissie hebben gekregen waarbij toestemming moet worden verleend voor het aangaan van onderhandelingen over een overeenkomst tussen de Europese Unie en de Verenigde Staten in verband met de bescherming van de persoonsgegevens, een materie die hier al verschillende keren is besproken. Ook in dit Europees Parlement.</p>
      <p sl="nl">De Commissie heeft daarbij gevolg gegeven aan de werkzaamheden van de EU/US high level contact group on data protection and data sharing , een contactgroep die in 2008 een verslag heeft gemaakt dat ook ter beschikking van het Europees Parlement is gesteld. De bescherming van de gegevens die daarin is behandeld, is natuurlijk voor Europa een fundamentele discussie. Het is een fundamentele vrijheid die verankerd is in artikel 16 van het Verdrag, en waaraan het voorzitterschap bijzonder veel belang hecht. Daarom ondersteunt het voorzitterschap elk initiatief dat erop gericht is de bescherming van gegevens in de trans-Atlantische betrekkingen te verbeteren en een adequaat niveau van gegevensbescherming te verzekeren.</p>
      <p sl="nl">Deze overeenkomst zou rekening moeten houden met de beginselen inzake gegevensbescherming, zoals die zijn vastgelegd in diverse documenten: het Handvest van de grondrechten, de gegevensbeschermingsrichtlijn van 1995, het kaderbesluit van 2008. Ik heb wel gezegd dat we moeten komen tot een adequaat niveau van gegevensbescherming, want dit moet zo worden geïnterpreteerd dat dit niet altijd wil zeggen dat het gelijkwaardig, identiek is.</p>
      <p sl="nl">De rechten van het individu moeten een hoge, adequate bescherming genieten, maar de manier waarop deze rechten moeten worden gewaarborgd, kunnen van land tot land verschillen. Elk stelsel heeft specifieke kenmerken, ook wat gegevensbescherming betreft, en dat mag geen principieel probleem opleveren. Maar waar het op aankomt, is dat wij kunnen waarborgen dat de burgerrechten die de toekomstige overeenkomst bevat, afgedwongen kunnen worden. Dat ze kunnen worden afgedwongen ten gunste van alle betrokkenen.</p>
      <p sl="nl">Hoe zullen de Verenigde Staten en de Europese Unie waarborgen dat die rechten concreet kunnen worden afgedwongen? Elke partij zal dit voor zichzelf moeten uitmaken. Zoals een Europese richtlijn door verschillende lidstaten op uiteenlopende wijze kan worden omgezet, zo ook zijn wij van mening dat een internationale overeenkomst op uiteenlopende wijzen kan worden omgezet. Maar wat in elk geval en voor iedereen telt, is het eindresultaat: rechten hebben die kunnen worden afgedwongen ten gunste van de betrokkenen aan weerszijden van de Atlantische Oceaan.</p>
      <p sl="nl">Aangezien de Raad de bezorgdheid van het Parlement op dit punt deelt, zal de Raad de Commissie in zijn besluit houdende machtiging tot het openen van de onderhandelingen verzoeken om in de loop van die onderhandelingen aan hem verslag uit te brengen, in het bijzonder met betrekking tot de specifieke vraag: hoe zal worden gewaarborgd dat in de overeenkomst vastgelegde rechten concreet afdwingbaar zijn?</p>
      <p sl="nl">In het verleden zijn al sectorale overeenkomsten afgesloten. Sectorale overeenkomsten met specifieke gegevensbeschermingsregelingen die voor elke sector verschillend zijn geweest. En de uiteenlopende bepalingen van die overeenkomsten vormen op de dag van vandaag een beetje een onontwarbaar kluwen dat de taak van politieambtenaren die de gegevensbeschermingsvoorschriften moeten toepassen, echt bemoeilijkt. De onderhandelingen over die specifieke overeenkomsten staan onder grote tijdsdruk. Dat was het geval voor de overeenkomsten inzake PNR en voor TFTP – discussies u bekend. Dus met de alomvattende komende gegevensbeschermingsovereenkomst waarin de beginselen inzake gegevensbescherming moeten worden verankerd, moeten we proberen te vermijden dat er telkens opnieuw over een nieuwe sectorale overeenkomst moet worden onderhandeld.</p>
      <p sl="nl">Anderzijds moeten we ook realistisch zijn en beseffen dat één alomvattende overeenkomst met de Verenigde Staten op het gebied van de gegevensbescherming nooit alle problemen kan ondervangen die zich in de toekomst kunnen voordoen. We moeten er dus rekening mee houden dat naderhand daarnaast nog specifieke overeenkomsten kunnen worden afgesloten.</p>
      <p sl="nl">Het zal dus wat men noemt een umbrella agreement moeten zijn, een overkoepelende overeenkomst die de fundamentele rechten vastlegt, maar op zich geen grondslag voor gegevensoverdracht vormt. Die overdracht moet plaatsvinden op basis van andere bestaande of toekomstige specifieke overeenkomsten.</p>
      <p sl="nl">Ik wil dus tot slot, Voorzitter, benadrukken dat het voorzitterschap ernaar streeft het onderhandelingsmandaat voor deze alomvattende overeenkomst op hetzelfde tijdstip te laten behandelen als de drie mandaten voor de PNR-overeenkomsten met Australië, Canada en de Verenigde Staten, en dat we een en ander heel graag zouden behandelen op de Raad van 2 en 3 december aanstaande. Ik dank u voor uw aandacht.</p>
    </intervention>
    <intervention id="3-032" speaker_id="photo_generic" name="Karel De Gucht" is_mep="True" mode="spoken">
      <p sl="en">lid van de Commissie . − Mijnheer de Voorzitter, omdat barones Ashton hier vandaag niet aanwezig kon zijn, zal ik me buigen over zowel de top EU-VS als de Trans-Atlantische Economische Raad – ook wel de TEC genoemd. Zoals u weet, vindt de top op 20 november in Lissabon plaats. Tijdens de top moet blijken wat de toegevoegde waarde is van het partnerschap EU-VS en de voortdurende relevantie ervan in de 21e eeuw.</p>
      <p sl="en">Ik verwelkom bij deze gelegenheid de actieve bijdrage van het Europees Parlement aan de betrekkingen tussen de EU en de VS en ik zal de Parlementsleden graag op de hoogte stellen van onze doelstellingen voor de top. De EU en de VS gaan nog steeds gebukt onder de gevolgen van de economische crisis. De economie en de werkgelegenheid zullen dus centraal staan in de discussies tijdens de top.</p>
      <p sl="en">We zullen beginnen met een evaluatie van de relevante resultaten van de G20-top en zullen onze respectieve bijdragen aan een duurzaam en evenwichtig mondiaal herstel bespreken. We willen tijdens de top ook onderstrepen dat er in de WTO een ambitieuze, allesomvattende en evenwichtige overeenkomst over de Ontwikkelingsagenda van Doha moet worden gesloten. We zullen verklaren dat het onze gezamenlijke intentie is om ons in binnen- en buitenland te verzetten tegen protectionisme. We zullen ons richten op het vergroten van de economische voordelen van de trans-Atlantische economie. Wat de Trans-Atlantische Economische Raad betreft: ik juich uw ideeën zoals die in de resolutie zijn vervat, toe.</p>
      <p sl="en">Ik wil met name drie elementen onderstrepen: het belang van versterking van de strategische onderdelen van de Trans-Atlantische Economische Raad, het feit dat de TEC samenwerking moet steunen en stimuleren op alle terreinen die van invloed zijn op het regelgevingsklimaat voor het bedrijfsleven en consumenten in de EU en de VS, en de cruciale rol van wetgevers als toekomstige hoeders van onze benaderingswijzen en actoren bij het samenbrengen ervan.</p>
      <p sl="en">Ik zal u vertellen wat mijn eigen opvattingen over de betrekkingen tussen de EU en de VS zijn en waarom ik de TEC belangrijk vind. De EU en de VS zijn de meest geïntegreerde economieën ter wereld, we zijn elkaars grootste handels- en investeringspartners en we delen dezelfde waarden en verantwoordelijkheden inzake de aanpak van mondiale uitdagingen op diverse terreinen, of het nu gaat om innovatie of ecologische uitdagingen, energiezekerheid of toegang tot grondstoffen. Consumentenveiligheid en gegevensbescherming zijn hier een illustratie van, ook al blijven onze respectieve benaderingen van economische en regelgevingskwesties verschillend.</p>
      <p sl="en">Wat mij bemoedigt is ons gebleken vermogen tot samenwerking. We hebben onze inspanningen in de strijd tegen de economische en financiële crisis zeer effectief gebundeld en onze gezamenlijke belofte in de G20 en de WTO heeft ertoe bijgedragen dat protectionistische bewegingen zijn afgeweerd. Nu we twee jaar verder zijn, bewegen de EU en de VS in de richting van de volgende fase: het creëren van slimme en duurzame groei en banen in het zicht van ernstige uitdagingen en toenemende concurrentie van opkomende economieën.</p>
      <p sl="en">De vraag is: hoe kan een versterkte samenwerking met de VS ons daarbij helpen? Mijns inziens moeten zowel de EU als de VS het trans-Atlantisch partnerschap heroverwegen en waarschijnlijk opnieuw definiëren om zich aan de nieuwe situatie aan te passen. We moeten ons vandaag afvragen hoe de trans-Atlantische markt er in 2020 zou moeten uitzien. Zijn de EU en de VS dan de leiders op het gebied van innovatieve technologieën waarmee we de maatschappij kunnen transformeren, zoals elektrische auto's en slimme netwerken? Zullen ze er gezamenlijk in slagen open netwerken van ICT -diensten en transparante regelgeving te bevorderen? Zullen onze kleine en middelgrote ondernemingen floreren en toegang krijgen tot nieuwe markten dankzij de bescherming van hun intellectuele eigendomsrechten? Zullen consumenten profiteren van de uitwisseling van informatie tussen de VS en de EU over gevaarlijke producten? Hoe pakken we bedreigingen voor de veiligheid en terrorisme aan? Door middel van unilateraal activisme of door te vertrouwen op effectievere en onderling overeengekomen oplossingen om veilige handel te stimuleren? Hoe moeten we omgaan met economische uitdagingen op terreinen zoals intellectuele eigendomsrechten, toegang tot grondstoffen of subsidiëring van binnenlandse industrieën, waar opkomende economieën ons voor stellen? De revitalisering van de TEC is een poging om deze strategische betrekkingen te ontwikkelen.</p>
      <p sl="en">We hebben met mijn tegenhanger, de Amerikaanse co-voorzitter van de TEC, Michael Froman, afgesproken dat we nieuwe richtingen gaan inslaan. We zien de TEC voor ons als het voornaamste politieke platform waar we economische kwesties, strategische kwesties – waaronder kwesties inzake derde landen – en regelgevingskwesties kunnen bespreken. Met hun adviezen aan de Commissie en de Amerikaanse regering leveren wetgevers, bedrijven en consumenten een belangrijke bijdrage en dragen ze mogelijke trans-Atlantische oplossingen aan voor bestaande en potentiële problemen en dat moeten zij blijven doen.</p>
      <p sl="en">De volgende TEC-bijeenkomst vindt plaats op 17 december in Washington. De drie hoofdthema's zullen zijn: innovatie en opkomende technologieën, de ontwikkeling van de trans-Atlantische markt en de ontwikkeling van strategieën voor het vergroenen van onze economieën.</p>
      <p sl="en">Wat het energiebeleid betreft: de Energieraad EU-VS komt aan de vooravond van de top bijeen. De Energieraad zal blijven werken aan de formulering van gezamenlijke reacties op het gebied van energiezekerheid. Het is onze bedoeling dat de top een beroep doet op de Energieraad om de samenwerking op het gebied van de ontwikkeling en toepassing van groene energietechnologie tussen de EU en de VS te intensiveren en uitwisselingen tussen onze onderzoekers te bevorderen zodat ze ongehinderd kunnen deelnemen aan elkaars onderzoeksprogramma's op het gebied van energie. Dit werk ondersteunt onze inspanningen op het gebied van klimaatverandering en het scheppen van nieuwe banen.</p>
      <p sl="en">We zijn ons bewust van de grote bezorgdheid die onder onze burgers leeft over het effect van de klimaatverandering op aarde. Tijdens deze top zullen we de VS er met nadruk op wijzen dat de conferentie van Cancún een belangrijke stap in de richting van een alomvattend wereldwijd kader voor de bestrijding van de klimaatverandering moet opleveren.</p>
      <p sl="en">Ten aanzien van ontwikkeling: de EU en de VS zijn de belangrijkste donoren van hulp ter wereld. Naast de tenuitvoerlegging van de millenniumdoelstellingen voor ontwikkeling op het gebied van voedselzekerheid en hulp voor de armste landen bij de aanpassing aan de klimaatverandering, moeten we ook nauw samenwerken bij het coördineren van onze inspanningen in de ontvangende landen om de effectiviteit en het effect van onze hulp te maximaliseren en dubbel werk te voorkomen.</p>
      <p sl="en">Ten aanzien van veiligheid: we erkennen dat fundamentele rechten en de veiligheid van burgers elkaar onderling aanvullen en versterken en we moeten ervoor zorgen dat er bij al ons werk sprake is van een goed evenwicht tussen deze twee. Ik weet dat Viviane Reding deze belangrijke kwestie, waaronder de overeenkomst over de registratie van passagiersnamen, later vandaag met u zal bespreken. De EU en de VS moeten ook op een alomvattender manier samenwerken bij het bestrijden van nieuwe bedreigingen voor de wereldwijde netwerken, zoals cybergevolgen en cybermisdaad.</p>
      <p sl="en">Tot slot zullen we in de arena van het buitenlands beleid onze gezamenlijke strategieën benadrukken en onze invloed maximaliseren. We moeten het vredesproces in het Midden-Oosten steunen, met als doel binnen een jaar een kader voor een overeenkomst tussen Israël en de Palestijnse Autoriteit tot stand te brengen. Inzake Iran heeft de EU zwaardere sancties opgelegd terwijl ze zich tegelijkertijd krachtig inzet voor een dialoog met Iran.</p>
      <p sl="en">Over het geheel genomen zal de top dus een reeks kwesties bestrijken die de kern van de trans-Atlantische betrekkingen raken. Ik zie uit naar de debatten die nu volgen.</p>
    </intervention>
    <intervention id="3-034" speaker_id="photo_generic" name="Viviane Reding" is_mep="True" mode="spoken">
      <p sl="en">vicevoorzitter van de Commissie . − Mijnheer de Voorzitter, op 26 mei heeft de Commissie de Raad aanbevolen om een mandaat te verlenen voor onderhandelingen over de overeenkomst inzake gegevensbescherming tussen de EU en de VS en heeft zij ontwerponderhandelingsrichtsnoeren ingediend. Deze aanbeveling voor een mandaat wordt nu in de Raad besproken. Ik weet dat het Europees Parlement mijn mening deelt: dit is een unieke gelegenheid, een gelegenheid om een hoog niveau van bescherming van persoonsgegevens tot stand te brengen en ons trans-Atlantische partnerschap tegelijkertijd een nieuwe dynamiek te verlenen.</p>
      <p sl="en">Het delen van relevante informatie is een essentieel onderdeel van effectieve samenwerking bij de misdaadbestrijding, niet alleen binnen de EU, maar ook met de VS. Het partnerschap op het gebied van veiligheid tussen de EU en de VS is van groot belang: het is onontbeerlijk en daarom moeten we ervoor zorgen dat het werkt.</p>
      <p sl="en">De bescherming van persoonsgegevens is in het verleden een steeds terugkerende kwestie geweest. Iedere keer als de trans-Atlantische uitwisseling van gegevens voor wetshandhavingsdoeleinden besproken werd, kwam de kwestie opnieuw naar voren. We zijn van mening dat een overeenkomst de onderhandelingen over specifieke toekomstige overeenkomsten waarbij sprake is van uitwisseling van persoonsgegevens, kan vereenvoudigen. Een dergelijke overeenkomst biedt ons ook de gelegenheid om verder te bouwen op punten van overeenkomst en bevredigende oplossingen te vinden voor toekomstige samenwerking.</p>
      <p sl="en">Ik zal hier heel duidelijk over zijn. We hebben een algemene overeenkomst nodig die een samenhangend en juridisch bindend kader biedt om persoonsgegevens en de rechten van personen te kunnen beschermen. We weten ook dat er momenteel diverse specifieke overeenkomsten bestaan over de uitwisseling van gegevens tussen de VS en de lidstaten en tussen de VS en de EU. Al deze overeenkomsten hebben hun eigen ad-hocregels inzake gegevensbescherming. Dat betekent een lappendeken van verschillende waarborgen en bepalingen voor de verwerking van persoonsgegevens. We hebben dus een oplossing die verre van bevredigend is en die nauwelijks te rechtvaardigen is aangezien we het hebben over een grondrecht, want dat is het recht op gegevensbescherming.</p>
      <p sl="en">Ik ben vastberaden om met uw steun een einde te maken aan deze versnipperde benadering en te onderhandelen over een raamovereenkomst die:</p>
      <p sl="en">(i) een samenhangende en geharmoniseerde reeks normen voor gegevensbescherming biedt en uitgaat van essentiële beginselen zoals het beginsel van de proportionaliteit, minimalisering van de gegevensverwerking, minimale bewaartermijnen en doelbinding;</p>
      <p sl="en">(ii) van toepassing is op alle toekomstige en bestaande overeenkomsten op het gebied van informatie-uitwisseling voor wetshandhavingsdoeleinden;</p>
      <p sl="en">(iii) alle noodzakelijke normen voor gegevensbescherming bevat overeenkomstig het gegevensbeschermingsacquis van de EU en waarin afdwingbare rechten voor personen, administratieve of gerechtelijke beroepsmogelijkheden of een non-discriminatieclausule worden voorgesteld;</p>
      <p sl="en">(iv) de effectieve toepassing van normen voor gegevensbescherming en de controle erop door onafhankelijke overheidsinstanties garandeert.</p>
      <p sl="en">Ik ben van mening dat burgers en bedrijven één enkele reeks juridisch bindende normen voor gegevensbescherming willen zien, die vervolgens in de hele EU eenduidig wordt toegepast en ook van toepassing is op trans-Atlantische samenwerking voor wetshandhavingsdoeleinden. Ik ben ook van mening dat we ambitieus moeten zijn.</p>
      <p sl="en">Ik ben vastberaden mijn doelstellingen te bereiken en ik heb er alle vertrouwen in dat ik op de steun van het Europees Parlement kan rekenen om een goede overeenkomst met de VS tot stand te brengen, een overeenkomst met een hoog niveau van gegevensbescherming voor alle personen die ons in staat stelt de noodzakelijke en belangrijke samenwerking met de Verenigde Staten voort te zetten om terrorisme en georganiseerde misdaad te voorkomen.</p>
    </intervention>
    <intervention id="3-035" speaker_id="1263" name="Elmar Brok" is_mep="True" mode="spoken">
      <p sl="de">namens de PPE-Fractie. – Mijnheer de Voorzitter, mijnheer De Clerck, mevrouw Reding, mijnheer De Gucht, geachte collega's, de Fractie van de Europese Volkspartij ondersteunt de gezamenlijke ontwerpresolutie en dankt voor de uiteenzettingen die hier gehouden zijn.</p>
      <p sl="de">Met de top EU-VS in het verschiet en de G20-top die momenteel gaande is dienen we te beseffen dat in veel opzichten – in economisch opzicht, maar ook als het gaat om de vrede en de bescherming van het milieu – alleen een gezamenlijk antwoord van de Europeanen kans maakt om op mondiale schaal gerealiseerd te worden. Om die reden pleiten wij hier voor een nauwere samenwerking. We streven die als Europees Parlement ook na met de nieuwe meerderheden in het Amerikaanse Congres, die in dit verband een grote rol spelen. De heer De Gucht weet dat het bij de Trans-Atlantische Economische Raad zo ligt, voor mevrouw Reding geldt dit bij de gegevensbescherming, en ook bij SWIFT hebben we vast kunnen stellen dat de parlementen een belangrijke rol spelen in het proces dat moet leiden tot het gewenste resultaat. Samen hebben de Amerikanen en Europeanen, die wereldwijd nog altijd zestig procent van het bruto binnenlands product vertegenwoordigen, een kans om deze normen te introduceren en een positief antwoord te vinden op uitdagingen als het terrorisme, de kwestie Iran en het conflict in het Midden-Oosten, de klimaatverandering en wat dies meer zij. Laten wij ons daar dan ook voor inspannen.</p>
      <p sl="de">Ik hoop daarom dat er met deze algemene politieke kwesties vooruitgang kan worden geboekt en dat er weer schot komt in de Trans-Atlantische Economische Raad, die de heer De Gucht nieuw leven heeft ingeblazen. Ik hoop dat de oorspronkelijke doelstelling daar verwerkelijkt kan worden, zodat door het wegnemen van handelsbelemmeringen een trans-Atlantische markt binnen handbereik komt. Op een dergelijke markt zouden wij zeer veel groei kunnen genereren, zonder overbodige kosten te hoeven maken. Ik hoop dat we ook op uw terrein, mevrouw Reding, vooruitgang kunnen boeken op het gebied van de fundamentele rechten, gegevensbescherming en dergelijke. Gegevensbescherming is om tal van redenen gewenst, maar het is ook nodig om gegevens uit te wisselen.</p>
      <p sl="de">Ik zou nog één opmerking willen maken over wat dit voor de financiële markten betekent. Inmiddels is er weliswaar wetgeving om te voorkomen dat toestanden zoals van twee jaar terug zich nogmaals voordoen. Tegelijkertijd echter wekken besluiten als die van de Amerikaanse centrale bank (Federal Reserve) om zonder overleg 600 miljard dollar in omloop te brengen ook hier natuurlijk de angst voor inflatie en alles wat daarmee samenhangt, voor chaos in de wereldeconomie. Bij scheefgroei in de onderlinge verhouding van onze munteenheden zijn we niet gebaat.</p>
    </intervention>
    <intervention id="3-036" speaker_id="2295" name="Hannes Swoboda" is_mep="True" mode="spoken">
      <p sl="de">namens de S&amp;D-Fractie. – Mijnheer de Voorzitter, ook ik dank de Raad en de Commissie hartelijk voor de inleidende uiteenzettingen. Ik wil mij vooral concentreren op hetgeen de heer De Gucht gezegd heeft, want we moeten tot ons door laten dringen dat Amerika sinds 2 november niet meer hetzelfde is. Niet dat de samenwerking met de Verenigde Staten voor die tijd optimaal genoemd mocht worden, maar we moeten vrezen dat deze nu moeilijker zal worden.</p>
      <p sl="de">Mijnheer De Gucht, u hebt het over protectionisme gehad. Ik denk dat we gezamenlijk tegen protectionisme moeten optreden. Dat biedt op korte termijn voor bepaalde gebieden misschien een oplossing, maar voor de wereldgemeenschap is het geen oplossing, omdat er dan een protectionistische wedloop ontstaat, die absoluut tegen onze belangen indruist. U hebt het energievraagstuk genoemd. De Commissie heeft daarover vandaag een document gepubliceerd, Energie 2020. Daar valt het nodige op aan te merken, maar de grote lijnen zijn juist. Ik kan mij echter niet voorstellen dat de VS met een vergelijkbaar document, met vergelijkbare richtlijnen komen. Het zal op dit terrein erg moeilijk worden, en al helemaal gezien 2 november. Natuurlijk moeten we proberen om de door u genoemde zaken als elektromobiliteit en intelligente netwerken samen met de Amerikanen te realiseren, maar we dienen hun tegelijkertijd voor te houden dat we ook andere partners hebben. We kunnen ook proberen met China, Brazilië of andere landen vergelijkbare initiatieven te ontwikkelen. De Amerikanen moeten het gevoel krijgen dat we niet alleen op hen aangewezen zijn. We willen graag met hen samenwerken, maar ze zijn niet de enige partner, zeker niet bij de bestrijding van de klimaatverandering. Denkt u nog eens aan de opstelling van de Amerikanen, en herinnert u zich hoe president Obama niet tot handelen in staat was omdat bepaalde wetten nog niet aangenomen waren. Met de huidige meerderheden in het Congres is de wet helemaal van tafel, zodat we ervan uit moeten gaan dat het moeilijker zal worden, tenzij we erin slagen, bijvoorbeeld met China, India en Brazilië, bepaalde klimaatbeschermingsinitiatieven voort te zetten. Daar dienen we ons dan wel ondubbelzinnig voor uit te spreken.</p>
      <p sl="de">Wat de opmerkingen van collega Brok betreft: eerst waren er grote meningsverschillen, nu kleinere. Het is ook vanuit ons perspectief van het grootste belang dat de VS de weg naar begrotingsevenwicht terugvinden. Ik heb er niets op tegen, sterker nog, ik juich het toe dat de VS proberen nieuwe banen te scheppen. Dat is goed voor de VS en goed voor ons. Maar het dient wel op een goed afgestemde manier te gebeuren. Daarom zou het goed zijn als de Amerikanen zich ook op dit terrein konden vinden in meer mondiale afstemming, vooral met Europa.</p>
    </intervention>
    <intervention id="3-037" speaker_id="4529" name="Sarah Ludford" is_mep="True" mode="spoken">
      <p sl="en">namens de ALDE-Fractie . – Mijnheer de Voorzitter, de trans-Atlantische betrekkingen zijn de belangrijkste betrekkingen die Europa heeft. We nemen niet alleen de helft van de wereldeconomie voor onze rekening, maar onze democratieën zijn de belangrijkste aanjagers van de mensenrechten en de rechtsstaat. Maar soms lijkt het alsof we elkaar als vanzelfsprekend beschouwen of dat we onze hogere gemeenschappelijke belangen door familieruzies laten overschaduwen.</p>
      <p sl="en">Daarom wordt in onze gezamenlijke resolutie het belang onderstreept van een strategisch partnerschap, waarin de nadruk ligt op coördinatie en samenwerking bij de aanpak van mondiale uitdagingen en regionale kwesties, en waarin wetgevers volwaardige en serieuze spelers zijn. Dat strategische partnerschap moet geworteld zijn in economische en politieke vrijheid.</p>
      <p sl="en">Ik ben blij dat Parlementsleden het belang van een vrije trans-Atlantische markt in 2015 blijven benadrukken. Dat betekent dat we onze ambities voor het wegnemen van belemmeringen op het gebied van de handel en regelgeving omhoog moeten bijstellen. Een zeer groot – en groeiend – deel van de trans-Atlantische betrekkingen heeft betrekking op justitie, wetshandhaving en mensenrechten, kwesties die vroeger ad hoc werden behandeld, maar nu de kern van de betrekkingen vormen. Hoe meer we ons partnerschap verankeren in een gedeeld respect voor onze gemeenschappelijke waarden, des te groter ons vermogen om deze waarden in de rest van de wereld te laten doorklinken.</p>
      <p sl="en">In dat verband is de herhaalde rechtvaardiging van waterboarding – wat onmiskenbaar een vorm van marteling is – door oud-president George Bush kenmerkend voor alles wat misging tijdens de acht rampzalige jaren van zijn presidentschap en waardoor het Westen minder vrij en minder veilig is geworden. Het wijdverspreid opgedoken bewijs van kennelijke mishandeling van Iraakse gevangenen door Britse en Amerikaanse militairen vraagt om onderzoek op het hoogste niveau, onder andere tijdens de komende top en in onafhankelijke onderzoeken.</p>
      <p sl="en">Ik was heel blij vicevoorzitter Reding te horen spreken over de overeenkomst inzake gegevensbescherming. Het is echt van wezenlijk belang dat deze raamovereenkomst, zoals ze die noemde, er komt, want momenteel steggelen we over iedere afzonderlijke overeenkomst inzake de uitwisseling van gegevens. Als we in ieder geval maar een regeling konden treffen, een raamwerk waarbinnen afzonderlijke verzoeken tot uitwisseling van gegevens kunnen worden onderzocht, zou dat bijzonder waardevol zijn omdat dat punt zoveel aandacht vergt en geruzie oplevert. Een dergelijke regeling zou zeker de moeite lonen.</p>
    </intervention>
    <intervention id="3-038" speaker_id="96739" name="Reinhard Bütikofer" is_mep="True" mode="spoken">
      <p sl="de">namens de Verts/ALE-Fractie. – Mijnheer de Voorzitter, geachte collega's, de verkiezingen van 2 november vormen een belangrijk keerpunt in de recente Amerikaanse geschiedenis en het lijkt alsof het land nu eerst maar eens op adem probeert te komen. Onder zulke omstandigheden komt het er des te meer op aan om ons als betrouwbare samenwerkingspartner te presenteren en duidelijke prioriteiten voor een toekomstige samenwerking vast te stellen.</p>
      <p sl="de">Ik ben de heer De Gucht erkentelijk voor het feit dat hij zijn uiteenzetting met het onderwerp van de Trans-Atlantische Economische Raad (TEC) begonnen is en voor de woorden die hij daarover gesproken heeft. De TEC moet nieuw leven ingeblazen worden. Tot nu toe heeft dit orgaan zwaar onder de maat gepresteerd, maar er is nog hoop. Verder onderschrijf en ondersteun ik de beide aspecten die u noemde, mijnheer de commissaris – zowel de bilaterale samenwerking, bijvoorbeeld ten behoeve van de standaardisering en regulering van koolstofarme technologieën, als de achterliggende strategische component. We hopen dat dit een stap voorwaarts zal blijken.</p>
      <p sl="de">Het is jammer dat het klimaatbeleid bij deze top van anderhalf uur in Portugal niet aan de orde komt. Toch is het van belang dat onze vertegenwoordigers, Commissievoorzitter Barroso en voorzitter Van Rompuy, daar duidelijk maken dat Europa zich hierdoor niet laat afremmen of neerhalen. Positief is de focus op het ontwikkelingsbeleid, en het zou goed zijn als wij daar vanuit Europees perspectief met de nadruk op de millenniumdoelstellingen voor ontwikkeling en op het klimaatbeleid geen willekeurige samenwerking zouden zoeken, maar een gekwalificeerde.</p>
      <p sl="de">Ten slotte stellen een verzwakte president en nieuwe isolationistische neigingen in de VS Europa voor de noodzaak om op het wereldtoneel eigen initiatieven te nemen, in het Midden-Oosten bijvoorbeeld ten aanzien van de Palestijnen, Syrië en Libanon. We zouden de Amerikanen duidelijk moeten zeggen dat wij daartoe bereid zijn daarvoor verantwoordelijkheid willen dragen.</p>
    </intervention>
    <intervention id="3-039" speaker_id="4542" name="Timothy Kirkhope" is_mep="True" mode="spoken">
      <p sl="en">namens de ECR-Fractie . – Mijnheer de Voorzitter, geen andere bilaterale betrekkingen zijn zo belangrijk voor ons als die met de Verenigde Staten. De komende eeuw stelt ons voor grote onzekerheden, die worden gekenmerkt door een fundamentele verschuiving in het mondiale economische machtsevenwicht, van de liberale democratieën van Europa en Noord-Amerika naar landen die nog niet allemaal zo veel belang hechten aan de rechtsstaat, democratie en mensenrechten als wij.</p>
      <p sl="en">Zolang ik zitting heb in dit Parlement, zal ik mij natuurlijk inzetten voor eenheid tussen de Noord-Atlantische democratieën bij het bevorderen van een gemeenschappelijke toekomstvisie. Bij het nastreven van onze gedeelde doelstellingen inzake veiligheid moeten we bijvoorbeeld proberen zoveel mogelijk samen te werken om onnodige moeilijkheden te voorkomen.</p>
      <p sl="en">Derhalve juich ik het werk toe dat wordt verricht aan het gegevensbeschermingskader en de PNR-overeenkomsten, maar ik zou willen oproepen tot voorzichtigheid wanneer we de mogelijk ernstige gevolgen van de retroactieve toepassing van nieuwe wetgeving op bestaande gerechtelijke uitspraken, zowel hier als in de Verenigde Staten, overwegen.</p>
      <p sl="en">We moeten ook erkennen dat de EU geen rechtsbevoegdheid heeft met betrekking tot de onderhandelingen die nationale regeringen zelf met derden voeren. Ik hoop van harte dat we voor deze kwestie, evenals talrijke andere kwesties van gezamenlijk belang, een praktische en aanvaardbare oplossing kunnen vinden.</p>
    </intervention>
    <intervention id="3-040" speaker_id="96907" name="Takis Hadjigeorgiou" is_mep="True" mode="spoken">
      <p sl="el">namens de GUE/NGL-Fractie . – Mijnheer de Voorzitter, wij geloven dat samenwerking onafhankelijkheid niet mag uitsluiten. Wij geloven dat de Europese Unie zelfrespect moet ontwikkelen. Wij geloven dat goede samenwerking eerbiediging van de onafhankelijkheid van de ander veronderstelt. Wij geloven dat de dialoog en de betrekkingen tussen de Europese Unie en de VS van een geest van wederzijds begrip en wederzijdse onafhankelijkheid doortrokken moeten zijn.</p>
      <p sl="el">Van de zeer ernstige kwesties die ik zou willen behandelen, zal ik daarom de volgende naar voren halen als zaken waar wij in de eerste plaats verantwoordelijk voor zijn: de noodzaak om werkelijke druk uit te oefenen op Israël voor een oplossing van het Palestijnse vraagstuk, maar ook op Turkije voor een oplossing van de Cypriotische kwestie; de dringende noodzaak om de doodstraf in de Verenigde Staten af te schaffen; het feit dat president Obama zijn belofte heeft verbroken om de Amerikaanse basis in Guantánamo te sluiten, de noodzaak om persoonlijke gegevens te verdedigen – ik gebruik die uitdrukking met opzet – en ten slotte het enorme probleem van de klimaatverandering. Wij moeten de Verenigde Staten zover krijgen dat zij hun daadwerkelijke verantwoordelijkheden op zich nemen.</p>
    </intervention>
    <intervention id="3-041" speaker_id="96994" name="Fiorello Provera" is_mep="True" mode="spoken">
      <p sl="it">namens de EFD-Fractie. – Mijnheer de Voorzitter, dames en heren, ik verwijs naar een gedeelte uit de toespraak van commissaris De Gucht over de internationale ontwikkelingssamenwerking. We weten hoe belangrijk ontwikkelingssamenwerking is voor het behalen van de millenniumdoelstellingen. Het verminderen van de ongelijkheden tussen rijke en arme landen beantwoordt niet alleen aan een morele eis, maar draagt ook bij aan het oplossen van gronden voor conflicten en internationale geschillen en verbetert de kwaliteit van het leven in grote delen van de wereld.</p>
      <p sl="it">Daarom verdient de oproep in deze ontwerpresolutie aan de industrielanden om 0,7 procent van hun bbp aan ontwikkelingshulp te besteden onze steun, maar zijn extra stappen nodig om ervoor te zorgen dat de hulp doeltreffend wordt. Europa en de Verenigde Staten moeten hun ontwikkelingsbeleid op elkaar afstemmen om te voorkomen dat hun interventies in de diverse geografische gebieden elkaar overlappen. Er moet meer worden gedaan om bij de uitvoering van projecten optimale werkwijzen vast te stellen die rekening moeten houden met de eisen van de ontvanger, niet van de gever. Goed bestuur in de landen waarop het ontwikkelingsbeleid gericht is, is van wezenlijk belang om de efficiëntie van de interventie te versterken en om te voorkomen dat kostbare middelen verloren gaan door corruptie, incompetentie en een gebrek aan voortvarendheid.</p>
      <p sl="it">Het laatste punt is de afstemming tussen het ontwikkelingsbeleid en het handelsbeleid. Zo heeft het bij landbouwproductie en visserij in financieel opzicht geen zin om enerzijds projecten voor economische ontwikkeling te financieren en anderzijds de deur te sluiten voor producten uit de derde wereld. Het Doha-akkoord zal een flinke stap voorwaarts zijn op dit belangrijke terrein.</p>
    </intervention>
    <intervention id="3-042" speaker_id="28255" name="Andreas Mölzer" is_mep="True" mode="spoken">
      <p sl="de">Mijnheer de Voorzitter, de komende maanden zullen uitwijzen wat de gevolgen zijn van de verzwakte positie van president Obama in zijn eigen land, veroorzaakt door het relatief slechte resultaat dat zijn partij heeft behaald in de recente Congresverkiezingen. Dan zal bijvoorbeeld blijken of de isolationistische neigingen terrein winnen, met alle gevolgen van dien voor het handels- en economische beleid, of dat president Obama zich juist nadrukkelijker zal richten op buitenlandse werkterreinen zoals het Iran-conflict, het Midden-Oosten of Afghanistan. We zullen zien.</p>
      <p sl="de">Europa en de EU in het bijzonder zouden zich daaraan niet al te veel gelegen moeten laten liggen, want de EU moet in staat zijn om haar eigen prioriteiten en doelen te stellen en haar eigen belangen te definiëren. Dit geldt vooral voor het wereldtoneel, waar de EU de statuur van lilliputter niet ontstijgt. Denk bijvoorbeeld aan het Midden-Oosten, waar we niet eens aan de onderhandelingstafel mochten plaatsnemen. Voor alle relevantie kwesties, of het nu gaat om Iran, om Afghanistan of om het conflict in het Midden-Oosten, geldt dat wij in de luwte van de VS koersen, zonder eigen visie. Terwijl juist op de gebieden waar een nauwere samenwerking met de VS voor de hand ligt – denk bijvoorbeeld aan de kwestie Cyprus, waarvoor geldt dat de Amerikanen op hun Turkse bondgenoten in zouden kunnen praten – maar bar weinig gebeurt. Hoewel Obama zich meer voor het Pacifische dan het Atlantische gebied lijkt te interesseren zouden wij ons, uit welbegrepen eigenbelang, meer moeten toeleggen op Oost-Europa en het Midden-Oosten.</p>
      <p sl="de">Ongetwijfeld is ook in de Trans-Atlantische Economische Raad nauwere samenwerking en beleidsafstemming tussen de EU en de VS noodzakelijk. Het staat als een paal boven water dat het Westen – dat wil zeggen, Europa en de Verenigde Staten – op gebieden als wetenschappelijk onderzoek, innovatie en ontwikkeling zijn mondiale koppositie dient te behouden. Verder mogen we niet vergeten dat er op de top de nodige aandacht hoort te zijn voor een betere gegevensbescherming en voor het waarborgen van de burgerrechten.</p>
    </intervention>
    <intervention id="3-043" speaker_id="28474" name="Ioannis Kasoulides" is_mep="True" mode="spoken">
      <p sl="en">Mijnheer de Voorzitter, het zwaartepunt in de wereld verschuift gestaag van het Westen naar het Oosten door de opkomst van nieuwe wereldspelers zoals China en India. In deze nieuwe context, waarbij de EU de eerste handelsmacht in de wereld blijft en de VS de eerste handelspartner van de EU, behelst onze samenwerking veel meer dan dat: ze is een hoeksteen van het internationale systeem aangezien ze is gestoeld op gemeenschappelijke waarden, historische banden en strategische belangen, wat bij andere strategische partners niet altijd het geval is.</p>
      <p sl="en">Van een tijdens de Koude Oorlog uit noodzaak geboren alliantie is het trans-Atlantisch partnerschap geëvolueerd tot een alliantie uit vrije keuze. De opkomst van een multipolaire wereld dicteert de behoefte aan een nieuwe definitie van de procedures voor samenwerking tussen beide zijden met betrekking tot alle bestaande bilaterale en mondiale kwesties.</p>
      <p sl="en">We herhalen de conclusies van de Raad van de Europese Unie van afgelopen september, waarin wordt gevraagd om een nieuwe impuls voor de trans-Atlantische betrekkingen en om opnieuw na te denken over manieren om een echt partnerschap te creëren op basis van onze respectieve sterke punten en bijzondere kenmerken. Het trans-Atlantische partnerschap moet zijn toegespitst op maximalisering van de potentiële voordelen van onze economische betrekkingen en een versterking van de Trans-Atlantische Economische Raad. Unilaterale acties zoals kwantitatieve versoepeling door de Amerikaanse centrale bank (Federal Reserve) zijn even zorgwekkend als de waardevermindering van de renminbi.</p>
    </intervention>
    <intervention id="3-044" speaker_id="28576" name="Stavros Lambrinidis" is_mep="True" mode="spoken">
      <p sl="el">Mijnheer de Voorzitter, de plotselinge enorme belangstelling voor het Europees Parlement van de kant van de VS, die volgde op de afwijzing van de oorspronkelijke Swift-overeenkomst, is nu weer enigszins weggeëbd. Maar dat betekent niet dat alles weer business as usual is – integendeel zelfs. De ruimere bevoegdheden van het Europees Parlement op het gebied van economie, energie, terrorismebestrijding en grondrechten zijn geen business as usual . Het huidige gevoel in de VS dat het Europees Parlement meetelt – waarmee wij de ambassadeur van de Verenigde Staten in Brussel, de heer Kennard, moeten feliciteren – is geen business as usual . Het is geen business as usual dat wij te maken hebben met uiterst belangrijke en beslissende onderhandelingen over kwesties zoals die welke mevrouw Reding naar voren heeft gebracht, waarbij het Europees Parlement de Commissie steunt, zoals u hebt gevraagd, mevrouw de commissaris. En het is ook geen business as usual dat het Europees Parlement in Washington een verbindingsbureau bij het Congres heeft geopend.</p>
      <p sl="el">Het is misschien maar goed dat de aanvankelijke drukte is weggeëbd, want nu kunnen we met een heldere geest en met gebruikmaking van de nieuwe structuren die worden opgezet, een langdurige en werkelijk sterke band opbouwen tussen het Europees Parlement en het Amerikaanse Congres.</p>
    </intervention>
    <intervention id="3-045" speaker_id="28246" name="Alexander Alvaro" is_mep="True" mode="spoken">
      <p sl="de">Mijnheer de Voorzitter, mijnheer De Clerck, mijnheer De Gucht, mevrouw Reding, we hebben zojuist genoegzaam kunnen horen hoe belangrijk de trans-Atlantische betrekkingen zijn; ik denk niet dat iemand hier dat in twijfel zal trekken. De VS zijn een van onze belangrijkste handelspartners en een van onze belangrijkste bondgenoten. Als Duitser realiseer ik mij maar al te goed dat wij de VS nooit kunnen terugbetalen voor alle diensten die dit land ons heeft bewezen. Maar toch moeten we ook beseffen dat wie voortdurend buigingen maakt, niet op voet van gelijkheid kan onderhandelen.</p>
      <p sl="de">Als wij als Europese Unie in onze verhouding tot de VS gewaardeerd en serieus genomen willen worden, wordt het tijd om ruggengraat te tonen als onze standpunten in het geding zijn. U, mevrouw Reding, hebt nogmaals laten zien dat u de juiste persoon in de juiste positie bent om daar invulling aan te geven. U hebt belangrijke grondbeginselen van het Europese gegevensbeschermingsrecht genoemd; beginselen waar wij met het oog op de gegevensbeschermingsovereenkomst tussen de EU en de VS volgens mij onverkort aan dienen vast te houden. We mogen in geen geval aanleiding geven tot een race to the bottom , aangezien de overeenkomst die we sluiten in de eerste plaats is bedoeld ter bescherming van onze burgers. Deze bescherming – de bescherming van persoonsgegevens en de privacy – heeft op tal van manieren zijn weerslag gevonden in artikelen van het Handvest van de grondrechten, het Europees Verdrag voor de rechten van de mens en het Verdrag van Lissabon. Bij de onderhandelingen met de VS dient het erom te gaan deze rechten die we in de Europese Unie bevochten hebben in het akkoord opgenomen te krijgen, ze overeind te houden en niet af te zwakken. Ik heb het over de door u aangestipte rechten op het inzien, wissen en wijzigen van gegevens, en ook over doelbinding en proportionaliteit en het beginsel van een zo beperkt mogelijke gegevensopslag.</p>
      <p sl="de">Tegelijkertijd moeten wij er bij de onderhandelingen voor zorgen dat zo'n akkoord niet in luchtledige hangt. Het heeft namelijk gevolgen voor de Europese gegevensbeschermingsrichtlijn, die eerdaags zal worden herzien, voor de richtlijn betreffende de verwerking van persoonsgegevens en de bescherming van de persoonlĳke levenssfeer in de sector elektronische communicatie, en voor de regels omtrent het doorgegeven van passagiersgegevens, waarover mevrouw In 't Veld in onderhandeling is. Dit hoort allemaal bij de context van het akkoord. Mevrouw Reding, ik denk dat het Parlement achter u zal staan als uw mandaat op 2 en 3 december in de Raad besproken wordt. Bon courage en veel succes! Wij gaan dezelfde weg als u.</p>
    </intervention>
    <intervention id="3-047" speaker_id="96736" name="Jan Philipp Albrecht" is_mep="True" mode="spoken">
      <p sl="de">Mijnheer de Voorzitter, geachte dames en heren, met de geplande overeenkomst voldoen we aan de langgekoesterde wens van dit Parlement om eindelijk bindende minimumnormen en mogelijkheden tot rechtsvordering bij de gegevensbescherming met de VS vast te stellen. Hierdoor moeten leemten in de rechtsbescherming worden opgevuld en moet de gegevensbescherming voor de burgers van de Europese Unie naar een hoger plan worden getild. Een nauwe samenwerking met onze Amerikaanse partners is nodig en goed, maar mag er niet toe leiden dat er wordt gesneden in de rechten waar Europese burgers volgens de grondwet aanspraak op kunnen maken.</p>
      <p sl="de">Het voorstel van de Commissie voor een onderhandelingsmandaat voor een dergelijke overeenkomst is goed en gaat in de juiste richting. Als rapporteur van het Europees Parlement wil ik de Commissie graag verzekeren dat het onderhavige voorstel op brede steun kan rekenen van alle fracties in het Parlement. In onze optiek moet de Raad dit voorstel dan ook goedkeuren zoals het er nu ligt, zodat de onderhandelingen zo snel mogelijk van start kunnen gaan.</p>
      <p sl="de">Het zal zeker niet gemakkelijk worden om onze partners aan de andere kant van de Atlantische Oceaan tot in de details van ons standpunt te overtuigen. Ik ben er echter wel van overtuigd dat de Verenigde Staten op het fundament van vrijheid, democratie en grondrechten zijn gegrondvest en onze achting van individuele rechten tegenover overheidsinstanties delen. Het is daarom ook niet een onmogelijkheid of een struikelblok, maar een realistische kans onze gemeenschappelijke waarden aan beide zijden van de Atlantische Oceaan te versterken en een nieuw fundament voor een nog nauwere samenwerking te scheppen.</p>
      <p sl="de">Tot slot nog een punt dat ons als Parlement na aan het hart gaat: alleen als we erin slagen binnen de EU een gemeenschappelijk kader te creëren, kunnen we het vertrouwen van de burger op het gebied van trans-Atlantische gegevensbescherming winnen. Daarom is het uitermate belangrijk dat de gegevensbeschermingsovereenkomst met de VS een raamwerk vormt voor alle overeenkomsten tussen de EU of de lidstaten en de VS. In die zin verheug ik mij op mijn taak als rapporteur voor de gegevensbeschermingsovereenkomst met de Verenigde Staten en op een nauwe samenwerking met mijn collega's hier in het Parlement, de Commissie, de Raad en met het Amerikaanse Congres en de regering van de Verenigde Staten.</p>
    </intervention>
    <intervention id="3-048" speaker_id="4513" name="Geoffrey Van Orden" is_mep="True" mode="spoken">
      <p sl="en">Mijnheer de Voorzitter, ik was in de Verenigde Staten tijdens de tussentijdse verkiezingen en heb daar het een en ander gezien van de politieke aardverschuiving die daar plaatsvond. Europeanen kunnen daar lering uit trekken, zowel in onze lidstaten als in de Europese Unie. Burgers in de Verenigde Staten en hier willen dat de overheid zich minder met hun leven bemoeit, het begrotingstekort beteugelt en de overheidsuitgaven beperkt; voor ons betekent dat een kleinere EU-begroting.</p>
      <p sl="en">Wat defensieaangelegenheden betreft: het recente strategisch defensie- en veiligheidsonderzoek van het Verenigd Koninkrijk herinnert ons eraan dat de voornaamste defensie- en veiligheidsrelatie van Groot-Brittannië die met de Verenigde Staten is. Dat zou ook voor alle andere Europese landen moeten gelden. Ik hoop van harte dat uit het nieuwe strategische concept van de NAVO een hernieuwde betrokkenheid blijkt bij het verbond dat de veiligheid van de Verenigde Staten en die van Europa met elkaar verbindt. We mogen niet toestaan dat dit verbond wordt verzwakt of ondermijnd door de verwaarlozing van EU-ambities op het gebied van defensie. We kunnen ons geen dubbel werk en veronachtzaming veroorloven, zeker niet in een tijd dat defensiebegrotingen drastisch worden verlaagd.</p>
      <p sl="en">De komende NAVO-top op 19 november is een goede gelegenheid voor de 21 NAVO-bondgenoten die ook lid van de EU zijn, om te laten zien dat ze bereid zijn de nieuwe realiteiten het hoofd te bieden.</p>
    </intervention>
    <intervention id="3-049" speaker_id="4466" name="Ilda Figueiredo" is_mep="True" mode="spoken">
      <p sl="pt">Het wordt tijd om bij de Verenigde Staten aan te dringen op een vreedzame oplossing van conflicten, op het beëindigen van militaire bezetting en oorlog, zoals in Irak, Afghanistan en het Midden-Oosten, op het opheffen van de blokkade tegen Cuba, op het beëindigen van de steun aan de agressieve politiek van Israël, dat verantwoordelijk is voor de humanitaire crisis in de Gazastrook en de bezette Palestijnse gebieden, en op nucleaire ontwapening.</p>
      <p sl="pt">We moeten duidelijk maken dat de strijd tegen het terrorisme niet langer als voorwendsel gebruikt mag worden om het internationaal recht, de mensenrechten en de fundamentele vrijheden te schenden. Het is van het grootste belang dat we samenwerken om de armoede terug te dringen en een eind te maken aan belastingparadijzen en speculatieve kapitaaltransacties.</p>
      <p sl="pt">Deze top vindt tegelijkertijd plaats met de NAVO-top in Lissabon, waarop het strategisch concept van de NAVO onder de loep genomen gaat worden en waarop de VS zullen proberen toezeggingen te krijgen van hun bondgenoten uit de Europese Unie voor een wereldwijde militaristische escalatie, in een poging de exploitatie van natuurlijke rijkdommen, de controle over de markten en de politieke macht veilig te stellen, door te dreigen met militair ingrijpen, wat het gevaar en de dreigingen voor de bevolkingen doet toenemen. We spreken daarom hier onze solidariteit uit met de strijd van de vredesbeweging en de arbeiders, en met de vele organisaties die bezig zijn de campagne “Vrede ja! NAVO nee!” op te zetten, die onder andere bestaat uit een demonstratie op 20 november in Lissabon.</p>
    </intervention>
    <intervention id="3-050" speaker_id="4507" name="Bastiaan Belder" is_mep="True" mode="spoken">
      <p sl="nl">Voorzitter, het strategisch belang van Turkije voor de trans-Atlantische relatie is evident. In dat licht ben ik zeer benieuwd naar de opinie van de Raad over het nieuwe zogenoemde “rode boek” van de nationale veiligheidsraad van Turkije. Die nieuwe editie volgt logisch genoeg de strategie van de Turkse minister van Buitenlandse Zaken.</p>
      <p sl="nl">Mijn eerste vraag aan de Raad, met het oog op de naderende trans-Atlantische top, luidde: Deelt de Raad de vrees dat het huidige Turkse externe beleid revisionistische spelers in de regio – de islamitische Republiek Iran voorop – in de kaart speelt, en zo de stabiliteit in het Midden-Oosten veeleer ondermijnt?</p>
      <p sl="nl">Mijn tweede vraag: Brengt de Raad het “rode boek” ook in bij de trans-Atlantische top, gelet op de cruciale positie die Turkije inneemt, voor de EU als kandidaat-lidstaat en ook als NAVO-partner?</p>
    </intervention>
    <intervention id="3-051" speaker_id="96749" name="Andrew Henry William Brons" is_mep="True" mode="spoken">
      <p sl="en">Mijnheer de Voorzitter, op de agenda van de bijeenkomst van de Trans-Atlantische Economische Raad (TEC) in december staat het opheffen van handelsbelemmeringen, een heilig doel voor globalisten, dat eerder stoelt op geloof dan op gezond verstand. Economen zeggen altijd dat de internationale handel de wereld als geheel rijker maakt. Ze schenken echter geen aandacht aan de vraag of iedereen in elk land er wel beter van wordt.</p>
      <p sl="en">Het probleem van de ontwikkelde wereld is niet dat er te veel handelsbelemmeringen zijn, maar dat er te weinig zijn. Dat wil zeggen, er wordt te weinig gedaan om producten uit opkomende landen zoals China, met zijn lage lonen, schandalig ondergewaardeerde munt en kunstmatig verzwakte thuismarkt, tegen te houden. Dit houdt in dat Chinese goederen, die al goedkoop zijn door de lage lonen, kunstmatig nog goedkoper worden door de lage waarde van de munt. De verzwakte thuismarkt houdt in dat er een verwaarloosbare vraag is naar ingevoerde consumentenproducten en zelfs onvoldoende vraag naar Chinese goederen, waardoor China volledig afhankelijk is van zijn uitvoer.</p>
      <p sl="en">Europa reageert op deze dreiging door te zeggen dat het concurrerender zal worden, misschien door onderzoek en ontwikkeling. Dit zou kunnen als China de internationale intellectuele-eigendomsrechten eerbiedigde. Zodra er echter in het Westen een baanbrekend nieuw product wordt ontwikkeld, kopieert China dat vrij meedogenloos en zonder enige gêne, en produceert het dat product tegen een fractie van de prijs. Op de agenda van de topontmoeting van de EU en de Verenigde Staten staat het vergroten van de werkgelegenheid aan weerszijden van de Atlantische Oceaan. Daarop is weinig kans als we het globalisme blijven omarmen.</p>
    </intervention>
    <intervention id="3-052" speaker_id="2002" name="José Ignacio Salafranca Sánchez-Neyra" is_mep="True" mode="spoken">
      <p sl="es">De betrekkingen tussen de Europese Unie en de Verenigde Staten zijn gebaseerd, zoals hier al gezegd is, op een aantal beginselen, een aantal ideeën, een gedeelde geschiedenis en eenzelfde passie voor vrijheid. Deze waarden kunnen uiteindelijk echter verwateren in retoriek en een langzame dood sterven als we de daad niet bij het woord voegen. Een van de meest doorwrochte verslagen die in dit Parlement zijn opgesteld over de staat van de trans-Atlantische betrekkingen sinds de presidentsverkiezingen, is dat van onze collega de heer Millán Mon. Dit verslag is opgenomen in de onderhavige gezamenlijke resolutie waarover we morgen zullen stemmen en die een reeks speciale initiatieven bevat die nog steeds uitermate geschikt zijn voor het instellen van een echt partnerschap, waarvoor we hard aan de slag moeten, commissaris.</p>
      <p sl="es">Er is hier gepraat over het belang van de economische en handelsbetrekkingen, en feit is dat vijftien lidstaten van de Europese Unie alleen al in Texas meer investeren dan Japan in de vijftig staten van de VS samen.</p>
      <p sl="es">We moeten een nieuwe impuls geven aan de mechanismen van de toppen, een Euro-Amerikaanse Vergadering oprichten, en het voornaamste is dat we een regeling instellen voor overleg en raadpleging over globale kwesties en de meest cruciale regio's van de wereld – het Midden-Oosten, Iran en Afghanistan – en de betrekkingen met de opkomende grootmachten.</p>
      <p sl="es">Mijnheer de Voorzitter, tijdens de recente rondreis van president Obama door het Midden-Oosten hebben we hem horen zeggen dat het partnerschap tussen de Verenigde Staten en India voor de VS het belangrijkste partnerschap is. Hierbij moest ik denken aan een van de basisaspecten van het verslag van de heer Millán Mon, waarin hij wees op de verklaring van president Obama in Berlijn dat Europa voor de VS de belangrijkste strategische bondgenoot was. De komende top van de EU en de VS is een uitgelezen kans om opheldering te krijgen op dit punt en om duidelijk te definiëren wat een strategisch partnerschap feitelijk is. Om te beginnen zouden we de Verenigde Staten kunnen vragen de Europese Unie te steunen in haar pogingen een institutionele aanwezigheid te krijgen in de Algemene Vergadering van de Verenigde Naties bijvoorbeeld, overeenkomstig de nieuwe werkwijzen die zijn ingevoerd met het Verdrag van Lissabon.</p>
    </intervention>
    <intervention id="3-053" speaker_id="33990" name="Adrian Severin" is_mep="True" mode="spoken">
      <p sl="en">Mijnheer de Voorzitter, niet zo lang geleden heeft dit Parlement een resolutie goedgekeurd waarin werd gesproken over nieuwe mogelijkheden om na de verkiezing van president Obama in de Verenigde Staten de trans-Atlantische betrekkingen te verbeteren. De op handen zijnde top van de Europese Unie en de Verenigde Staten zal in een iets andere context plaatsvinden. Het betekent echter niet dat de mogelijkheden er niet zijn. Het is alleen zo dat de context iets gecompliceerder is.</p>
      <p sl="en">Daarom denk ik dat we in de aanloop naar de top bepaalde horden moeten nemen. Ik hoop dat we onze Amerikaanse bondgenoten ervan kunnen overtuigen om hun multilaterale aanpak in internationale betrekkingen voort te zetten en dit multilateralisme op een praktische wijze te laten zien in hun betrekkingen met de Europese Unie. We moeten erop aandringen dat er bij vredesafdwingende en vredeshandhavingsmissies, maar ook bij het crisisbeheer en de op de crisis volgende hersteloperatie, aandacht wordt geschonken aan de civiele dimensie.</p>
      <p sl="en">Ook is het belangrijk om te proberen onze wederzijdse beleidsmaatregelen inzake ontwikkelingshulp op elkaar af te stemmen om effectiever te kunnen werken. Ten aanzien van de niet-verspreiding van kernwapens moeten we niet alleen ons vermogen tot samenwerken behouden, maar ook slim zijn. Onderdeel van dit proces is de goedkeuring van het nieuwe START-verdrag, waarover het Amerikaanse Congres nog moet beslissen. We hopen dat de nieuwe verhoudingen in het Congres de goedkeuring van dit verdrag niet in de weg zullen staan.</p>
      <p sl="en">De Verenigde Staten hebben aangekondigd, en zijn al begonnen, om de banden met Rusland aan te halen. Ik denk dat dit zeer belangrijk voor ons is en het is ook belangrijk, als we vooruit kijken, voor een trilaterale dialoog tussen Rusland, de Verenigde Staten en de Europese Unie over de belangrijkste mondiale kwesties. Ik hoop vooral dat we tijdens deze top het Europees-partnerschapsinstinct van de Verenigde Staten kunnen versterken. We hebben behoefte aan een functioneel mechanisme voor permanente communicatie, consultatie en coördinatie met onze Amerikaanse bondgenoten.</p>
    </intervention>
    <intervention id="3-054" speaker_id="96945" name="Marietje Schaake" is_mep="True" mode="spoken">
      <p sl="en">Mijnheer de Voorzitter, als de EU een geloofwaardige partner wil zijn en wil meespelen op het wereldtoneel, moet zij met één stem spreken. President Obama en zijn regering hebben hier terecht op gewezen en we moeten elkaar open op dergelijke wijze kunnen bekritiseren. Dat is noodzakelijk voor een geloofwaardige trans-Atlantische relatie, die wordt gekenmerkt door complementariteit en coördinatie.</p>
      <p sl="en">Hoe kunnen we met elkaar opkomen voor de mensenrechten, de rechtsstaat en democratische waarden in deze wereld, wanneer Hillary Clinton een toespraak houdt over wereldwijde internetvrijheid terwijl de Verenigde Staten erin volharden om de onderhandelingen over de handelsovereenkomst ter bestrijding van namaak (ACTA) niet-transparant te houden, wat tot enorme ongerustheid over internetvrijheid leidt? Dit is tegenstrijdig en ondermijnt onze geloofwaardigheid. Waarom moeten we uit uitgelekte documenten vernemen dat er in Irak is gemarteld en dat dit door de vingers is gezien? We eisen een onafhankelijk onderzoek.</p>
      <p sl="en">Waarom kon de Commissie geen antwoord geven op mijn vraag over verzoeken van de kant van de Amerikaanse regering met betrekking tot strafrechtelijke maatregelen tegen WikiLeaks? Vindt zij de trans-Atlantische relatie belangrijker dan vragen van Parlementsleden? Waarom zetten de Verenigde Staten Europese bedrijven onder druk om sancties tegen Iran in te stellen boven op de sancties die de EU al heeft ingesteld? De Verenigde Staten dienen de onafhankelijkheid van de EU en het complementariteitsbeginsel te eerbiedigen.</p>
      <p sl="en">De EU en de Verenigde Staten moeten allebei transparant te werk gaan, elkaars onafhankelijkheid respecteren en democratisch toezicht op ons handelen toestaan. Is dat niet wat ons – de Verenigde Staten en de Europese Unie – onderscheidt van anderen, vooral op het gebied van de fundamentele vrijheden en de mensenrechten?</p>
    </intervention>
    <intervention id="3-055" speaker_id="28253" name="Eva Lichtenberger" is_mep="True" mode="spoken">
      <p sl="de">Mijnheer de Voorzitter, waarde collega's, in de trans-Atlantische dialoog denken we over veel dingen hetzelfde – de fundamentele waarden, grondrechten van vrijheid en democratie –, maar verschillen we op een aantal punten ook van mening, namelijk de toepassing en concretisering van deze rechten in de trans-Atlantische betrekkingen. Vooral op het gebied van veiligheid komt deze tegenstelling telkens weer duidelijk naar voren. Zoals we al lang weten, is gegevensbescherming een van de onderwerpen waarover steeds weer misverstanden ontstaan. Daarom zal de kaderovereenkomst – als we er tenminste in slagen een goede kaderovereenkomst te sluiten – een heel grote stap voorwaarts betekenen. We moeten hier een oplossing vinden, zodat ook burgers aan beide zijden van de Atlantische Oceaan bij de andere partij hun recht kunnen halen.</p>
      <p sl="de">Een tweede belangrijk punt waar we het in principe wel over eens zijn, maar waarop we wel een andere aanpak voorstaan, is de klimaatbescherming. Daarom hoop ik echt dat dit onderwerp op de agenda komt en duidelijk wordt besproken. De Europese Unie mag de trans-Atlantische dialoog niet gebruiken om haar eigen beloftes en toezeggingen af te zwakken.</p>
    </intervention>
    <intervention id="3-056" speaker_id="28341" name="Mirosław Piotrowski" is_mep="True" mode="spoken">
      <p sl="pl">Mijnheer de Voorzitter, vrij verkeer van personen is één van de fundamenten van de samenwerking in de Europese Unie. De hervormde Unie streeft als volkenrechtelijk rechtssubject van het internationale recht naar gelijke behandeling van alle burgers, ook op het gebied van vrij reizen over de wereld. In het licht van de naderende top tussen de Europese Unie en de Verenigde Staten is het goed om te herhalen dat 4 van de 27 lidstaten, waaronder Polen, nog steeds zijn onderworpen aan een restrictief visumbeleid.</p>
      <p sl="pl">Gelijke behandeling van de EU-lidstaten in het visumontheffingsprogramma moet een prioriteit zijn op deze top. Dit wordt de eerste test van de effectiviteit van de voorzitter van de Europese Raad, de heer Van Rompuy. We komen dan tevens te weten of de gesprekken met president Barack Obama worden gezien als de start van een concrete dialoog, of dat er puur sprake is van een beleefdheidsontmoeting ter gelegenheid van de NAVO-top die tegelijkertijd plaatsvindt. Door een duidelijke lijn te trekken ten aanzien van de visumkwestie zullen we erachter komen of de Verenigde Staten de Unie als volkenrechtelijk rechtssubject serieus nemen.</p>
    </intervention>
    <intervention id="3-057" speaker_id="1431" name="Marietta Giannakou" is_mep="True" mode="spoken">
      <p sl="el">Mijnheer de Voorzitter, wij steunen de gezamenlijke ontwerpresolutie van de fracties. Het is uiteraard noodzakelijk dat deze kwesties vóór de top van de Europese Unie en de Verenigde Staten en van de G20 besproken worden. De Verenigde Staten zijn onze natuurlijke bondgenoot. Bondgenootschap betekent echter gelijkwaardigheid, dus een werkelijk bondgenootschap kan alleen bestaan als er gelijkwaardige relaties zijn.</p>
      <p sl="el">Om wereldwijd democratie en mensenrechten te bevorderen, evenals een samenleving van kennis en wetenschap, de veiligheid en de stabiliteit in de wereld en de uitwisseling van persoonsgegevens, moeten wij in de eerste plaats tot een nauwere en geïnstitutionaliseerde samenwerking komen, en dit kan alleen op gelijkwaardige en wederzijdse basis plaatsvinden, zoals mevrouw Reding zei. In dit kader heeft de aanpak van de mondiale drugssmokkel en de dreiging die ervan uitgaat voor de internationale politiek, veiligheid en stabiliteit natuurlijk niet de nodige aandacht gekregen.</p>
      <p sl="el">Wij moeten eveneens samenwerken bij onze pogingen tot crisisbeheersing en conflictoplossing en bij de ontwikkeling van derde landen. Terwijl Europa de ontwikkeling van derde landen echter in principe steunt, doen de Verenigde Staten dat niet. Als wij een werkelijk evenwicht willen, dan moeten ontwikkelings- en veiligheidsvraagstukken tussen de Verenigde Staten en Europa verdeeld worden in het kader van internationaal optreden in het algemeen.</p>
    </intervention>
    <intervention id="3-058" speaker_id="96840" name="Knut Fleckenstein" is_mep="True" mode="spoken">
      <p sl="de">Mijnheer de Voorzitter, waarde collega's, ik heb drie punten waarover ik nog iets wil zeggen, mede namens een aantal collega's van de Commissie vervoer en toerisme – kritische punten, die u als leden van de Commissie in uw gesprekken hopelijk naar voren zult brengen.</p>
      <p sl="de">Ten eerste: de beslissing is weliswaar al genomen, maar toch is de travel promotion tax een eenzijdige en onacceptabele beslissing van de Amerikaanse regering. Hopelijk kunt u haar ertoe bewegen er nog eens goed over na te denken.</p>
      <p sl="de">Ten tweede: dat Roemenië, Polen, Bulgarije en Cyprus van het visumvrije reizen naar EU-landen zijn uitgesloten, kan het Europees Parlement niet goedkeuren en mag naar onze mening ook niet zo blijven.</p>
      <p sl="de">Ten derde zijn wij verheugd over de gezamenlijke inspanningen om internationale veiligheidsnormen vast te stellen en intelligente veiligheidsconcepten te ontwikkelen, maar eenzijdige besluiten, zoals over het verplichte scannen van containers, zijn geen oplossing omdat ze eenzijdig en disproportioneel zijn. Kosten en baten staan niet in verhouding, en we kunnen Europese havens en bedrijven niet met zo'n verplichting opzadelen.</p>
    </intervention>
    <intervention id="3-059" speaker_id="38602" name="Vladko Todorov Panayotov" is_mep="True" mode="spoken">
      <p sl="bg">Commissaris, dames en heren, sinds het aantreden van president Obama zijn de betrekkingen van de Europese Unie met de Verenigde Staten een nieuwe periode van stabiele samenwerking ingegaan. De top in Cancún, die over twee weken begint, vormt een prachtige gelegenheid voor de VS en Europa om hetzelfde standpunt in te nemen en de andere landen te leiden naar een blijvende en bindende overeenkomst betreffende de bestrijding van de wereldwijde klimaatverandering.</p>
      <p sl="bg">Het moet nu gebeuren. Het Verdrag van Kyoto loopt over twee jaar af, maar we hebben zekerheid nodig en tijd om ons te kunnen aanpassen. We moeten een duidelijk signaal afgeven aan de ontwikkelingslanden door onze hulp aan te bieden in de vorm van overdracht van technologie en passende financiële steun.</p>
      <p sl="bg">Ik ben er zeker van dat, zoals de Chinese ambassadeur vandaag ook in onze bijeenkomst heeft benadrukt, de VS, de Europese Unie en China aan de onderhandelingstafel hun verantwoordelijkheid zullen nemen en de leiding zullen nemen bij de inspanningen om te komen tot een nieuwe overeenkomst die de veiligheid van toekomstige generaties moet garanderen.</p>
    </intervention>
    <intervention id="3-060" speaker_id="1055" name="Godelieve Quisthoudt-Rowohl" is_mep="True" mode="spoken">
      <p sl="de">Mijnheer de Voorzitter, in de Westerse wereld zijn de Verenigde Staten en Europa door het lot met elkaar verbonden. We hebben een gedeeld belang bij de toegang tot de markten van derde landen, vooral omdat het economisch herstel na de financiële crisis mogelijk zal beginnen in opkomende economieën als Brazilië, India en China, waar nog steeds aanzienlijke en discriminatoire handelsbelemmeringen en niet-tarifaire belemmeringen bestaan.</p>
      <p sl="de">We zijn ervan overtuigd dat de Trans-Atlantische Economische Raad een belangrijke rol kan, maar ook moet spelen bij het formuleren van een gezamenlijke aanpak van de Europese Unie en de VS in hun handelsbetrekkingen met derde landen. Wij roepen deze Trans-Atlantische Economische Raad op te werken aan een gezamenlijke aanpak en aan een gemeenschappelijke strategie voor nieuwe vrijhandelsakkoorden tussen de VS en de EU, ook al besef ik dat dit mogelijk heel wat voeten in de aarde zal hebben. Overigens dringt ook de industrie nadrukkelijk en terecht aan op deze afstemming tussen de VS en de EU, zowel wat betreft de G8 en G20 als in de WTO-onderhandelingen. Verder zouden wij graag zien – net als de VS waarschijnlijk –, dat de Doha-ontwikkelingsronde zo snel mogelijk wordt afgesloten. Hiervoor moeten we echter met nieuwe en substantiële voorstellen komen en moeten de opkomende economieën een stap in onze richting doen. Ook hier zou een gemeenschappelijke strategie zowel de VS als de Europese Unie tot voordeel strekken.</p>
      <p sl="de">Eén opmerking rechtstreeks aan u, commissaris De Gucht: het zou goed zijn als we wat betreft de samenwerking tussen de Commissie en het Parlement van de samenwerking op het gebied van handelsbeleid in Washington zouden kunnen leren.</p>
    </intervention>
    <intervention id="3-061" speaker_id="33997" name="Corina Creţu" is_mep="True" mode="spoken">
      <p sl="ro">Ik denk dat een van de punten die tijdens de trans-Atlantische dialoog op de aanstaande bilaterale topontmoeting tussen de Europese Unie en de VS besproken moeten worden de opheffing van de visumplicht is voor de vier lidstaten van de EU wier burgers nog steeds te maken hebben met deze reisbeperking, namelijk Roemenië, Bulgarije, Polen en Cyprus.</p>
      <p sl="ro">Ik betreur het gebrek aan flexibiliteit aan de kant van de VS gezien de consequente vooruitgang die door deze landen is geboekt, vooral sinds hun toetreding tot de Europese Unie. Ik vind dat de vertegenwoordigers van de Europese Unie zich sterker en effectiever moeten verzetten tegen deze muggenzifterij met betrekking tot de technische details van de toegang tot het programma voor visumontheffing. Het is de plicht van de Europese Unie om in haar geheel een meer actief en duidelijker vertoon van solidariteit met alle burgers van de lidstaten te laten zien.</p>
      <p sl="ro">Ik zou ook willen onderstrepen dat er moet worden samengewerkt op het gebied van de ontwikkelingshulp en humanitaire hulp in een tijd dat de betrekkingen tussen de VS en de Europese Unie van het allerhoogste belang zijn in het huidige economische en geostrategische klimaat.</p>
    </intervention>
    <intervention id="3-062" speaker_id="4335" name="Marielle De Sarnez" is_mep="True" mode="spoken">
      <p sl="fr">Mijnheer de Voorzitter, niemand in deze vergaderzaal kan oprecht de garantie geven dat de maatregelen die aan beide zijden van de Atlantische Oceaan zijn genomen een nieuwe financiële crisis in de toekomst kunnen voorkomen. Deze kwestie moet dus opnieuw op de agenda komen en we moeten meer doen op het gebied van toezicht, eigen middelen van banken, een verbod op bepaalde financiële producten en de strijd tegen de belastingparadijzen.</p>
      <p sl="fr">In de tweede plaats weet iedereen dat wij volledig van elkaar afhankelijk zijn op het gebied van financiën, economie en valuta. Daarom kan geen enkel eenzijdig besluit, dat zonder overleg wordt genomen, in de goede richting gaan. Ik doel uiteraard op de maatregelen die het Europees Ontwikkelingsfonds (EOF) enkele dagen geleden heeft genomen. We moeten samen optrekken om bijvoorbeeld het internationale monetaire systeem te hervormen.</p>
      <p sl="fr">Ook moeten we samen optreden om de internationale instellingen evenwichtiger, transparanter en democratischer te maken. Als we echter willen dat er naar Europa geluisterd wordt bij de grote vraagstukken, dan moet Europa wel het initiatief nemen en met één stem spreken. Dat zullen we laten zien, bijvoorbeeld over enkele uren bij de top van de G20. Ik hoop het in ieder geval van harte.</p>
    </intervention>
    <intervention id="3-063" speaker_id="28400" name="Francisco José Millán Mon" is_mep="True" mode="spoken">
      <p sl="es">Mijnheer de Voorzitter, de belangrijkste strategische betrekking van de Europese Unie is die met de Verenigde Staten. We moeten een continue dialoog voeren over bilaterale en ook globale kwesties en proberen zo gecoördineerd mogelijk op te treden. Dat is naar mijn idee de voornaamste boodschap van de resolutie van morgen.</p>
      <p sl="es">Om die reden betreur ik het dat de geplande top in mei niet gehouden is. Bovendien vond ik het argument dat destijds gegeven werd, dat er geen agenda was, ronduit belachelijk. Er is altijd een agenda tussen twee partners die zo belangrijk zijn en die in een globale economische crisis verkeren, en als er uitdagingen bestaan zoals het terrorisme, de klimaatverandering, de energiezekerheid of de verspreiding van kernwapens.</p>
      <p sl="es">Verder zijn er belangrijke regionale conflicten. Neem bijvoorbeeld het vredesproces in het Midden-Oosten, de nucleaire problemen met Iran of de kwestie Afghanistan, die naar mijn idee allemaal in aanmerking komen voor gecoördineerd optreden door de Verenigde Staten en de Europese Unie.</p>
      <p sl="es">Ik hoop dat de komende top in Lissabon een succes wordt. Er moeten vele zaken worden aangepakt, waarvan ik er al een paar genoemd heb. Bovendien is de wereld aan het veranderen. Azië is in opkomst; denkt u maar aan het belang van China of van India, dat president Obama zojuist bezocht heeft. Er wordt zelfs gesproken van een “post-westerse” wereld.</p>
      <p sl="es">In deze context van een veranderende wereldorde moeten Europa en de Verenigde Staten hun inspanningen nauw coördineren. We hebben vele belangen, idealen en waarden gemeen. We zullen sterker zijn als we gecoördineerd te werk gaan.</p>
      <p sl="es">Dames en heren, het Verdrag van Lissabon heeft ook nieuwe organen in het leven geroepen om de rol van de Unie op het wereldtoneel te versterken. Daarom zouden we ook onze mechanismen moeten verbeteren voor de dialoog en coördinatie met de Verenigde Staten. De resolutie die het Parlement in maart vorig jaar heeft aangenomen bevat allerlei ideeën over de manier waarop deze institutionele mechanismen kunnen worden versterkt voor de dialoog tussen Brussel en Washington.</p>
      <p sl="es">Mijn laatste opmerking is dat ik het betreur dat de afgevaardigde van de Raad het alleen maar heeft gehad over de uitwisseling van gegevens; hij is hier niet gekomen om te praten over de top, waarover we niets gehoord hebben. Helaas heeft de Commissie dat maar op zeer beknopte wijze gedaan. Wie is hier eigenlijk gekomen om over de top te praten?</p>
    </intervention>
    <intervention id="3-064" speaker_id="1935" name="Wolfgang Kreissl-Dörfler" is_mep="True" mode="spoken">
      <p sl="de">Mijnheer de Voorzitter, waarde collega's, de strijd tegen het internationale terrorisme vereist een gemeenschappelijke aanpak – daar zijn we het wel over eens –, maar wel op basis van onze gemeenschappelijke waarden en de rechtsstaat, niet op basis van de zeer persoonlijke interpretatie van het recht van de voormalige Amerikaanse president George W. Bush, die hij nu in zijn boek uiteen heeft gezet en in allerlei talkshows verkondigt. Ik zeg dit ook met het oog op de nieuwe meerderheid in het Amerikaanse Congres.</p>
      <p sl="de">Voor ons zijn bevordering van de gegevensbescherming en respect voor de burgerrechten ook van essentieel belang. Want één ding moge duidelijk zijn: we kunnen het lied van de vrijheid niet op een instrument van geweld spelen. We kunnen mensen in andere landen niet uitleggen wat de rechtsstaat naar onze mening inhoudt als we deze zelf niet respecteren en als leidraad nemen.</p>
      <p sl="de">Daarom ben ik erg blij dat met president Obama een nieuwe wind waait in de VS, ook al lijkt deze nu wat geluwd te zijn. Eén ding is zeker: wij staan achter diegenen die opkomen voor de rechtsstaat.</p>
    </intervention>
    <intervention id="3-065" speaker_id="4393" name="Mario Mauro" is_mep="True" mode="spoken">
      <p sl="it">… waar de nieuwe reuzen van de wereld mee reizen, de trans-Atlantische regio is naar mijn mening ook vandaag nog de economisch sterkst ontwikkelde en meest efficiënte regio in de wereld.</p>
      <p sl="it">Er is weliswaar een omvangrijke wedloop – wat om veel redenen begrijpelijk is – voor handelsakkoorden, bijvoorbeeld met landen als China. Ik denk echter dat we absoluut niet moeten vergeten dat de huidige relatie tussen Europa en de Verenigde Staten een heel oude band is die we meer dan elke andere moeten koesteren en bijna op bezitterige wijze in stand moeten houden.</p>
      <p sl="it">Deze gedachte is voortgekomen uit de Europese en de Amerikaanse geschiedenis en is de leidraad van de gezamenlijke koestering van de democratie, de vrede, de rechten en de markteconomie. Het is absoluut noodzakelijk de versterking van de trans-Atlantische economische integratie te versnellen, juist om een wereldwijde ontwikkeling tot stand te brengen die gebaseerd is op een set van waarden die als vastgesteld doel hebben om een welzijnsstandaard te bereiken die aanvaardbaar is voor alle volkeren in de wereld, volgens een gelijke en doeltreffende meerzijdige benadering die de basis moet leggen voor een democratischere en vrijere wereldorde.</p>
      <p sl="it">Daarom doe ik vandaag een beroep op degenen die heden het buitenlands beleid van de Europese Unie beheren. Door de jaren hebben we vastgesteld dat de leiderschapskwaliteiten van de VS, ongeacht de president, altijd een enorm effect hebben gehad op de wereldwijde trans-Atlantische besluiten. Nu is het moment gekomen dat ook wij de situatie in handen krijgen. We putten kracht uit de wil van onze bevolking van 500 miljoen mensen en uit een nieuwe en meer solide institutionele structuur die ons in staat moet stellen de verleiding om ons te verschuilen achter de Amerikaanse reus achter ons te laten en het lot van onze volkeren in eigen hand te nemen, wellicht door onze Amerikaanse bondgenoten te vragen hun standpunt uit te spreken over de gemeenschappelijke zetel van de Europese Unie in de VN.</p>
    </intervention>
    <intervention id="3-066" speaker_id="96859" name="Ioan Enciu" is_mep="True" mode="spoken">
      <p sl="ro">Ik juich de overeenkomst inzake gegevensbescherming tussen de EU en de VS toe, die gesteund moet worden om de samenwerking op het gebied van de bestrijding van de misdaad en het terrorisme te versterken. Zoals het Europees Parlement bij herhaling heeft verklaard, doet het ontbreken van Amerikaanse wetgeving inzake gegevensbescherming die verenigbaar is met de Europese wetgeving ernstige vraagtekens rijzen ten aanzien van de feitelijke bescherming die Europeanen in de Verenigde Staten zullen genieten.</p>
      <p sl="ro">Ik zou Commissie en de Raad in deze context willen vragen welke garanties er in de praktijk feitelijk worden gegeven ten aanzien van het recht van Europeanen om een gerechtelijk of administratief beroep in te stellen, en ook ten aanzien van de proportionaliteit als het gaat om de verschillende overheidsinstanties en bureaus in de VS die de gegevens verwerken en gebruiken en, niet te vergeten, hoe het toezicht op het hele proces door een onafhankelijke overheidsinstantie zal worden verzekerd.</p>
    </intervention>
    <intervention id="3-067" speaker_id="96978" name="Nuno Melo" is_mep="True" mode="spoken">
      <p sl="pt">De wereld maakt zeer moeilijke tijden door. En we moeten in deze moeilijke tijden geen enkele twijfel laten bestaan over de vraag wie onze bondgenoot is en wie onze vijand. De Verenigde Staten zijn een uitermate belangrijke bondgenoot van Europa. Het terrorisme wordt wereldwijd bestreden, een strijd tegen tegenstanders zonder gezicht, binnen onze gemeenschappelijke ruimte en erbuiten. Het is een strijd voor het behoud van de waarden van de beschaving, die we willen verdedigen.</p>
      <p sl="pt">Maar met het oog op die belangrijke waarden die we willen behouden, moeten en kunnen we in het Europees Parlement, in de Commissie en in de Raad om duidelijke regels vragen op het gebied van gegevensbescherming, bescherming van de rechten van het individu en het recht op privacy. Het voorkomen, onderzoeken en vervolgen van strafbare feiten mag niet leiden tot willekeur en schending van de rechten van het individu. Europa zal dat niet toestaan, en de Verenigde Staten zullen dat ook niet toestaan. Onder verwijzing, nogmaals, naar het fundamentele belang van de trans-Atlantische betrekkingen en van goede samenwerking, op alle niveaus, tussen Europa en de Verenigde Staten, moeten we hier de onderhandelingen ondersteunen voor een toekomstige algemene overeenkomst, waarin regels worden vastgelegd en rechten worden beschermd en waarin, op basis van wederkerigheid, van de Verenigde Staten niet minder wordt gevraagd dan wat wij bereid zijn aan hen te geven in het kader van deze gezamenlijke doelstelling.</p>
    </intervention>
    <intervention id="3-068" speaker_id="28155" name="Edit Herczog" is_mep="True" mode="spoken">
      <p sl="en">Mijnheer de Voorzitter, ik kijk vol belangstelling uit naar de Trans-Atlantische Economische Raad (TEC) op 15 december en met name naar de bespreking van het onderwerp innovatie, de digitale agenda en de energietechnologieën. In de afgelopen jaren hebben we gezien hoe moeilijk het is om bestaande wetgeving en zelfs de aanpak van gemodereerde industrieën en diensten te harmoniseren. Daarom is dit een prachtige gelegenheid om wetgeving te creëren voor deze nieuwe gebieden waarvoor wetgeving nog ontbreekt. Het zijn precies deze nieuwe gebieden waarover we het hebben; nieuwe uitdagingen, zoals de vergrijzing van de samenleving of de klimaatverandering, vergen een nadere uitwerking van de wetgeving voor de ondersteunende technologieën.</p>
      <p sl="en">Tot slot, commissaris, is het hoog tijd om over energiezekerheid te praten en na te denken over de toekomst van de Trans-Atlantische Energieraad. Ik wens u een succesvolle bijeenkomst op 15 december.</p>
    </intervention>
    <intervention id="3-069" speaker_id="28276" name="Laima Liucija Andrikienė" is_mep="True" mode="spoken">
      <p sl="en">Mijnheer de Voorzitter, de agenda van de top EU-VS is als vanouds vol en beide partijen moeten de gelegenheid aangrijpen om dichter bij gemeenschappelijke standpunten te komen inzake onderwerpen als de regulering van de financiële sector, de klimaatverandering, het versterken van de handelsbetrekkingen, de verspreiding van kernwapens en de strijd tegen het terrorisme. Het economisch herstel moet echter punt één op de agenda zijn.</p>
      <p sl="en">De trans-Atlantische economische betrekkingen zijn van essentieel belang voor voorspoed in de wereld, aangezien de bilaterale handel van onze twee economieën bijna 4,3 biljoen dollar bedraagt. Ons economische partnerschap is een belangrijke motor van economische voorspoed in de gehele wereld en is de omvangrijkste, hechtste en langdurigste economische relatie ter wereld. Samen zijn onze economieën goed voor de helft van de wereldeconomie. Daarom moeten we gemeenschappelijke strategieën ontwikkelen ten aanzien van de verdere stappen die we gaan nemen om op een stabiele manier uit de crisis te komen, zoals het reguleren van de financiële markten, de stimuleringspakketten en strategieën om valutamanipulatie door andere grote wereldeconomieën te beteugelen.</p>
      <p sl="en">Aan de andere kant moeten we heroverwegen of het wel een goed idee is om halfjaarlijkse topontmoetingen met de Verenigde Staten te houden. De beslissing van president Obama om de vorige ontmoeting in Madrid eerder dit jaar niet bij te wonen bracht de buitensporige EU-synergie aan het licht. Door vast te houden aan frequente bilaterale topontmoetingen lopen we het risico dat we ze zo devalueren dat ze irrelevant worden.</p>
    </intervention>
    <intervention id="3-070" speaker_id="28148" name="Françoise Castex" is_mep="True" mode="spoken">
      <p sl="fr">Mijnheer de Voorzitter, commissarissen, ik wil terugkomen op de handelsovereenkomst ter bestrijding van namaak (ACTA), waarover momenteel wordt onderhandeld, met name met de Verenigde Staten. Deze overeenkomst roept ook in de Verenigde Staten vragen op, in het bijzonder bij ambtenaren van het octrooibureau van de Verenigde Staten (US Patents Office). Verder hebben 75 Amerikaanse hoogleraren in het recht onlangs een brief gestuurd aan president Obama. Zij zijn van mening dat de ACTA-overeenkomst, een eenvoudige uitvoerende overeenkomst, in strijd zou zijn met de Amerikaanse grondwet.</p>
      <p sl="fr">Terwijl het Europees Parlement zich, zoals u weet, opmaakt om een resolutie over de ACTA-overeenkomst aan te nemen, hoewel deze overeenkomst tot grote ongerustheid leidt en onze medeburgers er in het geheel niet unaniem mee instemmen, denk ik dat het handig zou zijn om van onze Amerikaanse gesprekspartners een heel duidelijk antwoord te krijgen op twee vragen. Kan de ACTA-overeenkomst door de Verenigde Staten worden geratificeerd? Is de ACTA-overeenkomst in hun ogen een bindende of een vrijwillige overeenkomst? Een overeenkomst ter bestrijding van namaak, waaraan China, India en Brazilië al niet meewerken, en die ook door de Verenigde Staten niet zou worden uitgevoerd, zou geenszins geloofwaardig zijn. Dank u.</p>
    </intervention>
    <intervention id="3-071" speaker_id="28424" name="Tunne Kelam" is_mep="True" mode="spoken">
      <p sl="en">Mijnheer de Voorzitter, ik wil graag commissaris De Gucht en commissaris Reding bedanken voor hun betrokken, maar realistische benadering van de topontmoeting EU-VS. Ik denk dat het tijd is om te beseffen dat de Verenigde Staten zonder Europa geen van hun strategische doelen kunnen bereiken. Op dezelfde manier kan de EU zonder nauwe samenwerking met Amerika niet haar beoogde rol op het wereldtoneel spelen. Paradoxaal genoeg geven de globalisering en de opkomst van niet-westerse mogendheden de VS en de EU eerder meer dan minder redenen om hun samenwerking te intensiveren. Tegelijkertijd zien we dat de trans-Atlantische kloof breder wordt in plaats van smaller.</p>
      <p sl="en">Europa vervult in de Amerikaanse plannen en aangelegenheden van dit moment een wat bescheidenere rol. Daarom is het zeer belangrijk om in te zien dat er slechts in beperkte mate tijd en mogelijkheden zijn om de onderlinge betrekkingen te versterken. Misschien krijgen de VS en de EU in de komende tien jaar de kans om een internationale agenda op te stellen waarmee wordt toegewerkt naar een op waarden gebaseerde en stabiele wereld, maar dan moeten ze wel samenwerken.</p>
      <p sl="en">Dit moet beginnen met de voltooiing van de trans-Atlantische vrijhandelszone die het Europees Parlement jarenlang heeft bepleit, het overwinnen van de interne verdeeldheid binnen Europa en het bestrijden van protectionisme.</p>
    </intervention>
    <intervention id="3-072" speaker_id="28120" name="Simon Busuttil" is_mep="True" mode="spoken">
      <p sl="en">Mijnheer de Voorzitter, ik wil het graag hebben over de algemene kaderovereenkomst tussen de EU en de VS over gegevensbescherming waarover mevrouw Reding onderhandelingen is begonnen. Er gaat zelden een week voorbij waarin we niet horen over een nieuwe terroristische aanslag of poging daartoe, en dit doet onze burgers uiteraard geen goed. We hebben een efficiënt instrument nodig om terrorisme te bestrijden. Dit is een voor de hand liggend terrein waarop we kunnen samenwerken met onze vrienden aan gene zijde van de Atlantische Oceaan. Er is duidelijk een dringende behoefte aan deze kaderovereenkomst over gegevensbescherming. Mevrouw Reding, u hebt hiervoor onze steun.</p>
      <p sl="en">We steunen deze kaderovereenkomst natuurlijk niet alleen om het terrorisme te bestrijden, maar ook omdat we ons zorgen maken over gegevensbescherming. We willen graag dat u de privacy van onze burgers beschermt en in het bijzonder de beginselen van noodzaak en evenredigheid waarborgt. Dit is geen nulsomspel. We denken niet dat er sprake is van een keuze tussen onze veiligheid en onze privacy; we denken dat we ons van beide kunnen verzekeren.</p>
      <p sl="en">Ik wil graag dat mevrouw Reding deze onderhandelingen ingaat, gesterkt door het gevoel dat zij gesteund wordt door het Europees Parlement en in volle gemoedsrust, in de wetenschap dat wij achter haar staan bij het sluiten van een overeenkomst die goed is voor onze burgers en die zowel onze veiligheid als onze privacy waarborgt.</p>
    </intervention>
    <intervention id="3-073" speaker_id="96781" name="Danuta Jazłowiecka" is_mep="True" mode="spoken">
      <p sl="pl">Mijnheer de Voorzitter, toen Barack Obama twee jaar geleden werd gekozen tot president van de Verenigde Staten, leek het erop dat de Europees-Amerikaanse betrekkingen na de moeilijke regeringsperioden van zijn voorganger weer normaal zouden worden. Het leek erop dat een einde was gekomen aan het tijdperk waarin Washington in de internationale arena eenzijdig opereerde. We geloofden allemaal dat de Verenigde Staten en de Unie, beiden geconfronteerd met een enorme crisis, gezamenlijk zouden proberen de wereld te veranderen om economische veiligheid te waarborgen.</p>
      <p sl="pl">Vandaag weten we dat dit slechts een illusie was. Na de klimaattop in Kopenhagen en de minachting van president Obama voor het Spaanse voorzitterschap, hebben de Amerikanen ons en de rest van wereld opnieuw vernederd door eenzijdig te besluiten om geld bij te drukken. Ondanks de talloze beloften die zijn gedaan aan vertegenwoordigers van Europese regeringen hebben zij dit besluit zonder enig overleg genomen. In hun eigen particuliere belang hebben zij maatregelen genomen die de Europese economie treffen.</p>
      <p sl="pl">Op de komende top EU-VS moeten we ons ongenoegen uitspreken en de VS oproepen om ons te behandelen als partners. Samenwerking is niet alleen in ons belang, maar ook Washington heeft er baat bij, zeker in het licht van de opkomende nieuwe geopolitieke wereldorde.</p>
    </intervention>
    <intervention id="3-074" speaker_id="23868" name="Monika Flašíková Beňová" is_mep="True" mode="spoken">
      <p sl="sk">De betrekkingen tussen de Europese Unie en de Verenigde Staten zijn betrekkingen tussen twee grootmachten. Desondanks kan ik me dikwijls niet aan de indruk onttrekken dat een soort bekrompen egoïsme de overhand heeft boven pragmatisme.</p>
      <p sl="sk">We hebben het hier echter over zeer belangrijke onderwerpen, en die moeten we samen met onze partner, de Verenigde Staten, oplossen.</p>
      <p sl="sk">De top in november zal de eerste ontmoeting tussen de Europese Unie en de Verenigde Staten zijn sinds de inwerkingtreding van het Verdrag van Lissabon. Aangezien de Verenigde Staten en de Europese Unie samen verantwoordelijk zijn voor de helft van de wereldeconomie, zal de economie een belangrijk thema zijn. In deze tijden van diepe crisis is het nodig het macro-economische beleid te coördineren, het eens te worden over regulering van de financiële sector en te proberen een einde te maken aan belastingparadijzen en dergelijke. We moeten ons richten op concrete problemen en niet alleen iets doen ten koste van de ander of, anders gezegd, samen ten koste van de rest van de wereld, maar optreden zoals het twee verantwoordelijke wereldleiders betaamt.</p>
      <p sl="sk">Behalve de novembertop tussen de Europese Unie en de Verenigde Staten zal ook de bijeenkomst van de Trans-Atlantische Economische Raad in december een platform bieden voor een verantwoord en pragmatisch beleid.</p>
    </intervention>
    <intervention id="3-075" speaker_id="4538" name="Malcolm Harbour" is_mep="True" mode="spoken">
      <p sl="en">Mijnheer de Voorzitter, ik ben erg blij dat ik uw aandacht heb weten te trekken, want ik wil met name commissaris De Gucht bedanken voor wat in mijn ogen een zeer belangrijke heroriëntatie van de Trans-Atlantische Economische Raad was. Ik was in juli op een missie in Washington als voorzitter van de Commissie interne markt en consumentenbescherming. Ik ging na afloop bij hem langs om te zeggen dat we ervoor moesten zorgen dat deze economische raad zich meer focust op de strategische, technologische langetermijnvraagstukken waaraan we allebei werken, en vooral om spijkers met koppen te slaan op het gebied van het basispakket van normen waaraan mijn commissie de afgelopen maanden veel tijd heeft besteed.</p>
      <p sl="en">Wat we zouden moeten doen, is de gemeenschappelijke normen voor toekomstige technologieën vast te stellen in plaats van nieuwe handelsbelemmeringen op te werpen door onafhankelijk van elkaar te werken. Zoals commissaris De Gucht in zijn verklaring zei, zal het ons helpen om gemeenschappelijke onderzoeksprogramma's en gemeenschappelijke kansen voor bedrijven te initiëren en om onze concurrentiepositie ten opzichte van onze partners in de Verenigde Staten te versterken.</p>
      <p sl="en">Ik vind dit onderdeel van uw verklaring van vandaag zeer belangrijk. Ik vind het jammer dat maar zo weinig van mijn collega's erop zijn ingegaan – ik weet dat mevrouw Herczog dat wel heeft gedaan – maar ik hoop dat we kunnen samenwerken om deze kwestie een impuls te geven. Het is teleurstellend dat Elmar Brok is weggegaan, omdat ik hem wil zeggen dat deze nieuwe oriëntatie betekent dat we nieuwe mensen nodig hebben voor zijn trans-Atlantische wetgeversdialoog, aangezien ons nieuwe uitdagingen te wachten staan.</p>
    </intervention>
    <intervention id="3-076" speaker_id="96981" name="Franz Obermayr" is_mep="True" mode="spoken">
      <p sl="de">Mijnheer de Voorzitter, ik wil nog iets zeggen over de gegevensbeschermingsovereenkomst en wil erop wijzen dat alle bestaande overeenkomsten in elk geval moeten voldoen aan de Europese normen voor gegevensbescherming. Dat geldt zowel voor de akkoorden over de doorgifte van bankgegevens als voor de persoonsgegevens van passagiers. De Commissie mag bij de onderhandelingen over de gegevensbeschermingsovereenkomst met de VS niet van dat standpunt afwijken. De EU-normen mogen niet aan die van de VS worden aangepast. We hebben een in de hele EU uniforme bescherming nodig in plaats van alle versnipperde overeenkomsten die we tot nu toe hadden, en elke nieuwe specifieke overeenkomst over de uitwisseling van gegevens moet principes als doelbeperking, korte bewaartermijnen en het recht van EU-burgers op doeltreffende rechtsmiddelen tegen de gegevensverwerking bevatten.</p>
      <p sl="de">De EU mag zich in geen geval steeds meer aanpassen aan de steeds absurdere profileringssystemen van de VS en de VS persoonlijke gegevens van EU-burgers toespelen. Afgezien daarvan zou een overeenkomst zonder afdoende garanties bij het Hof van Justitie geen enkele kans maken.</p>
    </intervention>
    <intervention id="3-077" speaker_id="96668" name="Seán Kelly" is_mep="True" mode="spoken">
      <p sl="en">Mijnheer de Voorzitter, als lid van de EU-VS-delegatie ben ik extra geïnteresseerd in de naderende topontmoeting en ik kijk ernaar uit om in december als lid van de delegatie naar de Verenigde Staten te gaan. We mogen gerust stellen dat de Verenigde Staten onze natuurlijke bondgenoot zijn en daarom ben ik het niet eens met de bewering die hier vanavond werd gedaan dat de wereld als gevolg van het Amerikaanse beleid minder veilig is in plaats van veiliger. Als we een beschuldigende vinger willen uitsteken, moeten we eerst naar landen kijken waar geen vrijheid en democratie heersen en waar terroristen een veilig heenkomen krijgen, voordat we met een beschuldigende vinger naar Amerika wijzen.</p>
      <p sl="en">Tot slot merk ik op dat het belangrijk is dat we toekomstige bijeenkomsten en topontmoetingen met de Verenigde Staten als gelijkwaardige partner benaderen, want dan zullen we met respect worden bejegend. We zagen met name in Kopenhagen dat we, zoals sommigen vonden, als zwakkelingen werden beschouwd. Dat mag niet weer gebeuren, zeker niet ten aanzien van kwesties als kwantitatieve versoepeling. We moeten ons doen gelden en onze stem laten horen.</p>
    </intervention>
    <intervention id="3-078" speaker_id="96890" name="Mario Pirillo" is_mep="True" mode="spoken">
      <p sl="it">Mijnheer de Voorzitter, dames en heren, geachte heren van de Commissie en de Raad, de betrekkingen tussen de Europese Unie en de VS moeten gestoeld zijn op een maximale waarborging van de veiligheid, wil de samenwerking succesvol zijn. We moeten alle interne problemen waar we binnen de Europese Unie mee te maken hebben, uitbannen. De kwestie van de visa voor burgers van vier landen die deel uitmaken van de 27 vormt een ernstige schending van de vrijheid. Vorige week hebben wij met een delegatie van dit Parlement het probleem aan de orde gesteld bij de Canadese autoriteiten en het schijnt dat die bezig zijn om het op te lossen.</p>
      <p sl="it">Van groot belang zijn de handelsbetrekkingen met de VS, die onze euro sterker maken en de EU in een positie brengen om te concurreren met andere grote markten zoals China, Japan en India. En we hebben opgemerkt dat ook in Canada een voorzichtige houding wordt aangenomen ten aanzien van de Amerikaanse en de Mexicaanse markt. Een brug slaan met de VS voor de klimaatverandering, voor duurzame energie en voor de wereldmarkt is een goede start voor discussie.</p>
    </intervention>
    <intervention id="3-079" speaker_id="97016" name="Angelika Werthmann" is_mep="True" mode="spoken">
      <p sl="de">Mijnheer de Voorzitter, dames en heren, ik verwijs naar de overeenkomst over gegevensbescherming. Voor mij staat het buiten kijf dat na het sluiten van een overeenkomst over gegevensbescherming de bestaande overeenkomsten tussen de VS en de EU gecontroleerd en geactualiseerd moeten worden in overeenstemming met deze nieuwe kaderovereenkomst. Dat is het echte doel van de overeenkomst waaraan wij hier werken. Zoals ik het zie, bestaat er juist een risico op rechtsonzekerheid als we dit niet zouden doen. Per slot van rekening moet onze grootste prioriteit de bescherming van onze burgers zijn.</p>
    </intervention>
    <intervention id="3-080" speaker_id="photo_generic" name="Karel De Gucht" is_mep="True" mode="spoken">
      <p sl="en">lid van de Commissie. – Mijnheer de Voorzitter, om te beginnen zal ik reageren op een aantal specifieke vragen die zijn gesteld, om te beginnen over de klimaatverandering. De nieuwe meerderheid in het Amerikaanse Huis van Afgevaardigden zal de manoeuvreerruimte van president Obama waarschijnlijk nog verder beperken. We moeten ervoor zorgen dat de Verenigde Staten niet terugkomen van de toezeggingen die zij in Kopenhagen hebben gedaan en we moeten hen stimuleren om een bijdrage te leveren aan een succesvol resultaat van de COP 16 in Cancún.</p>
      <p sl="en">Intussen kunnen we vorderingen maken met concrete zaken, zoals snelstartfinanciering, het beperken van de uitstoot door ontbossing en het vergemakkelijken van de aanpassing aan de klimaatverandering voor arme landen en ontwikkelingslanden. Deze zaken kunnen doorgaan los van Amerikaanse binnenlandse wetgeving, en dat geldt ook voor biologisch onderzoekswerk naar schone technologieën.</p>
      <p sl="en">Er was ook een vraag over het Amerikaanse visumontheffingsprogramma en het feit dat een aantal EU-lidstaten – Bulgarije, Cyprus, Polen en Roemenië – nog steeds niet tot dit programma zijn toegelaten. We hechten veel belang aan hun toelating en we zullen met onze Amerikaanse collega's blijven samenwerken om deze kwestie op te lossen.</p>
      <p sl="en">In verband met de invoering van de ESTA-vergoeding voor reizigers in het kader van het visumontheffingsprogramma heeft de Commissie herhaaldelijk haar bezorgdheid uitgesproken over het feit dat deze nieuwe voorwaarden niet in overeenstemming zijn met de toezegging van de Verenigde Staten om het trans-Atlantische reizen te vergemakkelijken, en dat ze een extra belasting vormen voor Europese burgers die naar de Verenigde Staten reizen. We moeten ervoor zorgen dat het werken aan veiligheidskwesties, zoals de persoonsgegevens van passagiers, hand in hand gaat met het vergemakkelijken van het trans-Atlantische reizen voor legale reizigers.</p>
      <p sl="en">Dan over de vraag over de WikiLeaks-documenten: op dit moment kunnen we geen commentaar geven op de informatie in de uitgelekte documenten. De EU houdt echter principieel vast aan handhaving van het absolute verbod op martelen en op wrede, onmenselijke en vernederende behandelingen. Dit is alles wat we op dit moment kunnen zeggen.</p>
      <p sl="en">Mevrouw Quisthoudt stelde een vraag over de mogelijkheid van een vrijhandelsovereenkomst met de Verenigde Staten. We overwegen dat op dit moment niet, mevrouw Quisthoudt, omdat uit een eerdere studie van het directoraat-generaal Handel over niet-tarifaire maatregelen blijkt dat niet-tarifaire belemmeringen de belangrijkste hindernis blijven in de handelsbetrekkingen tussen de EU en de Verenigde Staten, en de conclusie is getrokken dat het bbp van de EU en de Verenigde Staten met ongeveer 160 miljard euro zou toenemen en de uitvoer met respectievelijk 2,1 en 6,1 procent zou groeien als de helft van de niet-tarifaire maatregelen en verschillen in regelgeving werd opgeheven. In werkelijkheid zijn er niet zoveel tarieven meer tussen de Verenigde Staten en de EU. Bestaande belemmeringen zijn vaak zeer moeilijk op te heffen, maar dit is precies waarom we ons in de TEC hard maken voor vroegtijdige en "upstream" samenwerking, bijvoorbeeld voordat we verordeningen op bepaalde gebieden, met name opkomende markten en nieuwe technologieën, goedkeuren.</p>
      <p sl="en">We werken momenteel samen met onze Amerikaanse collega's aan het vaststellen van de definitieve agenda van de TEC, waarbij we rekening houden met de inbreng van adviseurs. De hoofdthema's zijn innovatie en opkomende technologieën, en strategieën voor het vergroenen van onze economieën en de ontwikkeling van de trans-Atlantische markt. Met deze thema's beschikken we over mogelijkheden om een breed scala van onderwerpen te bespreken, waaronder e-gezondheid, de interoperabiliteit van elektronische patiëntendossiers, veilige handel, de wederzijdse erkenning van goedgekeurde handelsnormen en de algehele benadering van regelgeving, het partnerschap voor innovatieactie en de uitwisseling van informatie over de veiligheid van consumentenproducten. We zullen het ook hebben over een gezamenlijke aanpak van economische problemen. Bovendien zal ik eind november, op verzoek van de Commissie interne markt en consumentenbescherming, de kwestie van de normen bespreken. Ik geloof dat de precieze datum 29 november is.</p>
      <p sl="en">De laatste vraag betrof het honderd procent scannen van inkomende containervrachten. Het verontrust ons dat met ingang van juli 2012 volgens Amerikaanse voorwaarden alle zeecontainers met de Verenigde Staten als bestemming moeten worden gescand voordat ze in een buitenlandse haven op een vaartuig worden geplaatst. Wij vinden dat deze voorwaarden geen bewezen veiligheidsvoordelen met zich meebrengen en dat ze een belemmering vormen voor een soepele handel. Daarom is de Commissie niet van plan om het honderd procent scannen in EU-havens door te voeren. De Amerikaanse minster van Binnenlandse Veiligheid, Janet Napolitano, heeft plannen aangekondigd om de gestelde termijn van juli 2012 voor het honderd procent scannen met twee jaar uit te stellen. De Commissie heeft de hoop dat dit uitstel ertoe zal leiden dat het Amerikaanse Congres zijn beleid zal herzien en zal kiezen voor een risicogebaseerde benadering van de veiligheid van de toeleveringsketen.</p>
      <p sl="en">Gelet op de belangrijkste uitdagingen voor de EU in het komende jaar lijken er veel mogelijkheden tot synergie en kansen voor samenwerking met de VS te zijn: de aanpak van de economische crisis, bestuur, herstel van de groei en de werkgelegenheid door aanjagende hervormingen, werken aan een ruimte van vrijheid, rechtvaardigheid en veiligheid, en een bijdrage leveren op het wereldtoneel. Er liggen enkele belangrijke taken voor ons in het verschiet als we naar de komende topontmoeting EU-VS en daarna kijken. Eén daarvan is het werken aan een meer open en naar buiten gerichte relatie tussen de EU en de Verenigde Staten, waarin rekening wordt gehouden met het volledige scala van relaties dat zowel de EU als de VS opbouwen met opkomende mogendheden zoals China, India, Rusland en Brazilië.</p>
      <p sl="en">Voor de economie geldt dat werkgelegenheid en groei de kern van de discussie vormen. We zullen met elkaar de resultaten van de G20 doornemen, in het bijzonder de financiële en bankhervormingen en de noodzaak om een wereldwijde handelsovereenkomst te sluiten, en kijken wat de toegevoegde waarde voor de EU en de VS is. Tegelijkertijd moeten we ons er meer op concentreren om het volledige potentieel van de trans-Atlantische markt te benutten. Het is mijn doel om de aandacht van de TEC te richten op een trans-Atlantische agenda voor werkgelegenheid, groei en innovatie. Ik hoop, met de steun van de leiders van de EU en de Amerikaanse Senaat, vooruitgang op die punten te boeken tijdens de aanstaande TEC-bijeenkomst op 17 december.</p>
    </intervention>
    <intervention id="3-082" speaker_id="photo_generic" name="Viviane Reding" is_mep="True" mode="spoken">
      <p sl="en">vicevoorzitter van de Commissie . – Mevrouw de Voorzitter, na de opmerkingen van mijn collega Karel De Gucht over de algemene overeenkomst en betrekkingen met de Verenigde Staten, zal ik me richten op de toekomstige raamovereenkomst over gegevensbescherming. Het is overduidelijk dat we gegevens moeten delen om terrorisme en georganiseerde misdaad te bestrijden, en we moeten tegelijkertijd de rechten van burgers op gegevensbescherming beschermen. In de onderhandelingen zal worden getracht op evenwichtige wijze beide te doen.</p>
      <p sl="en">Zoals ik u al heb gezegd, heeft de Commissie op 26 mei van dit jaar een voorstel voor een onderhandelingsmandaat ingediend. We rekenen nu op de Raad voor de goedkeuring van dit mandaat, hopelijk begin december, zodat we kunnen beginnen met echte onderhandelingen. Ik ben het volstrekt eens met wat er in dit Parlement is gezegd. We moeten ons richten op rechtszekerheid in een raamovereenkomst, in plaats van – en ik citeer hier een lid van dit Parlement – “over iedere afzonderlijke overeenkomst inzake de uitwisseling van gegevens te steggelen”.</p>
      <p sl="en">Als wij, de Verenigde Staten en Europa, erin slagen om gemeenschappelijke normen vast te stellen, zullen deze gemeenschappelijk normen vroeg of laat mondiale normen worden. We moeten laten zien dat deze normen zijn gebaseerd op onze waarden van rechtvaardigheid en grondrechten en van het recht op wederkerigheid, die beide heel duidelijk op de trans-Atlantische agenda moeten worden geplaatst.</p>
      <p sl="en">De kwestie van de rechten van het individu in zo'n overeenkomst is ook naar voren gebracht. Wat de Commissie ter tafel heeft gebracht, zal voor onze Europese burgers en voor de burgers van de Verenigde Staten het volgende betekenen: opeisbare rechten voor personen, zoals het recht op toegang tot de persoonlijke gegevens die over hen zijn verzameld, en het recht om deze gegevens te corrigeren en te wissen, beroep bij administratieve autoriteiten en de rechter, ongeacht nationaliteit of woonplaats, en compensatie voor geleden schade.</p>
      <p sl="en">De effectieve toepassing van deze rechten zal worden gewaarborgd door het toezicht op en de controle van deze gegevensbeschermingsnormen door onafhankelijke overheidsdiensten, en ook zal in dit verband een non-discriminatieclausule moeten worden opgenomen om te waarborgen dat alle persoonlijke gegevens worden beschermd, ongeacht iemands nationaliteit of woonplaats, in gedachten houdend dat we te allen tijde een evenwicht moeten vinden tussen rechten en veiligheid en dat we ook, althans naar mijn mening, geen discriminatie op grond van ras mogen toestaan.</p>
      <p sl="en">Om dit niet toe te staan, zal de Commissie zeker de hulp van het Parlement nodig hebben. Ik heb vernomen dat u specifieke nieuwe bilaterale betrekkingen tussen het Parlement en het Amerikaanse Congres tot stand wil brengen, of deze al tot stand hebt gebracht. Ik denk dat dit ook heel belangrijk zal zijn, teneinde aan beide zijden van de Atlantische Oceaan begrip te kweken voor zulke overeenkomsten over gegevensbescherming, dus hier zou u in de loop van de onderhandelingen goed kunnen helpen.</p>
    </intervention>
    <intervention id="3-083" speaker_id="photo_generic" name="Stefaan De Clerck" is_mep="True" mode="spoken">
      <p sl="nl">fungerend voorzitter van de Raad . − Voorzitter, ik kan heel kort zijn, omdat ik me uiteraard bij de woorden van vicevoorzitter van de Commissie, mevrouw Reding, kan aansluiten, namelijk dat het een goed debat is geweest en de volgende etappe 2 en 3 december is; de Raad hoopt dan het mandaat inderdaad te kunnen finaliseren, zodat de Commissie dan eindelijk voluit het debat kan aangaan en de onderhandelingen daadwerkelijk kunnen starten.</p>
      <p sl="nl">Het is een opportuniteit voor betere samenwerking tussen Europa en de Verenigde Staten. Het is een opportuniteit om evenwicht te bereiken tussen veiligheid en privacy. Het is een opportuniteit om versplinterde materie tot een eenheid te brengen. Het is een opportuniteit, inderdaad, om een expliciete vraag van het Europees Parlement om te zetten in een stevig kaderakkoord.</p>
      <p sl="nl">Ik ga ervan uit dat wij met dit debat van vandaag gewapend zijn om vanuit de Raad het mandaat aan de Commissie te bevestigen, ervan uitgaande dat de Commissie ook op gepaste tijden zal terugkoppelen en dat wij het debat over concrete invulling, over het afdwingbare van de rechten, verder op een teruggekoppelde manier zullen zien evolueren; ik hoop dan ook dat de Commissie - hopelijk na de Raad van 2 en 3 december - op korte termijn tot goede resultaten zal komen. Ik dank u voor dit debat.</p>
    </intervention>
    <intervention id="3-084" speaker_id="1941" name="De Voorzitter" is_mep="True" mode="spoken">
      <p sl="nl">Tot besluit van het debat zijn er twee ontwerpresoluties ingediend , overeenkomstig artikel 110, lid 2 van het Reglement.</p>
      <p sl="nl">Het debat is gesloten.</p>
      <p sl="nl">De stemming vindt donderdag 11 november 2010 plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="3-085" speaker_id="96814" name="Elena Băsescu" is_mep="True" mode="written">
      <p sl="ro">De EU en de VS vormen het grootste handelspartnerschap, dat goed is voor de helft van de wereldwijde economie. Toch moeten de twee partners nauwer gaan samenwerken om groei en werkgelegenheid in hun eigen economie te bevorderen, vooral nu er door de economische crisis van de afgelopen jaren wereldwijd dertig miljoen banen zijn weggevaagd. In dit opzicht blijft de Trans-Atlantische Raad het meest geschikte mechanisme om te verwezenlijken dat uiterlijk in 2015 een geïntegreerde trans-Atlantische markt tot stand is gebracht. Ik ben van mening dat het prioritair onderwerp van het visumregime dat van toepassing is op de lidstaten op de topontmoeting in Lissabon moet worden besproken. Aangezien vrij verkeer in de EU een hooggewaardeerd recht is, moet de Commissie de politieke en technische dialoog over de geboekte vooruitgang en over de stappen die nog moeten worden genomen voortzetten.</p>
      <p sl="ro">Ik moet nog vermelden dat de Roemeense regering onlangs een wetgevend kader heeft goedgekeurd voor het opzetten van een nationaal visuminformatiesysteem, waardoor de gegevensuitwisseling met andere lidstaten met betrekking tot visumaanvragen wordt vergemakkelijkt. Met dit IT-systeem zullen de controles aan de Roemeense grenzen en de externe grenzen van de EU worden verbeterd. Dit is een noodzakelijk stap in het kader van de toetreding tot het Schengen-gebied.</p>
    </intervention>
    <intervention id="3-999" speaker_id="1892" name="Carlos Coelho" is_mep="True" mode="written">
      <p sl="pt">Het is van fundamenteel belang dat er op korte termijn een algemene, uitgebreidere overeenkomst over gegevensbescherming tot stand komt met de VS, om te voorkomen dat elke lidstaat deze kwesties individueel gaat afhandelen middels bilaterale overeenkomsten. Ik ben me terdege bewust van de problemen die gemoeid zijn met de onderhandelingen over deze overeenkomst, gezien de grote verschillen die er aan weerszijden van de Atlantische Oceaan bestaan op het gebied van gegevensbescherming. Binnen de EU is het recht op bescherming van persoonsgegevens expliciet vastgelegd in zowel het Handvest van de grondrechten (artikel 8) als het Verdrag van Lissabon (artikel 16). In de Verenigde Staten bestaat er geen algemeen geldende wet inzake de bescherming van het recht op privacy, en ook in de grondwet staat geen enkele expliciete verwijzing naar een grondrecht op bescherming van de privacy. Er moet nog veel gebeuren op het gebied van de toegang tot gegevens, de rectificatie ervan, wederkerigheid, juridische bescherming en onafhankelijk toezicht. Ik vraag de Raad daarom het onderhandelingsmandaat voor deze overeenkomst zo spoedig mogelijk goed te keuren, zodat voortgang gemaakt kan worden met de onderhandelingen en stappen gezet kunnen worden die dringend noodzakelijk zijn, en zodat de resultaten daarvan zo snel mogelijk in de betreffende wetgeving kunnen worden omgezet.</p>
    </intervention>
    <intervention id="3-086" speaker_id="28150" name="Kinga Gál" is_mep="True" mode="written">
      <p sl="nl">Allereerst wil ik de rapporteur feliciteren met zijn fantastische werk. Het verslag ontleent bijzondere nadruk aan het feit dat het wordt aangenomen aan de vooravond van de evaluatieconferentie in Astana, waarmee een boodschap wordt afgegeven aan de besluitvormers van de Organisatie voor Veiligheid en Samenwerking in Europa (OSVE). Het vervult me met vreugde dat via mijn amendementen ook verwijzingen naar de bescherming van nationale minderheden in het verslag zijn opgenomen, die een onlosmakelijk onderdeel vormen van het omvattende veiligheidsconcept van de OVSE en de menselijke dimensie daarvan, en dat het is gelukt de aandacht te vestigen op de rol van de Hoge Commissaris inzake Nationale Minderheden van de OVSE. De taak en de verantwoordelijkheid van de Hoge Commissaris zijn van cruciaal belang om de vreedzame samenleving van van oudsher bestaande nationale minderheden te bevorderen en eventuele minderheids- en etnische conflicten te verhinderen. Daarnaast is het belangrijk om de rol van de Hoge Commissaris te onderstrepen zodat de betrokken partijen – bij gebrek aan dwangmaatregelen – het juiste gewicht toekennen aan zijn voorstellen en mening.</p>
    </intervention>
    <intervention id="3-087" speaker_id="4260" name="Eija-Riitta Korhola" is_mep="True" mode="written">
      <p sl="fi">Het klimaatbeleid is al jarenlang een belangrijke maatstaf om te beoordelen hoe het staat met de betrekkingen tussen de Europese Unie en de Verenigde Staten. Uitgaande van het klimaatbeleid wordt het beeld versterkt van de Verenigde Staten als unilaterale einzelgänger. Het wordt echter tijd om dit beeld te herzien.</p>
      <p sl="fi">Het is waar dat de Verenigde Staten achterbleven op de voorhoede van het mondiale klimaatbeleid door te weigeren het Protocol van Kyoto te ratificeren. De tijd heeft ons echter geleerd dat dit hele verdrag ineffectief is en de verkeerde manier om het ingewikkelde probleem van klimaatverandering op te lossen. Door te investeren in nauwe samenwerking op het gebied van technologie en in de ontwikkeling van schone energie zijn grote vervuilers een weg ingeslagen die veelbelovender is en nieuwe mogelijkheden biedt.</p>
      <p sl="fi">Het wordt tijd dat de Europese Unie inziet wat er aan de hand is. De Verenigde Staten zullen niet mee gaan doen aan emissiehandel. President Obama zei onlangs dat het van het grootste belang is de juiste maatregelen te nemen, de maatregelen die zeker nuttig zijn, wat wij ook over klimaatverandering denken. Deze nuttige maatregelen zijn, onder andere, het investeren in schone energie en het vergroten van de energieonafhankelijkheid. Over emissiehandel zei Obama dat die slechts een middel is en geen doel, en dat er meer wegen zijn die naar Rome leiden.</p>
      <p sl="fi">Is Europa dan nu de boeman die niet inziet wat er gebeurt en niet van zijn fouten leert? Wij verplaatsen banen naar het buitenland en verhogen de energieprijzen. Wij maken het ons alleen maar moeilijk, terwijl wij ook verstandige maatregelen kunnen nemen. Wij moeten vervuiling tegengaan, investeren in schone energie en ons richten op energieonafhankelijkheid en bebossing. Emissiehandel is daarentegen niet de moeite waard. Die werd ons voorgehouden als een manier om ons voor te bereiden op een internationale regeling, die er echter nooit is gekomen. Waarom blijven wij er onze burgers mee lastigvallen, die er alleen maar hun werk en inkomen door verliezen?</p>
    </intervention>
    <intervention id="3-088" speaker_id="23704" name="Jiří Maštálka" is_mep="True" mode="written">
      <p sl="cs">De komende topontmoeting EU-VS bevestigt weer eens het buitengewoon belang van deze betrekkingen. Door de steeds verdere oprukkende mondialisering is het van belang dat zowel de EU als de VS zich er op alle vlakken voor inzetten dat het strategisch belang van het trans-Atlantisch partnerschap niet verslapt. Om die reden dient een bijeenkomst als deze met een volledig open vizier tegemoet te worden getreden. Alleen op die manier kan de aankomende top tot een optimaal resultaat komen. In de afgelopen dagen zijn drie thema's naar voren gekomen die in het centrum van de belangstelling van de EU-onderhandelaars zouden moeten staan, te weten de uiteenlopende strategieën waarvan de EU en de VS zich bedienen in hun aanpak van de huidige wereldwijde economische crisis, de verschillen in de beleidsmatige aanpak van de zorgwekkende ecologische toestand van onze planeet en de klimaatverandering, en tot slot de veiligheidsvraagstukken. Het eenzijdige besluit van de Amerikaanse centrale bank (Federal Reserve) om voor een bedrag van 600 miljard dollar aan Amerikaanse staatsobligaties op te kopen, een besluit waarover de EU niet is geraadpleegd, leidt tot verzwakking van de economische positie van Europa. De EU dient zich dan ook sterk te maken voor een andere wereldvaluta dan de Amerikaanse dollar. Tevens is het van belang dat de EU vasthoudt aan haar rol van pionier op het vlak van milieutechnologie en -wetgeving en dus op dit vlak druk uitoefent op zowel de Amerikaanse regering als het Amerikaanse Congres. Verder acht ik het noodzakelijk - en dit is een expliciete oproep - dat de EU Washington op de komende top duidelijk maakt dat wij achter de inspanningen van president Obama staan ten behoeve van wereldwijde nucleaire ontwapening en de ratificatie van het nieuwe START-verdrag, dat vorig jaar in Praag door de Russische en de Amerikaanse president is ondertekend.</p>
    </intervention>
    <intervention id="3-089" speaker_id="28279" name="Justas Vincas Paleckis" is_mep="True" mode="written">
      <p sl="lt">Sinds de verkiezingszege van president Barack Obama twee jaar geleden zijn de standpunten van de EU en de VS aanzienlijk naar elkaar toegegroeid, in het bijzonder ten aanzien van ontwapening, de bestrijding van de klimaatverandering en maatregelen om te voorkomen dat internationale conflicten escaleren. Dat is belangrijk kapitaal en deze lijn moet worden voortgezet. Helaas moeten sommige zaken nog ten uitvoer worden gebracht om de gemeenschappelijke trans-Atlantische doelen te bereiken. Een groot deel van de Amerikaanse samenleving is gekant tegen maatregelen om de klimaatverandering te bestrijden. Een ambitieus wetsontwerp om de uitstoot van broeikasgassen te beperken zit nog steeds vast in de Senaat. Er is geen vooruitgang geboekt ten aanzien van de voor de EU belangrijke kwestie van de afschaffing van de doodstraf. De topontmoeting tussen de EU en de VS zal volgende maand in Lissabon plaatsvinden. Ik hoop dat de EU haar partner, de VS, ervan kan overtuigen om zich te blijven bewegen in de richting van de genoemde gemeenschappelijke doelen. Het is ook belangrijk om Rusland steeds meer bij de trans-Atlantische dialoog te betrekken.</p>
    </intervention>
    <intervention id="3-090" speaker_id="96865" name="Debora Serracchiani" is_mep="True" mode="written">
      <p sl="it">Aangezien de gegevensuitwisseling tussen de EU en de VS steeds noodzakelijker wordt en steeds vaker voorkomt in het kader van de strijd tegen terrorisme en georganiseerde misdaad, moet er ook een algemeen en gemeenschappelijk wettelijk kader voor de bescherming van persoonlijke gegevens worden vastgesteld. Dit kader moet de Europese burgers dezelfde bescherming bieden als binnen de Unie. Daarom gaat het onderhandelingsmandaat van de Commissie in de juiste richting. Wat betreft het toepassingsgebied is het nodig dat dit wettelijk kader ook van toepassing is voor bestaande bilaterale overeenkomsten. Het is wenselijk dat de Raad het mandaat uitvoert zoals het is uiteengezet en dat het Parlement volledig en tijdig op de hoogte wordt gebracht van elke ontwikkeling in de onderhandelingen, aangezien het Parlement het laatste woord heeft over de toekomstige overeenkomst.</p>
    </intervention>
    <intervention id="3-998" speaker_id="23787" name="Czesław Adam Siekierski" is_mep="True" mode="written">
      <p sl="pl">De komende top tussen de Europese Unie en de Verenigde Staten is de eerste top na de inwerkingtreding van het Verdrag van Lissabon, dat Europa de mogelijkheid moet geven om zich meer te concentreren op de betrekkingen met derde landen. Deze top biedt de gelegenheid om een kader uit te zetten voor de trans-Atlantische samenwerking in de komende jaren. Vanwege hun positie op het wereldtoneel en gezamenlijke waarden als de rechtsstaat, democratie en mensenrechten, spelen de Europese Unie en de Verenigde Staten een sleutelrol bij het aanpakken van de uitdagingen van de 21e eeuw. Constructieve, vergaande samenwerking op gebieden als het overwinnen van de economische en financiële crisis, de strijd tegen het terrorisme, wereldwijde stabilisatie, vrede in het Midden-Oosten, non-proliferatie van kernwapens, ontwikkelingshulp en klimaatverandering is nodig. Binnenkort is de klimaattop van Cancún. Ik hoop dat de Verenigde Staten meer betrokkenheid zullen tonen bij de gemeenschappelijke verplichtingen in de strijd tegen klimaatverandering. Wij moeten als grote spelers in de internationale arena het goede voorbeeld geven aan andere landen. De recente milieuramp voor de kust van de Mexicaanse Golf is het bewijs dat rampen geen grenzen kennen en dat de gevolgen ervan op wereldschaal en uiteindelijk ook voor onze burgers, merkbaar zijn. De behoefte aan wereldwijde samenwerking is vanzelfsprekend. De verkiezingen van afgelopen week kunnen het startpunt zijn van nieuwe, diepgaande betrekkingen tussen het Europees Parlement en het Amerikaanse Congres. Een intensievere dialoog is gunstig voor beide partijen.</p>
    </intervention>
  </section>
  <section id="creitem15" title="15. Extern EU-beleid inzake persoonsgegevens van passagiers (PNR-gegevens) (debat)">
    <intervention id="3-092" speaker_id="1941" name="De Voorzitter" is_mep="True" mode="spoken">
      <p sl="nl">Aan de orde zijn de verklaringen van de Raad en de Commissie over extern EU-beleid inzake persoonsgegevens van passagiers (PNR-gegevens).</p>
    </intervention>
    <intervention id="3-093" speaker_id="photo_generic" name="Annemie Turtelboom" is_mep="True" mode="spoken">
      <p sl="nl">fungerend voorzitter van de Raad . − Voorzitter, geachte leden van het Europees Parlement, ik denk dat het belang en de noodzaak van PNR de voorbije jaren duidelijk zijn gebleken. We hoeven maar te denken aan de aanslagen in New York, maar ook aan de mislukte aanslag op de vlucht van Schiphol naar Detroit; uiteraard merken we ook de voorbije dagen dat de dreigingsniveaus zeer hoog blijven.</p>
      <p sl="nl">Kijk maar naar informatie die we van verschillende lidstaten krijgen, maar ook de verhoging van de dreigingsniveaus in een aantal landen, zoals Frankrijk, Spanje. Ook mijn land heeft voor bepaalde plaatsen het dreigingsniveau verhoogd en ook kwam er onlangs een travel alert vanuit de Verenigde Staten. Ik denk dat de Commissie en het voorzitterschap de voorbije maanden zeer hard hebben gewerkt aan PNR.</p>
      <p sl="nl">De huidige stand van zaken: de Commissie heeft op 21 september aan de Raad mededeling gedaan over het EU-beleid inzake de doorgifte van passagiersgegevens aan derde landen. Ze heeft ook drie voorstellen gedaan voor een onderhandelingsmandaat voor het afsluiten van overeenkomsten met Canada, met de VS en met Australië, en alle drie de voorstellen hebben een identieke inhoud.</p>
      <p sl="nl">Op 7 oktober heeft de Raad dan ook onmiddellijk over deze voorstellen gediscussieerd, over de methode, over de timing van de drie mandaten, en heeft de Raad besloten dat de drie mandaten inderdaad over een identieke inhoud moeten beschikken, dat de drie mandaten op hetzelfde ogenblik door de Raad aanvaard zullen worden, dat de drie mandaten op hetzelfde moment zullen starten, en dat de onderhandelingen met de VS, Canada en Australië ten laatste in december van dit jaar van start moeten gaan.</p>
      <p sl="nl">Als ik kijk naar de inhoud van de mandaten en van de PNR-overeenkomst, dan is de Raad zich ervan bewust dat in de drie overeenkomsten vooral voor een voldoende hoog niveau van gegevensbescherming moet worden gezorgd. Ik denk dat ook de buitenlandse partners de garantie moeten krijgen dat de persoonsgegevens voldoende beschermd zijn. Wij hebben dit ook altijd geëist tijdens overeenkomsten met andere landen. Hier heeft de Europese Unie steeds op ingezet, ook in vorige overeenkomsten met landen.</p>
      <p sl="nl">Ik zou er trouwens toch op willen wijzen dat een van die vorige overeenkomsten - die met Australië - ooit het label heeft gekregen van meest gegevensbeschermingsvriendelijke overeenkomst van het jaar. Ik denk dan ook dat het Europees Parlement terecht hoge eisen stelt aan die gegevensbescherming. De Raad zal er dan ook op toezien dat de eisen inzake gegevensbescherming gerespecteerd blijven en zal er zeker ook voor zorgen dat met name het evenredigheidsbeginsel altijd gerespecteerd zal worden om elke inbreuk op het recht op bescherming van de persoonlijke levenssfeer te voorkomen.</p>
      <p sl="nl">Daarom heeft de Raad in de tekst van de onderhandelingsmandaten ook sterk de nadruk gelegd op het belang van de artikelen 7 en 8 van het Handvest van de grondrechten van de Europese Unie. In de onderhandelingsmandaten wordt ook een bewaartijd en een duur voor de toegang tot de PNR-gegevens gegeven die proportioneel en beperkt is.</p>
      <p sl="nl">Deze eis komt nog scherper tot uiting doordat rekening gehouden is met de verschillende vormen waarin PNR-gegevens kunnen worden gebruikt. Historische gegevens kunnen alleen reactief worden gebruikt, actuele gegevens kunnen in real time worden gebruikt en voor het proactief gebruik zullen met name risicoprofielen worden uitgewerkt.</p>
      <p sl="nl">Wat betreft de risicopatronen zijn we er ons van bewust dat het Europees Parlement zeer bezorgd is over deze zogeheten profilering. De Commissie zal dan ook in haar voorstel heel gedetailleerd toelichten wat exact met profilering bedoeld wordt. En het voorzitterschap ziet erop toe dat risicoanalyses op geen enkel moment kunnen leiden tot een stigmatisering van personen van een bepaalde etnische afkomst.</p>
      <p sl="nl">Graag nog twee opmerkingen in het kader van deze korte inleiding: 1) dat inderdaad de PNR-gegevens alleen gebruikt mogen worden door de luchtvaartmaatschappijen en dus niet door de autoriteiten van de lidstaten zelf, en door de luchtvaartmaatschappijen uiteraard alleen maar na toestemming vanuit de Europese Unie, en 2) dat ook het voorzitterschap zich bewust is van het belang dat het Parlement hecht aan de algemene overeenkomst tussen Europa en de Verenigde Staten op het gebied van gegevensbescherming. Ik wijs in dit verband op het debat dat u zojuist hier met mijn collega, de minister van Justitie, hebt gevoerd.</p>
      <p sl="nl">Ik wil met deze korte inleiding duidelijk maken dat de Raad ook echt een prioriteit maakt van deze PNR, maar ook echt maximaal rekening wil houden met de terechte bekommernissen hier in het Europees Parlement met betrekking tot een goed evenwicht dat er altijd moet zijn tussen privacy en veiligheid. Ik denk dat de recente gebeurtenissen en de recente dreigingen ons toch altijd weer met de neus op de feiten drukken. Uiteraard, Voorzitter, ben ik op elk moment, niet alleen vandaag, maar ook in de komende weken, beschikbaar voor het Parlement om het debat over PNR en over de mandaten voort te zetten.</p>
    </intervention>
    <intervention id="3-094" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . – Mevrouw de Voorzitter, op 21 september heeft de Commissie een pakket voorstellen ingediend voor de uitwisseling van persoonsgegevens van passagiers met derde landen, en dat pakket bestond uit een mededeling over een buitenlandstrategie voor de EU op het gebied van de persoonsgegevens van passagiers met enkele beginselen, waar u in uw resolutie van mei van dit jaar om had gevraagd. Het bevatte ook drie aanbevelingen voor onderhandelingsrichtsnoeren voor nieuwe PNR-overeenkomsten met Canada, Australië en de VS. Ik wil de auteurs van de resolutie van mei bedanken voor het uitstekende teamwerk dat we hebben gehad, voor de zeer constructieve samenwerking op dit dossier en uw constructieve wijze van oplossingen zoeken om binnen het nieuwe institutionele kader verder te gaan.</p>
      <p sl="en">De doelstelling van de mededeling is om voor het eerst een verzameling criteria en beginselen vast te stellen die in onze externe betrekkingen als richtsnoeren zouden moeten dienen op het gebied van de persoonsgegevens van passagiers. We kunnen deze gebruiken als methode om te communiceren met derde landen, maar we kunnen ze ook gebruiken om ons eigen beleid mee vast te stellen. De mededeling probeert natuurlijk samenhang te creëren met de Europese PNR-strategie die in een later stadium zal worden gepresenteerd.</p>
      <p sl="en">De richtlijn is niet vastgesteld, dat wil zeggen, het mandaat is nog niet door de Raad goedgekeurd, maar de mandaten volgen natuurlijk wel de structuur van de algemene mededeling.</p>
      <p sl="en">Het punt van de "profilering" is ook ter sprake gebracht door het Belgische voorzitterschap. Risicobeoordeling is een onderwerp waarvan ik weet dat het in de discussies heel vaak wordt genoemd, en ik heb er daarom voor gekozen om dit punt onmiddellijk ter sprake te brengen. Het begrip "profilering" zelf is in geen enkel rechtsinstrument gedefinieerd, maar dat wil niet zeggen dat we er geen wetten voor hebben. De gegevensbeschermingsinstrumenten behandelen het, maar noemen het "verbod op geautomatiseerde verwerking": dit betekent dat de Europese wetgeving inzake gegevensbescherming voorkomt dat een persoon wordt onderworpen aan een besluit dat voor hem of haar rechtsgevolgen heeft, of voor hem of haar grote gevolgen heeft, en dat uitsluitend is gebaseerd op de geautomatiseerde verwerking van gegevens. Het is niet verboden om gegevens op geautomatiseerde wijze te verwerken, maar besluiten die juridische gevolgen hebben voor personen, mogen niet op geautomatiseerde wijze worden genomen.</p>
      <p sl="en">De mededeling over PNR haalt deze beginselen naar voren en legt efficiënte en doeltreffende maatregelen vast om de belangen te beschermen van de personen op wie de gegevens betrekking hebben. In het bijzonder moet elk geautomatiseerd besluit worden geverifieerd door mensen en moet het onderwerp van de gegevens de gelegenheid krijgen om zijn of haar standpunt toe te lichten. Dit betekent dat een definitief besluit dat met betrekking tot een persoon wordt genomen, nooit op volledig geautomatiseerde wijze kan worden genomen. De mededeling probeert zo te waarborgen dat de gegevensverwerking niet verder gaat dan wat wettig is, en dat de procedures de fundamentele grondrechten respecteren, met inbegrip van onze huidige regels inzake de bescherming van gegevens.</p>
      <p sl="en">U hebt de Commissie ook gevraagd om een toelichting te geven op de stand van zaken met betrekking tot bilaterale overeenkomsten en memoranda van overeenstemming over het visumontheffingsprogramma. Ik zal proberen u hier enigszins over te informeren. In augustus 2007 hebben de VS de uitvoeringsaanbevelingen van de "9/11 Commission Act" aangenomen; een gedeelte daarvan betreft de modernisering van het visumontheffingsprogramma. De voorwaarden van deze wet raken alle leden van de Europese Unie, of ze nu deelnemen aan het visumontheffingsprogramma of niet.</p>
      <p sl="en">Van de kant van de EU heeft deze wet geleid tot een tweesporenaanpak die in maart 2008 is vastgesteld door de Raad. Het EU-spoor betreft de onderhandelingen tussen de EU en de VS over voorwaarden voor toegang tot de VS en feitelijk tot het visumontheffingsprogramma. Dit valt onder de bevoegdheden van de EU – repatriëring van eigen onderdanen, verbeterde beveiliging van reisdocumenten en de veiligheid op luchthavens. Dit heeft geleid tot een overeenkomst tussen de EU en de VS die bevestigt dat de EU aan deze voorwaarden voldoet.</p>
      <p sl="en">We hadden ook het bilaterale spoor: bilaterale onderhandelingen tussen de EU en tussen de VS en lidstaten om te voldoen aan de Amerikaanse voorwaarden voor toegang tot het visumontheffingsprogramma die vallen onder de bevoegdheid van de lidstaten, in plaats van de bevoegdheid van de EU. Dit betreft samenwerking met de VS op het gebied van de zware misdaad, initiatieven voor terrorismebestrijding en het delen van informatie op deze gebieden.</p>
      <p sl="en">Op dit bilaterale spoor heeft een aantal lidstaten aanvankelijk een memorandum van overeenstemming met de VS ondertekend. Deze memoranda waren niet bedoeld als rechtsgrond voor de uitwisseling van gegevens. Zij bevestigden slechts de bereidheid van de partijen om via onderhandelingen tot overeenkomsten te komen over passagiersgegevens, het screenen van informatie op bekende of vermoedelijke terroristen, informatie om terrorisme en zware misdaad te bestrijden, en informatie-, migratie- en grensbeveiligingsaangelegenheden.</p>
      <p sl="en">Volgens de informatie die de Commissie zojuist heeft verzameld bij de lidstaten, hebben acht lidstaten zo'n memorandum van overeenstemming met de VS ondertekend.</p>
      <p sl="en">Na de ondertekening van deze memoranda hebben de VS en enkele lidstaten via onderhandelingen twee typen overeenkomsten gesloten. Allereerst overeenkomsten over de uitbreiding van de samenwerking bij de preventie en bestrijding van zware misdaad: dit betreft samenwerking bij het vergelijken van vingerafdrukken en DNA-monsters. Veertien lidstaten hebben identieke overeenkomsten met de VS.</p>
      <p sl="en">Op de tweede plaats overeenkomsten over de uitwisseling van screeninginformatie over bekende of vermoedelijke terroristen: dit betreft de uitwisseling van specifieke informatie over personen die ervan worden verdacht terrorist te zijn of waarvan bekend is dat zij terrorist zijn, en wel hun volledige naam, geboortedatum, paspoort en nationaliteit. Tien lidstaten hebben zo'n overeenkomst. Ik moet hier echter aan toevoegen dat geen van deze bilaterale overeenkomsten PNR-gegevens bestrijkt. De uitwisseling van PNR-gegevens vindt uitsluitend plaats uit hoofde van de overeenkomst tussen de EU en de VS.</p>
      <p sl="en">Na de inwerkingtreding van het Verdrag van Lissabon en de afschaffing van de voormalige pijlerstructuur vallen alle voorwaarden voor het Amerikaanse visumontheffingsprogramma nu onder de bevoegdheid van de Europese Unie. De Commissie evalueert op dit moment of de in 2008 overeengekomen tweesporenaanpak na de inwerkingtreding van het Verdrag van Lissabon moet worden bijgesteld. Ik zal u hierover natuurlijk volledig op de hoogte houden.</p>
      <p sl="en">De resolutie van het Parlement verwijst ook naar de samenwerking tussen de EU en de VS op het gebied van de éénloketveiligheid ("one-stop security") in de luchtvaart. Dit is de verantwoordelijkheid van vicevoorzitter Kallas, die commissaris voor Vervoer is. Hij voert onderhandelingen met de Transportation Security Administration van de VS om uit de VS afkomstige passagiers op Europese luchthavens vrij te stellen van hernieuwde screening. Dit zou de efficiëntie op Europese luchthavens moeten vergroten, zonder dat dit ten koste gaat van de veiligheid. Vicevoorzitter Kallas houdt de Commissie vervoer en toerisme van dit Parlement op de hoogte van deze aangelegenheden.</p>
      <p sl="en">Het is belangrijk te onderstrepen dat deze kwestie helemaal losstaat van die van de persoonsgegevens van passagiers. Bij de éénloketsamenwerking op het punt van de luchtvaartbeveiliging gaat het niet om het doorgeven van persoonsgegevens en het heeft niets te maken met informatieverwerking ten behoeve van de jacht op vermoedelijke criminelen of terroristen, dus we zullen deze ook niet ter sprake brengen in de PNR-onderhandelingen.</p>
      <p sl="en">Tot slot – en het spijt me dat het een beetje lang heeft geduurd, maar ik vind dat dit moest worden opgehelderd – wil ik opmerken dat de Raad, zoals de fungerend voorzitter van het Belgisch voorzitterschap heeft gezegd, de onderhandelingsmandaten zeer binnenkort zal vaststellen. Ik zet me er, zoals altijd, voor in om u in alle fasen van de onderhandelingen op de hoogte te houden van de vooruitgang. Er is al besloten dat we onderhandelingen zullen voeren met alle drie de landen tegelijk, maar deze zullen niet noodzakelijkerwijs tegelijk worden afgerond.</p>
      <p sl="en">Ik weet dat dit van groot belang is voor dit Parlement, en ik blijf daarom bereid om dit, wanneer u maar wilt, hier en met de relevante commissies en met de overige afgevaardigden te bespreken.</p>
    </intervention>
    <intervention id="3-095" speaker_id="96761" name="Axel Voss" is_mep="True" mode="spoken">
      <p sl="de">namens de PPE-Fractie . – Mevrouw de Voorzitter, de stemming van morgen over persoonsgegevens van passagiers zou niet nodig zijn geweest als wij hier in het Parlement serieuzer zouden zijn genomen en beter op de hoogte waren gehouden door de Commissie en de Raad over het beschikbaar stellen van gegevens door de EU en zijn lidstaten aan derde landen sinds het besluit met betrekking tot de SWIFT-overeenkomst. Als interinstitutionele betrekkingen op deze manier blijven doorgaan, bestaat het risico dat we inzake PNR in dezelfde psychologische situatie met de VS zullen eindigen als bij SWIFT. Niemand wil dat, en ik denk ook dat het heel gevaarlijk zou zijn. Niettemin moeten we ons wel inspannen om dit op te lossen.</p>
      <p sl="de">Wat ik hier uiteindelijk mis, is een helder concept over de vraag welke gegevensuitwisseling nodig is om terreur te voorkomen; op basis hiervan kunnen we dan een standpunt innemen. Eerst SWIFT, dan PNR; dan het memorandum van overeenstemming met toegang tot nationale databanken; dan een kaderovereenkomst met de VS; dan het amendement van onze eigen wijzigingswet op de gegevensbescherming; nu willen we dit programma voor éénloketveiligheid instellen – ik vind het maar plak- en knipwerk.</p>
      <p sl="de">Bovendien moeten we eens en voor altijd ophelderen of erachter komen welke gegevens de VS nu eigenlijk nodig heeft voor de terreurbestrijding, en ook op welke manier wij hierbij assistentie kunnen verlenen en dit kunnen bewerkstelligen. Wat we tot dusverre hebben gezien is een soort salamitactiek, en dat is schadelijk.</p>
      <p sl="de">Ik weet dat er een onderbreking is geweest vanwege de inwerkingtreding van het Verdrag van Lissabon, maar het is nog schadelijker voor ons als de Raad en de Commissie ons niet op de hoogte houden van deze processen.</p>
      <p sl="de">Ik vraag de vertegenwoordigers van de Raad en de Commissie dan ook om vijf dingen. Ten eerste: ontwikkel alstublieft een verstandig concept dat uitvoerig en overtuigend uiteenzet wat de uitwisseling van gegevens ten behoeve van terreurbestrijding betekent. Ik vraag u ook om samenhang in de EU te bewerkstelligen als het gaat om kwesties met betrekking tot de gegevensoverdracht, en deze niet te verdelen in nationale en Europese kwesties. Ik vraag u ook om de bevoegdheden voor besluiten over deze kwesties op een algemeen Europees niveau in te stellen en de mogelijkheid te onderzoeken om eerst de voorkeur te geven aan het afsluiten van de PNR-overeenkomsten met Canada en Australië. Tot slot verzoek ik het proces te versnellen, omdat de terroristen constant ontdekken waar onze veiligheid gebreken vertoont – zoals onlangs nog bij het vrachtverkeer.</p>
    </intervention>
    <intervention id="3-096" speaker_id="96932" name="Birgit Sippel" is_mep="True" mode="spoken">
      <p sl="de">namens de S&amp;D-Fractie . – Mevrouw de Voorzitter, in een geglobaliseerde wereld zijn terrorisme en misdaad helaas ook globaal georganiseerd en daarom weten we dat we internationaal moeten samenwerken en gegevens moeten uitwisselen. Ik ben erg blij te horen dat zowel de Commissie als de Raad van mening is dat aan burgerrechten en gegevensbescherming een zeer hoge prioriteit moet worden toegekend. Dit betekent echter niet dat het Parlement op zijn lauweren kan rusten, omdat kwesties als bewaartermijnen, dataomvang en doelbeperking, maar ook controles of beschermingsclausules ook echt uitgevoerd kunnen worden op het gebied van gegevensbescherming, kritische punten zullen blijven. Op dit gevoelige terrein hebben we geen blinde controles nodig, maar meer vertrouwen.</p>
      <p sl="de">De voorwaarden voor de uitwisseling van gegevens moeten dan ook op een heel hoog niveau worden gezet, omdat het niet alleen om concrete overeenkomsten met Australië en de VS gaat; een aantal andere landen, zoals Korea en India, wil ook al PNR-overeenkomsten met ons hebben. Ook daarom is het heel belangrijk dat wij op dit punt bijzonder hoge veiligheidsstandaarden inbouwen. Hetzelfde geldt voor het doorgeven van gegevens aan derde landen. Ook hier moeten we heel zorgvuldig onderzoeken welke voorwaarden we willen opnemen.</p>
      <p sl="de">Tegelijkertijd moeten we, wanneer we over PNR-gegevens discussiëren, verder kijken dan onze neus lang is. Wat heeft het voor zin om de dataomvang zo gering mogelijk te houden wanneer we over PNR onderhandelen, als de VS in reactie daarop aankondigen dat ze niet alleen een inreisheffing willen toepassen, maar ook extra gegevens van passagiers willen verzamelen?</p>
      <p sl="de">We hebben ook een probleem in de Europese Unie. Wat heeft het voor zin om de hoogst mogelijke standaarden af te spreken en te proberen de dataomvang te beperken, als tegelijkertijd bilaterale overeenkomsten worden gesloten zonder dat wij op de hoogte zijn van hun inhoud en veiligheidsstandaarden? Mevrouw Malmström heeft gezegd dat dit niet over PNR-gegevens gaat, maar alle gegevens die worden verzameld, zijn kennelijk bedoeld voor de bestrijding van terrorisme en misdaad. Ik zou daarom willen eindigen met nog een verzoek: wat we nodig hebben zijn niet alleen goede bepalingen over individuele maatregelen, maar ook eindelijk een totaaloverzicht van alle maatregelen, alle gegevens die worden overgedragen door de EU en de lidstaten. We moeten hier heel duidelijk over zijn: we zullen nooit honderd procent veiligheid bereiken, hoeveel maatregelen we ook nemen en hoeveel gegevens we ook verzamelen. Dat is een feit dat we onder ogen moeten zien.</p>
    </intervention>
    <intervention id="3-097" speaker_id="28266" name="Sophia in 't Veld" is_mep="True" mode="spoken">
      <p sl="en">namens de ALDE-Fractie . – Mevrouw de Voorzitter, ik wil de commissaris en de minister bedanken voor hun inleidingen. Ik ben zeer verheugd over de zeer coöperatieve houding van de Commissie en de Raad. We hebben in het verleden voorbeelden gehad waarin de samenwerking minder nauw was. Ik denk dat dit voorbeeld laat zien dat we, als de drie belangrijkste instellingen tot overeenstemming weten te komen, met één stem kunnen spreken namens vijfhonderd miljoen burgers – en dat is een heel krachtige stem.</p>
      <p sl="en">De resolutie is gezamenlijk ingediend door zes fracties, wat betekent dat dit Parlement een heel krachtig politiek signaal afgeeft. Ik wil ook alle schaduwrapporteurs van de andere fracties bedanken voor hun zeer goede medewerking. Er is één punt waarop de commissaris en de minister niet zijn ingegaan in hun presentaties, en dat is de kwestie van de evenredigheid en noodzaak. De Raad en de Commissie houden beide vol dat het grootschalig – niet ad hoc – verzamelen en opslaan van persoonsgegevens van passagiers noodzakelijk en evenredig is in het licht van de strijd tegen het terrorisme. Ik ben bereid hen te geloven, maar deze bewering moet wel worden onderbouwd: we hebben bewijs nodig van de noodzaak, bewijs van de evenredigheid. Waarom? De evenredigheidstoets is geen politieke toets; het is een juridische toets.</p>
      <p sl="en">De Europese wetten inzake gegevensbescherming schrijven voor dat het verzamelen en het opslaan van gegevens evenredig en noodzakelijk moeten zijn. Dit is niet iets waarover we politieke overeenstemming kunnen bereiken, het is iets dat in de rechtszaal moet worden aangetoond. Als iemand naar de rechter stapt en de rechter oordeelt dat deze overeenkomsten niet waterdicht zijn, staan we voor schut. Er kan niet van het Europees Parlement worden gevraagd iets goed te keuren dat vatbaar is voor beroep. Dat is een belangrijk punt.</p>
      <p sl="en">Er zijn nog wat andere dingen die verduidelijking behoeven. Het doet mij genoegen te horen dat de Commissie kijkt naar de kwestie van de profilering, maar ik denk dat we daarover meer debat nodig hebben. Enkele lidstaten stellen een uitdovingsclausule voor. Ik ben het daar natuurlijk van harte mee eens; ik hoop dat de Raad besluit om die in te voeren. Tot slot verwijst de Europese Commissie naar goede betrekkingen met derde landen, maar deze overeenkomsten kunnen niet als internationale diplomatieke instrumenten worden beschouwd. Het zijn instrumenten van internationale samenwerking op het gebied van de wetshandhaving en de bescherming van de burgerlijke vrijheden en de rechtsstaat. We moeten daar nu eerlijk over zijn, want we onderhandelen niet alleen met de VS, Canada en Australië, maar stellen ook een model en voorbeeld op voor overeenkomsten met andere landen.</p>
    </intervention>
    <intervention id="3-098" speaker_id="96736" name="Jan Philipp Albrecht" is_mep="True" mode="spoken">
      <p sl="de">namens de Verts/ALE-Fractie . – Mevrouw de Voorzitter, mevrouw Malmström, dames en heren, wij als Parlement zullen morgen een gezamenlijke ontwerpresolutie aannemen die wederom onze bezorgdheid benadrukt over de uitwisseling van passagiersgegevens. Waarom doen we dat? Wij doen dat omdat we al een aantal jaren punten van kritiek hebben ingebracht, maar het gevoel hebben dat er in de huidige onderhandelingen onvoldoende aandacht aan is besteed, en omdat het belangrijk voor ons is dat deze kritiek van meet af aan wordt meegenomen zodat deze overeenkomst op zijn minst een kans zal hebben om uiteindelijk hier in het Parlement te worden goedgekeurd.</p>
      <p sl="de">Er zijn drie belangrijke punten van kritiek, en de heer Voss heeft er al een paar genoemd. Om te beginnen is het belangrijk en noodzakelijk in te zien dat wij een gemeenschappelijke Europese aanpak willen en niet verschillende maatregelen voor gegevensuitwisseling met verschillende bepalingen over gegevensbescherming. Het is dan ook belangrijk om duidelijk te maken dat hiervoor op Europees niveau een uniforme oplossing moet worden gevonden met de andere partijen.</p>
      <p sl="de">Het tweede punt – en dit is zelfs nog belangrijker – is dat dit allemaal zuiver is en in overeenstemming met de juridische basis van de verdragen. Als Parlement hebben we meermaals duidelijk gemaakt dat wij het gebruik van passagiersgegevens voor profilering afwijzen, en dat lange bewaartermijnen onverenigbaar zijn met het constitutionele recht. Voor ons betekent dit dat proactief en reactief gebruik van passagiersgegevens eigenlijk principieel is uitgesloten. Dit moet duidelijk worden gemaakt in het mandaat en ook in de onderhandelingen om het mogelijk te maken dat het Parlement uiteindelijk zijn goedkeuring verleent.</p>
    </intervention>
    <intervention id="3-099" speaker_id="4540" name="Philip Bradbourn" is_mep="True" mode="spoken">
      <p sl="en">namens de ECR-Fractie . – Mevrouw de Voorzitter, persoonsgegevens van passagiers zijn, zoals wordt erkend, een belangrijk hulpmiddel voor nationale veiligheid. Ze zijn een belangrijke component in de strijd om ons veilig te houden, niet alleen in de lucht, maar ook op de grond. Persoonsgegevens van passagiers mogen echter uitsluitend een hulpmiddel zijn om terrorisme te bestrijden. Ze mogen geen vrijbrief worden voor het bewaren van gegevens door regeringen of hun instanties.</p>
      <p sl="en">We moeten er daarom heel goed over nadenken wie we toegang geven tot deze gegevens, en waarom; niet alleen aan welk land, maar ook aan welke instanties. Welke voordelen zijn er voor ons verbonden aan hun toegang tot deze gegevens? Hoe worden deze gegevens door hen beschermd, en wat belangrijk is, hoe kunnen we er zeker van zijn dat ze ook beschermd blijven? We moeten er ook zeker van zijn dat alle overeenkomsten met derde landen wederkerig zijn, zodat ook wij ervan kunnen profiteren. Persoonsgegevens van passagiers zijn een belangrijk wapen om ervoor te zorgen dat we ons beschermen tegen terrorisme, maar het is niet het enige wapen: pragmatisme en evenredigheid zouden bepalend moeten zijn in elk besluit dat we in dit Parlement nemen; het onderwerp van de persoonsgegevens van passagiers is daarop geen uitzondering.</p>
    </intervention>
    <intervention id="3-100" speaker_id="96821" name="Rui Tavares" is_mep="True" mode="spoken">
      <p sl="pt">namens de GUE/NGL-Fractie . – Bij het bespreken van deze overeenkomst inzake PNR-gegevens, herinneren we ons allemaal nog maar al te goed (zoals al een paar keer tijdens dit debat gebleken is) wat er gebeurde bij de SWIFT-overeenkomst. Wat er bij SWIFT gebeurde, was zeer illustratief. We mogen het er in dit Parlement niet over eens geweest zijn, en er verschillend over gestemd hebben, maar over één ding zijn we het allemaal eens: we hebben enorm veel geleerd over wat we wel, en wat we niet moeten doen.</p>
      <p sl="pt">Wat betreft wat we wel moeten doen, hebben we geleerd dat het Parlement zich duidelijk moet laten horen als het gaat over de bescherming van de privacybelangen van 500 miljoen burgers. En het feit dat we deze ontwerpresolutie met zes fracties indienen, laat zien dat we de stem van het Parlement nog eensgezinder en duidelijker willen laten horen.</p>
      <p sl="pt">Maar we weten ook veel over wat we niet moeten doen. In de fase waarin het proces van de onderhandelingen over de PNR-gegevens momenteel verkeert, kunnen we dat wat we geleerd hebben nog inzetten. Dat is uiteraard dat het de Raad is die het mandaat vaststelt, waar we met grote belangstelling kennis van zullen nemen, dat de Commissie de onderhandelingen voert, want de Commissie is de onderhandelaar, en dat het Parlement het laatste woord heeft. Maar tegelijkertijd hebben we veel meer geleerd dan dat. Het Parlement moet uiteraard in alle stadia geïnformeerd worden, maar hier richt ik me rechtstreeks tot de Commissie: het zou ook zinvol zijn als de Commissie de ideeën van het Parlement tijdens dit proces aanvaardt. Ik wijs erop dat bij SWIFT het idee van een toezichthouder in Washington bijvoorbeeld van het Parlement afkomstig was. In de loop van dit proces zullen er veel ideeën vanuit het Parlement komen, die bij de onderhandelingen moeten worden meegenomen, uiteraard zonder af te doen aan de bevoegdheden van de Commissie, maar in feite is het laatste woord over deze onderhandeling de facto en de jure aan het Parlement, dat daarvan zeker gebruik zal maken.</p>
      <p sl="pt">Er is echter één ding dat we in dit proces niet moeten vergeten, vind ik, en dat we soms wel vergeten: het gaat hier om persoonlijke gegevens. Dat betekent dat we gegevens gebruiken die we van de burgers geleend hebben, zoals in de resolutie terugkomt in het idee van “het recht op eigen beeldvorming”. En dat betekent dat deze burgers op elk moment in dit proces en bij later gebruik van hun gegevens, directe toegang moeten hebben tot wat er met hun gegevens gebeurt.</p>
    </intervention>
    <intervention id="3-101" speaker_id="96654" name="Jaroslav Paška" is_mep="True" mode="spoken">
      <p sl="sk">namens de EFD-Fractie. – Momenteel worden er op grond van diverse overeenkomsten persoonsgegevens van onze burgers doorgegeven aan de Verenigde Staten. Vooral de bilaterale overeenkomsten en memoranda van overeenstemming die zijn gesloten tussen bepaalde lidstaten en de Verenigde Staten geven reden tot vrees voor de schending van het recht op de bescherming van persoonsgegevens van Europese burgers.</p>
      <p sl="sk">Daarom is het een goede zaak dat de Europese Commissie zich tot de Europese Raad heeft gewend met het verzoek om onderhandelingen aan te gaan tussen de Europese Unie en de Verenigde Staten over het opstellen van een nieuw kaderakkoord over de doorgifte en de verwerking van persoonsgegevens om criminaliteit te voorkomen, te onderzoeken, op te sporen en te vervolgen in het kader van de samenwerking van politie en justitie op het gebied van criminaliteit.</p>
      <p sl="sk">Commissaris, tijdens de onderhandelingen met onze Amerikaanse vrienden moeten we er echter op toezien dat de nieuwe kaderovereenkomst evenwichtig en correct is ten aanzien van de rechten van de burgers van de Europese Unie op het gebied van de bescherming van persoonsgegevens. Het zou ook een goede zaak zijn als met deze nieuwe kaderovereenkomst de huidige bilaterale overeenkomsten zouden worden gewijzigd, die onrechtvaardig zijn en op vele punten de rechten van onze burgers op de bescherming van persoonsgegevens schenden.</p>
    </intervention>
    <intervention id="3-102" speaker_id="96946" name="Daniël van der Stoep" is_mep="True" mode="spoken">
      <p sl="nl">Voorzitter, de Partij voor de Vrijheid is een groot voorstander van maatregelen die kunnen helpen in de strijd tegen terrorisme, en islamitische terreur in het bijzonder. De PVV hecht ook grote waarde aan de bescherming van de privacy van de Nederlandse burger en is van oordeel dat, waar deze belangen botsen, een zorgvuldige afweging dient te worden gemaakt.</p>
      <p sl="nl">De VS mag van ons passagiersgegevens hebben, maar onder drie voorwaarden. De eerste voorwaarde is dat deze alleen gebruikt zullen worden in de strijd tegen terreur. De tweede voorwaarde is reciprociteit. Amerikaanse vliegtuigmaatschappijen moeten deze gegevens ook aan Europese overheden doen toekomen, op dezelfde wijze als andersom plaatsvindt. Deze gegevens dienen niet te worden verstrekt aan een Europees agentschap, maar aan de overheden van de Europese lidstaten waar de vliegtuigen een tussenstop maken, dan wel hun eindbestemming hebben.</p>
      <p sl="nl">De derde voorwaarde is dat gegevens die doorgegeven worden niet discriminerend mogen zijn. De Verenigde Staten en dus ook Europese landen kunnen vragen naar alle gegevens die op basis van een vrijwillige keuze van de passagiers worden verstrekt. Ik benadruk die vrijwillige keuze. Gegevens over religie, ideologie, adres, woonplaats, telefoonnummer, kredietkaartnummer en gegevens die uit het paspoort herleidbaar zijn, zijn gegevens die mogen worden verstrekt. Gegevens waarvoor geen vrijwillige keuze van de passagier bestaat, zoals seksualiteit, etnische achtergrond en handicaps, mogen naar de mening van mijn partij niet worden verstrekt.</p>
      <p sl="nl">Voorzitter, graag zou ik ook nog eens willen onderstrepen waarom deze maatregelen nodig zijn. Laten we duidelijk zijn: ze zijn niet nodig om christelijk of boeddhistisch terrorisme tegen te gaan. Deze maatregelen zijn helaas nodig omdat de islam de vrije wereld bedreigt. Het zal tijd worden dat de leden van dit Huis dit eindelijk eens gaan begrijpen.</p>
    </intervention>
    <intervention id="3-103" speaker_id="28397" name="Agustín Díaz de Mera García Consuegra" is_mep="True" mode="spoken">
      <p sl="es">Mevrouw de Voorzitter, vrijheid en veiligheid zijn essentiële elementen voor het implementeren van om het even welk hedendaags democratisch rechtsstelsel waarin vrijheid veiligheid gebruikt als het meest waardevolle instrument voor haar bescherming.</p>
      <p sl="es">De overdracht van PNR-gegevens aan derde landen is een cruciaal element in de transnationale strijd tegen terrorisme en georganiseerde misdaad. Deze moet worden gebaseerd op een zorgvuldige naleving van de Europese regels voor de bescherming van persoonsgegevens, zoals vastgelegd in de artikelen 7 en 8 van het Handvest van de grondrechten en in artikel 16 van het Verdrag betreffende de werking van de Europese Unie. Om deze reden moeten we blij zijn met de mededeling van de Commissie over de algemene aanpak van de doorgifte van PNR-gegevens aan derde landen en de aanbevelingen daarin dat de Raad toestemming moet geven voor het openen van onderhandelingen op dit gebied met Australië, Canada en de Verenigde Staten, daar beide instrumenten de punten van bezorgdheid van dit Parlement hebben overgenomen op het gebied van veiligheid, de bescherming van de grondrechten en de bescherming van persoonsgegevens.</p>
      <p sl="es">Toch moet erop gewezen worden dat PNR-gegevens niet mogen worden gebruikt voor profilering, en daarom heeft de Commissie geprobeerd om toe te lichten – naar mijn idee met succes – wat de verschillen zijn tussen de uitdrukking “risicoanalyse” en de eerder genoemde profilering.</p>
      <p sl="es">Verder heeft de commissaris gezegd dat de gegevens persoonlijk en niet langs geautomatiseerde weg zullen worden geverifieerd. We zullen zien wat er gebeurt.</p>
      <p sl="es">Mevrouw de Voorzitter, we hebben één enkele, juridisch bindende kaderovereenkomst nodig voor de bescherming van persoonsgegevens. Die overkoepelende overeenkomst zal tot stand moeten worden gebracht aan de hand van sectorale overeenkomsten met als doel het terrorisme en de georganiseerde misdaad te bestrijden.</p>
      <p sl="es">Wat betreft de noodzaak hiertoe, mevrouw de Voorzitter, die is overduidelijk. Wat betreft de evenredigheid, dat is een eis die hoe dan ook overeind moet blijven.</p>
    </intervention>
    <intervention id="3-104" speaker_id="96812" name="Juan Fernando López Aguilar" is_mep="True" mode="spoken">
      <p sl="es">Mevrouw de Voorzitter, ik schaar mij achter degenen in dit Parlement die zich hebben uitgesproken voor het nut en de wenselijkheid van deze aanbeveling van de Commissie aan de Raad om te onderhandelen over de opstelling van een kaderovereenkomst voor gegevensoverdracht en de bescherming van persoonsgegevens tussen de Verenigde Staten en de Europese Unie. Verder wil ik zeggen dat ik een brede benadering ondersteun, zodat deze kaderovereenkomst niet alleen voorziet in alle toekomstige overeenkomsten betreffende gegevensoverdracht tussen de Europese Unie en de Verenigde Staten, maar ook in bilaterale overeenkomsten tussen de Verenigde Staten en elk van de lidstaten apart in het kader van de gerechtelijke en politionele samenwerking.</p>
      <p sl="es">In de tweede plaats schaar ik me achter degenen die hier blijk hebben gegeven van hun afkeuring en afwijzing van de maatregelen die de regering van de Verenigde Staten genomen heeft om in het kader van de zogenoemde Travel Promotion Act administratieve lasten in te voeren die ertoe leiden dat reizen, en dus het personenverkeer, duurder worden, door het elektronisch systeem voor reisvergunningen (ESTA).</p>
      <p sl="es">In de praktijk komt dit neer op een belasting en op het herinvoeren van visa, waar nog eens bij komt dat Roemenië, Polen, Bulgarije en Cyprus van het visumontheffingsprogramma zijn uitgesloten, zodat er sprake is van een tweesporenbeleid en er met dubbele maten wordt gemeten in de behandeling van de lidstaten. Wij dringen er dan ook bij de Commissie op aan dat zij er een prioriteit van maakt aan te geven dat zij deze kwestie verwerpelijk vindt, en ook de optie van wederkerigheid te overwegen.</p>
      <p sl="es">In de derde plaats zou ik echter willen zeggen dat het belang van de passagiersgegevens (Passenger Name Record) en van de wettelijke overeenkomst tussen de Europese Unie en de Verenigde Staten met name gelegen is in het feit dat zij de gegevensbescherming moeten combineren met de gegevensuitwisseling, en daarom de beginselen in de resoluties van dit Parlement moeten waarborgen die ook vervat zijn in de resolutie die we morgen zullen aannemen: de noodzaak om het evenredigheidsbeginsel en het beginsel van de noodzakelijkheid te versterken, het tot een minimum beperken van niet-noodzakelijke gegevens, en natuurlijk doelbeperking. Deze beginselen zorgen ervoor dat er een evenwicht is tussen vrijheid en veiligheid, want vrijheid is een van de beloftes van dit Parlement. Thans is echter ook veiligheid een van de doelstellingen van de Europese Unie, zoals de commissaris zelf erkend heeft.</p>
      <p sl="es">Wij dringen er dan ook bij u op aan deze toezegging tot versterking van de waarborging van de privacy en grondrechten van personen op te nemen in toekomstige maatregelen op het gebied van de luchtveiligheid, in de bescherming van PNR-gegevens, in de herziening van de veiligheidscontroles, en in de huidige discussie over de invoering van veiligheidsscanners op luchthavens.</p>
    </intervention>
    <intervention id="3-105" speaker_id="96815" name="Judith Sargentini" is_mep="True" mode="spoken">
      <p sl="nl">Voorzitter, dat wij altijd een beetje achter de maatschappij aanlopen, dat weten we wel. Dingen ontwikkelen zich, en de politiek en de wetgeving volgen later. Dat er nu een format ligt met burgerrechteisen waaraan een PNR-overeenkomst zich moet houden, is heel verstandig, maar het laat zo goed zien dat we elke keer weer achter de ontwikkelingen aanlopen. Ook het vorige debat over de kaderovereenkomst over gegevensbescherming laat dat zien.</p>
      <p sl="nl">Mijn vrees is niet dat die lijst, die er goed uitziet, er nu staat en dat u die gebruikt. Mijn vrees is het handhaven van de verschillende bilaterale overeenkomsten tussen lidstaten en andere staten. Mijn vraag is dan ook aan de Raad, aan mevrouw Turtelboom, of zij kan garanderen dat dat voor eens en voor altijd afgelopen is? Ik zou de onderhandelaars willen aanraden om het Europees Verdrag van de rechten van de mens in boekvorm mee te nemen en de fundamentele rechten naast u op tafel te leggen als u aan het onderhandelen slaat, en regelmatig te bladeren.</p>
    </intervention>
    <intervention id="3-106" speaker_id="96858" name="Marie-Christine Vergiat" is_mep="True" mode="spoken">
      <p sl="fr">Mevrouw de Voorzitter, opnieuw krijgen wij een verzoek voor een overeenkomst inzake de bescherming van gegevens van Europese burgers die worden doorgegeven aan de Verenigde Staten, en die ook van toepassing is op Canada en Australië. In deze vergaderzaal hechten wij allen sterk aan de veiligheid van onze medeburgers. Dat is het punt niet.</p>
      <p sl="fr">Onze medeburgers hebben inderdaad recht op veiligheid, maar dat geldt voor alle terreinen, met inbegrip van de rechtszekerheid. We weten dat met name onder het mom van terrorismebestrijding veel beschermingsmaatregelen waar onze burgers recht op hebben, in gevaar zijn gekomen en dat kwantiteit het te vaak wint van kwaliteit.</p>
      <p sl="fr">Ik complimenteer onze rapporteur met haar werk, dat in de goede richting gaat, met name wanneer zij de punten noodzaak en evenredigheid benadrukt. Ik wil daar graag het punt wederkerigheid aan toevoegen. Op het gebied van de bescherming van de mensenrechten echter zijn de Verenigde Staten zeker geen voorbeeld, en we weten dat Europese burgers er bij lange na niet dezelfde bescherming genieten als in Europa. Sommigen hebben er regelmatig te maken met wat ik bureaucratische pesterij zou willen noemen omdat zij – en dat is nog erger – van terrorisme worden verdacht. Wat betekent dat? Erger nog, wat stellen die waarborgen voor wanneer de gegevens worden doorgegeven aan derde landen, in het bijzonder voor preventiedoeleinden?</p>
      <p sl="fr">Het is bekend dat tachtig procent van deze gegevens al in de Verenigde Staten is beland. De verklaringen die ik zojuist heb gehoord stellen me helaas in het geheel niet gerust.</p>
    </intervention>
    <intervention id="3-107" speaker_id="23868" name="Monika Flašíková Beňová" is_mep="True" mode="spoken">
      <p sl="sk">De Europese strategie voor de doorgifte van persoonsgegevens van passagiers is een belangrijke stap naar harmonisatie van de wetgeving op dit gebied. Dat er parallel meerdere wetgevingsinitiatieven zijn genomen toont aan dat er behoefte is aan samenhang. Er dient echter wel worden opgemerkt dat deze strategie een aantal tekortkomingen heeft, vooral op het gebied van de bescherming van persoonsgegevens, zoals hier al meerdere malen is opgemerkt.</p>
      <p sl="sk">Ook de Europese Toezichthouder voor de gegevensbescherming heeft onlangs kritiek geuit op het in september gepubliceerde document van de Commissie. Ik ben het eens met het deel van de kritiek dat betrekking heeft op de vraag in hoeverre het aanvragen van een bepaald type gegevens noodzakelijk en gerechtvaardigd is. Ik ben van mening dat we de mogelijkheid om gegevens te gebruiken voor het aanmaken van profielen en om risico's in te schatten strikt moeten beperken.</p>
      <p sl="sk">Voor een dergelijke omgang met gegevens is een betere rechtvaardiging vereist dan in de huidige tekst wordt gegeven, en tevens moet beter worden gespecificeerd hoe misbruik van gegevens kan worden voorkomen.</p>
      <p sl="sk">Ik wil nu graag enkele voorbeelden noemen uit andere overeenkomsten, waaronder een overeenkomst tussen de Europese Unie en de Verenigde Staten inzake de doorgifte van passagiersgegevens aan het Amerikaanse ministerie van Binnenlandse Veiligheid. Deze overeenkomst bevat een controversiële vergelijking van deze gegevens met gegevens uit databanken over immigranten. Ik weet het niet, maar volgens mij is die voorwaarde niet in overeenstemming met het doel van de overeenkomst om terrorisme en zware misdaad te bestrijden.</p>
      <p sl="sk">Het zal daarom voor ons van cruciaal belang zijn om dergelijke controversiële fouten te voorkomen bij het formuleren van deze overeenkomsten in de toekomst, en ik hoop dat de Commissie daarin zal slagen, aangezien we het huidige document beslist niet bevredigend kunnen noemen, vooral op het gebied van de bescherming van persoonsgegevens.</p>
    </intervention>
    <intervention id="3-108" speaker_id="96818" name="Salvatore Iacolino" is_mep="True" mode="spoken">
      <p sl="it">Mijnheer de Voorzitter, mevrouw de minister, mevrouw de commissaris, dames en heren, er bestaat geen twijfel over dat de eis om binnen een behoorlijk korte termijn tot een akkoord te komen voor deze kaderovereenkomst over passagiersgegevens (PNR) een sterke stimulans van het Parlement vormt – en dat blijkt maar weer als ik luister naar de veelzeggende toespraken die tot dusver door mijn collega's zijn gehouden.</p>
      <p sl="it">Uitgaande van het feit dat er momenteel geen homogeen wettelijk kader bestaat – hetgeen absoluut in tegenstelling is met de reële en zichtbare noodzaak om terrorisme te bestrijden met agressieve en concrete middelen, met een evenwicht tussen privacy en veiligheid – moet in ogenschouw worden genomen dat via internationale samenwerking op efficiënte wijze interventies kunnen worden gerealiseerd om veiligheid te garanderen. En tegelijkertijd moet – zoals enige tijd geleden nota bene hier in het Parlement is gebeurd toen we SWIFT hebben goedgekeurd – rekening worden gehouden met het onderhandelingsmandaat van de Raad, maar ook met de significante bijdragen die het Parlement kan leveren in de zin dat de bestrijding van illegale immigratie kan worden gerealiseerd door middel van de kaderovereenkomst.</p>
    </intervention>
    <intervention id="3-109" speaker_id="96823" name="Petru Constantin Luhan" is_mep="True" mode="spoken">
      <p sl="ro">In een tijd van grote mobiliteit kan er geen veiligheid bestaan zonder een efficiënte gegevensuitwisseling. Het is onze plicht om de burger tegen terroristische aanvallen en de georganiseerde misdaad te beschermen. Er moet echter een evenwicht worden gevonden tussen veiligheid en de eerbieding van de persoonlijke levenssfeer. Ik juich het feit toe dat in de resolutie van het Europees Parlement wordt benadrukt dat PNR-gegevens niet voor profilering gebruikt mogen worden. Ik ben van mening dat het partnerschap tussen de VS, Canada en Australië aan de ene kant en de Europese Unie aan de andere kant de ideale oplossing kan bieden voor de bestrijding van het terrorisme en de georganiseerde misdaad.</p>
      <p sl="ro">Ik denk dat beide zijden om te beginnen tot overeenstemming moeten komen over wat in hun ogen nodig is om dit doel te bereiken. We mogen niet vergeten dat Europeanen, juist vanwege hun mentaliteit, bijzonder belang hechten aan de eerbieding van hun persoonlijke levenssfeer. De EU kan hier niet mee instemmen tot alle details duidelijk zijn met betrekking tot de beveiliging van de gegevens die door de betrokken partijen worden doorgegeven.</p>
    </intervention>
    <intervention id="3-110" speaker_id="96859" name="Ioan Enciu" is_mep="True" mode="spoken">
      <p sl="ro">De voorgestelde strategie representeert een stap voorwaarts als het gaat om hoe we dit soort overeenkomsten in de toekomst moeten benaderen. Het is belangrijk dat er een evenwicht wordt gevonden tussen de bescherming van de persoonlijke levenssfeer en de grondrechten en de noodzaak om het terrorisme te bestrijden. Als de strategie wordt toegepast op de manier waarop zij wordt voorgesteld, zal zij stevige, afdwingbare garanties bieden met betrekking tot de rechten die Europese burgers in de Europese Unie genieten. Zoals commissaris Malmström ons verzekerd heeft, zal het niet mogelijk zijn om profielen op te stellen door automatische verwerking van de aangeleverde gegevens. Wij hopen dat dit inderdaad zo is omdat dit een van onze punten van zorg was, evenals de bewaringstermijn van de gegevens.</p>
      <p sl="ro">Hoewel we het niet over persoonlijke gegevens hebben, ben ik van mening dat het uiteindelijk een kwestie is van het recht van de burger op eerbiediging van de persoonlijke levenssfeer. Daarom moeten burgers die te maken hebben gehad met misbruik van deze verstrekte gegevens ook een methode worden geboden om een administratief of gerechtelijk beroep in te stellen. De doorgifte van PNR-gegevens aan derde landen moet op individuele basis gebeuren en mag alleen plaatsvinden na expliciete toestemming van de Europese Unie.</p>
    </intervention>
    <intervention id="3-111" speaker_id="97016" name="Angelika Werthmann" is_mep="True" mode="spoken">
      <p sl="de">Mevrouw de Voorzitter, de manier waarop de Commissie haar globale aanpak van de overdracht van passagiersgegevens aan derde landen ter discussie stelt, is toe te juichen, vooral voordat met onderhandelingen met derde landen wordt begonnen. Dat laat zien dat zij heeft geleerd van methoden uit het verleden. Zoals al vele malen is gezegd over ACTA en SWIFT, maak ik me ook hier grote zorgen over de gegevensbeschermingsstandaarden. In dit geval draait het echter om de omgang met gegevens waarmee overheden bijvoorbeeld eventuele handlangers van verdachten willen identificeren. Op het eerste gezicht lijkt dit iets heel nuttigs, maar bij nader inzien is het een zeer ernstige veronderstelling om Europese burgers in het algemeen verdacht te maken op basis van magere indirecte bewijzen. Gaan we hiervoor ook nog de namen en gegevens leveren?</p>
    </intervention>
    <intervention id="3-112" speaker_id="96749" name="Andrew Henry William Brons" is_mep="True" mode="spoken">
      <p sl="en">Mevrouw de Voorzitter, ik ben er natuurlijk überhaupt geen voorstander van dat de Europese Unie zich het recht aanmeet om verdragen te sluiten. Ik zal echter proberen objectief te kijken naar de beginselen die ten grondslag liggen aan de verdragen over de persoonsgegevens van passagiers. De gekozen aanpak om de twee soms tegenstrijdige behoeften van privacy en veiligheid te wegen is in wezen correct. Mensen hebben het recht om gegevens over hun leven vertrouwelijk te houden, maar autoriteiten hebben niet alleen het recht, maar ook de plicht om de levens van hun burgers te beschermen. Als alleen terroristen en zware criminelen een zwarte hoed zouden dragen en sinister zouden grijnzen, kon gelijktijdig aan beide behoeften worden voldaan.</p>
      <p sl="en">De Unie laat zich er echter door haar eigen ideologische remmingen van weerhouden het juiste evenwicht te bereiken. Ik kan haar aarzeling begrijpen om onnodig informatie openbaar te maken over de herkomst of standpunten van mensen. Dat is een gezonde aarzeling wanneer deze informatie geen verband houdt met, of zelfs niet is gecorreleerd aan terrorisme. In een tijdperk waarin een bepaald deel van de bevolking echter onevenredig betrokken is bij terrorisme – en dat deel kan veranderen – zie ik geen bezwaar in de profilering van die bevolking.</p>
    </intervention>
    <intervention id="3-113" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . – Mevrouw de Voorzitter, de terroristische dreiging is er nog steeds, en we moeten daar iets aan doen. We hebben daar heel wat hulpmiddelen voor, maar daarvoor is het wijzigen en delen van informatie essentieel. We hebben overeenkomsten over persoonsgegevens van passagiers. Ik heb al overtuigend bewijs gezien dat persoonsgegevens van passagiers essentieel zijn om dreigende terroristische aanvallen op het spoor te komen en te verhinderen. We zullen ervoor zorgen dat dit bewijs aan het Europees Parlement wordt verstrekt, met concrete voorbeelden uit zowel de drie landen waarover we het hebben, als de latere Europese PNR-gegevens. Dit is essentieel voor u om dit goed te kunnen beoordelen en met uw kiezers te kunnen bespreken.</p>
      <p sl="en">We moeten persoonsgegevens van passagiers uitwisselen, maar dat mag niet gebeuren zonder regels. We moeten de relevante informatie hebben om in staat te zijn om puntjes met elkaar te verbinden, en we moeten duidelijke regels hebben. We moeten het toepassingsgebied en de bewaartijden vaststellen en een hoog niveau van gegevensbescherming hebben, alsook de mogelijkheid van beroep voor het individu. We hebben duidelijke regels nodig inzake de doorgifte aan derde landen en we moeten evenredig zijn. Dit staat allemaal in de mededeling van de Commissie, en ik ben heel blij te zien dat uw boodschap hier heel erg mee in overeenstemming is, ook al kunnen de details verschillen.</p>
      <p sl="en">Dit zijn de aangelegenheden waarover we met onze drie partners zullen onderhandelen. Die onderhandelingen zullen moeilijk zijn, maar van onze kant wel ambitieus. Het is mijn doel om dit samen met de Raad en met de andere drie instellingen van de EU te doen, zodat de instellingen met één stem kunnen spreken en hierin een duidelijke partner kunnen zijn.</p>
      <p sl="en">Ik heb vanaf het begin getracht om het Parlement erbij te betrekken en op een open en transparante wijze in discussie te treden met het Parlement, met zijn relevante commissies, de rapporteurs, de schaduwrapporteurs, de coördinatoren, enzovoort, en ik zal dat ook blijven doen. Ik beloof dat ik u, in alle fasen van de onderhandelingen, zodra ze zijn begonnen, volledig en onverwijld op de hoogte zal houden, een open debat zal voeren en naar uw zienswijzen zal luisteren. Hoewel de Commissie de onderhandelingen zal leiden, ben ik bereid om met u in debat te gaan en u te informeren en op dit punt goed met u samen te werken.</p>
    </intervention>
    <intervention id="3-115" speaker_id="photo_generic" name="Annemie Turtelboom" is_mep="True" mode="spoken">
      <p sl="nl">fungerend voorzitter van de Raad . − Voorzitter, ik wil in elk geval starten met te zeggen dat ik als minister van Binnenlandse Zaken weet dat wij maar al te vaak mogelijke aanslagen hebben kunnen voorkomen door uitwisseling van informatie en door interpretatie daarvan. Juist daarom is natuurlijk dit debat en het sluiten van een goede PNR-overeenkomst zo belangrijk.</p>
      <p sl="nl">Ik weet dat de Commissie voor een heel moeilijke taak staat, zodra de mandaten door de Raad zijn goedgekeurd; zij zal de effectieve onderhandelingen moeten starten en een evenwicht moeten vinden tussen wat we hier allemaal willen en waar een grote eensgezindheid over is, namelijk de bescherming van persoonsgegevens. Maar anderzijds is er toch ook een duidelijke tendens hier in deze vergadering die zegt: we hebben zo'n PNR nodig, we hebben vaak informatie nodig, juist om ons te beschermen tegen bijvoorbeeld terroristische aanslagen.</p>
      <p sl="nl">Ik ben toch wel blij dat zowel het Europees Parlement, als de Raad en de Commissie op dezelfde lijn zitten en hetzelfde evenwicht in hun achterhoofd hebben: een evenwicht tussen bescherming van gegevens en veiligheid waarvoor we allemaal verantwoordelijk zijn. Ik denk dat we ons nu bevinden op het punt waarop we de mandaten gaan goedkeuren. Nadien komt dan het moeilijke werk van de effectieve onderhandelingen; we moeten ervoor zorgen dat we niet teveel van ons mandaat afwijken en dat we dat evenwicht altijd zelf blijven bepalen.</p>
      <p sl="nl">Graag zou ik willen ingaan op een aantal concrete vragen, zoals de opmerking over de sunset -clausule: het is toch wel belangrijk om erop te wijzen dat dit mandaat geldt voor zeven jaar, dat het geëvalueerd wordt na vier jaar en dat een verlenging, als het akkoord gesloten en hier ook aanvaard zou worden, alleen weer mogelijk is na een debat hier in dit Parlement. Wat denk ik logisch is. Het is niet een echte sunset -clausule, maar het neigt er toch wel heel sterk naartoe, door de deadline, door de evaluatie na vier jaar.</p>
      <p sl="nl">Terecht staat ook in de conclusies van de Raad dat we heel veel belang hechten aan de artikelen 7 en 8 van het Handvest van de grondrechten van de EU. Hierover zijn ook opmerkingen gemaakt. We moeten hiervoor blijven instaan. Natuurlijk is het voor eenieder van ons van belang, en dat staat ook in het mandaat, dat er een onafhankelijke instantie komt waar individuen een klacht kunnen indienen, wanneer ze merken dat hun gegevens onterecht of voor andere doeleinden zijn gebruikt.</p>
      <p sl="nl">Tot slot, en dat zal ook een heel moeilijk punt zijn, de kwestie van de profiling , waarbij we natuurlijk allemaal een risicoanalyse willen. Want het is op basis van gegevens die je verzamelt dat je risicoanalyses kunt maken om dan de juiste besluiten te nemen. Anderzijds moet natuurlijk absoluut worden voorkomen dat bepaalde etnische groepen worden gestigmatiseerd, ook al heeft een fractie hier misschien daarvoor gepleit. Ik denk dat we absoluut geen etnische stigmatisering willen. Ik denk dat ook dat een van de fundamentele rechten is die we allemaal hier als burgers in Europa hebben, en zeker als voorzitter van de Raad wil ik ervoor waken dat we niet in een dergelijke situatie terechtkomen.</p>
    </intervention>
    <intervention id="3-116" speaker_id="1405" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen, donderdag 11 november 2010, om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="3-117" speaker_id="96681" name="Vilija Blinkevičiūtė" is_mep="True" mode="written">
      <p sl="lt">Het Parlement streeft ernaar om de procedures voor de doorgifte van persoonsgegevens van passagiers (PNR-gegevens) aan derde landen te versterken. Er zou speciale aandacht moeten worden besteed aan de bescherming van de persoonsgegevens van passagiers. Wetshandhavingsinstanties kunnen de gegevens die door passagiers worden verstrekt gebruiken om een onderzoek in te stellen naar gepleegde misdaden en risico's in te schatten. Daarom benadrukt het Parlement in zijn resolutie dat het recht van mensen om gegevens in te zien en de eerbieding van de persoonlijke levenssfeer gewaarborgd moet blijven. Verder wil het Parlement dat de doorgifte van gegevens in overeenstemming is met de Europese normen voor gegevensbescherming. Het is zeer belangrijk dat er voor de bescherming van persoonsgegevens normen worden ingevoerd die gehandhaafd kunnen worden, waardoor de bescherming van de grondrechten en burgerlijke vrijheden gewaarborgd zou worden. Onafhankelijke overheidsinstellingen aan beide zijden van de Atlantische Oceaan moeten verantwoordelijk zijn voor de toepassing van deze normen. Het Parlement stemt in met de aanbeveling van de Commissie om onderhandelingen te openen over een overeenkomst tussen de Europese Unie en de Verenigde Staten inzake de bescherming van persoonsgegevens bij doorgifte en verwerking daarvan met het oog op het voorkomen, onderzoeken, opsporen of vervolgen van strafbare feiten, waaronder terrorisme. Om te verzekeren dat de instellingen effectief samenwerken, dient de Commissie het Europees Parlement in elke fase van de onderhandelingen over de bescherming van persoonsgegevens in te lichten over de actuele stand van zaken.</p>
    </intervention>
    <intervention id="3-997" speaker_id="96707" name="Ágnes Hankiss" is_mep="True" mode="written">
      <p sl="nl">Is de EU werkelijk in staat de gegevens van inlichtingendiensten uit de Verenigde Staten te ontvangen? De ontwerpresolutie over passagiersgegevens (PNR) is welkom, aangezien hiermee wordt beoogd een overeenkomst tussen de Verenigde Staten en de Europese Unie mogelijk te maken die is gebaseerd op een evenwicht tussen veiligheid en gegevensbescherming. Op één punt mis ik echter iets. Ik sluit mij aan bij mevrouw Reding, die de cultuur van wederkerigheid benadrukt, en wil in dat verband de volgende vraag stellen: als we het inderdaad belangrijk vinden dat de informatieoverdracht van twee kanten komt – dat wil zeggen: dat we niet alleen informatie die relevant is voor terrorismebestrijding verschaffen aan de Verenigde Staten, maar ook dergelijke informatie van hen ontvangen – dan is het niet toereikend om slechts een verlanglijst in te dienen bij de VS, maar moeten we ook in de praktijk een EU-orgaan tot stand brengen of benoemen dat in staat is de gegevens uit de VS te ontvangen en te verwerken, en dat er tegelijkertijd voor kan zorgen dat de lidstaten op uniforme wijze toegang hebben tot deze informatie. Dit probleem kwam al naar voren naar aanleiding van de SWIFT-overeenkomst waarmee de overdracht van gegevens van bancaire transacties werd vastgelegd, maar daar is sindsdien geen oplossing voor gevonden. Het was goed geweest als deze ontwerpresolutie ook op deze op stapel staande taak nadrukkelijk de aandacht had gevestigd.</p>
    </intervention>
    <intervention id="3-118" speaker_id="28255" name="Andreas Mölzer" is_mep="True" mode="written">
      <p sl="de">De afgelopen jaren is steeds meer in grondrechten gesneden uit naam van terreurbestrijding. De redelijkheid hiervan is vaak twijfelachtig. Terwijl passagiers bijna tot op hun ondergoed worden onderzocht en geen nagelvijl of deodorant in hun bagage mogen meenemen, worden controles op vrachtgoederen vaak overgelaten aan de vervoerders zelf. Als dit in de toekomst verandert, moet de balans tussen vrijheid en veiligheid bewaard blijven, omdat dit bij de passagierscontroles al verloren is gegaan, en de vereisten dus, met het wegebben van de hysterie rond terrorisme, weer worden versoepeld.</p>
      <p sl="de">Even omstreden is het of, in het geval van reizen naar de VS, de FBI iemands naam, adres, e-mailadres, creditcardnummer en aantal koffers moet weten en deze gegevens tot wel vijftien jaar lang mag bewaren. Voortaan, als iemand bijvoorbeeld in Groot-Brittannië licht verdacht is – niet vanwege zijn geloofsovertuiging, waar aantoonbaar een verband bestaat met terrorisme – maar verdacht is omdat hij op korte termijn vliegt, mogelijkerwijs zonder bagage, en contant betaalt, moet er, voor de overdracht van passagiersgegevens, en niet alleen aan de VS, op zijn minst een algemeen recht bestaan om te klagen en juridische stappen te ondernemen, en de gegevens mogen niet tot sint-juttemis bewaard worden. Natuurlijk mogen de gegevens alleen worden opgeslagen voor een specifiek doel. Als grondrechten worden geschonden om een gevoel van veiligheid te creëren, moet de schending zo klein mogelijk zijn en moeten de rechten van de betrokkenen versterkt worden.</p>
    </intervention>
    <intervention id="3-119" speaker_id="96974" name="Nuno Teixeira" is_mep="True" mode="written">
      <p sl="pt">De Europese Commissie heeft een aantal voorstellen gepresenteerd inzake de doorgifte van passagiersgegevens (PNR) aan derde landen en voor het openen van onderhandelingen met Australië, Canada en de Verenigde Staten. Het vaststellen van algemene uitgangspunten op het gebied van PNR is een van de instrumenten bij de bestrijding van grensoverschrijdende misdaad en terrorisme. Dit brengt echter problemen met zich mee aangaande de bescherming van de burgerlijke vrijheden en de grondrechten. De PNR-bestanden zijn gebaseerd op gegevens die passagiers verstrekken bij het reserveren en het inchecken. Aan de hand daarvan kunnen de autoriteiten in het verleden gepleegde misdaden onderzoeken, nieuwe misdaden voorkomen en risicoanalyses uitvoeren. Dit veiligheidsinstrument wordt nu samen met derde landen gebruikt en daarom moet de veiligheid van de gegevens juridisch gewaarborgd worden. Deze voorstellen zijn met name gericht op de wijze waarop PNR-gegevens worden doorgegeven, de controle op de juiste naleving van de PNR-overeenkomsten en de wederkerigheid ervan. Het Europees Parlement steunt de aanbevelingen van de Commissie en het advies van de Europese Toezichthouder voor gegevensbescherming, en benadrukt dat de privacy van passagiers niet geschonden mag worden en dat de gegevens enkel en uitsluitend voor de voorgestelde doeleinden mogen worden gebruikt.</p>
    </intervention>
    <intervention id="3-120" speaker_id="28584" name="Georgios Toussas" is_mep="True" mode="written">
      <p sl="el">De gezamenlijke ontwerpresolutie bewijst eens te meer dat het Europees Parlement, net als alle andere EU-instellingen, een ernstig bedreiging vormt voor de volksvrijheden en de democratische rechten. De resolutie gebruikt terrorismebestrijding en de “noodzaak tot samenwerking bij de terrorismebestrijding” tussen de EU en de VS als voorwendsel om algemene dossiers bij te houden van alle passagiers die van de EU naar de VS, Canada of Australië reizen. Het loze gepraat over zogenaamde garanties dat de gegevens worden beschermd, is het excuus van het Europees Parlement om het sluiten van een overeenkomst tussen de EU en de VS over de doorgifte van passagiersgegevens goed te keuren; een overeenkomst die dit hypocriete Parlement tot op heden als onacceptabel heeft bestempeld. In deze gezamenlijke ontwerpresolutie bedriegen de politieke vertegenwoordigers van het kapitaal, innig gearmd met de opportunisten, provocerend het publiek, dat zij een overeenkomst in het vooruitzicht stellen die zogenaamde garanties voor de bescherming van persoonlijke gegevens bevat. Geen enkele overeenkomst en geen enkele garantie kan de bescherming van persoonlijke gegevens waarborgen als deze eenmaal zijn overgeleverd aan de geheime diensten en de repressieve mechanismen van de Verenigde Staten en andere landen. De Communistische Partij van Griekenland heeft tegen deze onaanvaardbare resolutie gestemd en roept de burgers op hun strijd tegen de EU en haar volksvijandige en repressieve beleid, dat sociale, democratische en fundamentele rechten van de mens met voeten treedt, op te voeren.</p>
    </intervention>
    <intervention id="3-996" speaker_id="96803" name="Zbigniew Ziobro" is_mep="True" mode="written">
      <p sl="pl">De asymmetrische strijd tegen het terrorisme en de gevaren die de ontwikkeling van de internationale georganiseerde misdaad met zich meebrengt, zijn de grootste bedreigingen waar de wereld de zich de laatste jaren voor gesteld ziet. Zonder samenwerking tussen Europa en de VS is het onmogelijk om een effectieve beschermende paraplu te ontwikkelen tegen deze bedreigingen. Informatie-uitwisseling is een belangrijk element van die samenwerking. PNR-gegevens zijn daarom een buitengewoon belangrijk element van de gemeenschappelijke veiligheid. We mogen echter niet vergeten dat de effectiviteit ervan geheel afhangt van volledige wederkerigheid bij de uitwisseling van gegevens met de VS. Ik hoop ook dat de aanneming van de overeenkomst de ratificatie van overeenkomsten tussen de VS en de Europese Unie over het visumontheffingsprogramma versnelt, waardoor visa voor de VS kunnen worden afgeschaft, onder andere voor Poolse staatsburgers.</p>
    </intervention>
  </section>
  <section id="creitem16" title="16. Beheerders van alternatieve beleggingsfondsen (debat)">
    <intervention id="3-122" speaker_id="1405" name="De Voorzitter" is_mep="True" mode="spoken">
      <p sl="nl">Aan de orde is het verslag (A7-0171/2010) van Jean-Paul Gauzès, namens de Commissie economische en monetaire zaken, over het voorstel voor een richtlijn van het Europees Parlement en de Raad inzake beheerders van alternatieve beleggingsfondsen en tot wijziging van de Richtlijnen 2004/39/EG en 2009/ …/EG [COM(2009)0207 - C7-0040/2009 - 2009/0064(COD) ].</p>
    </intervention>
    <intervention id="3-123" speaker_id="28193" name="Jean-Paul Gauzès" is_mep="True" mode="spoken" role="rapporteur">
      <p sl="fr">Mijnheer de Voorzitter, mijnheer Reynders, commissaris, de tekst waarover we vanavond debatteren en waarover het Parlement morgen zal stemmen is het resultaat van een langdurig proces. De Europese Commissie heeft haar voorstel voor een richtlijn inzake beheerders van alternatieve beleggingsfondsen op 30 april 2009 gepresenteerd. Met dit voorstel wordt beoogd om een veilig en samenhangend Europees kader te scheppen om de risico's die beheerders vormen voor hun investeerders, hun tegenpartijen, andere spelers in de financiële markten en de financiële stabiliteit, te beheersen en te controleren. Tevens wordt beoogd om beheerders door middel van strenge vereisten in staat te stellen om in de hele interne markt diensten te verlenen en hun fondsen te verhandelen.</p>
      <p sl="fr">Mijnheer de Voorzitter, neemt u me niet kwalijk dat ik mijn toespraak even onderbreek. Ik wil, gezien de omvang van ons werk, even weten of mijn spreektijd onbeperkt is, omdat ik zie dat de klok niet loopt. Dat stoort me niet, maar ik wilde het u eerlijkheidshalve wel laten weten.</p>
      <p sl="fr">Het Parlement heeft de tekst bijna veertien maanden geleden ontvangen. De tekst heeft duidelijk de interesse van de Europese afgevaardigden gewekt, want er is een recordaantal van 1 690 amendementen ingediend. De beroepsgroep is er intensief bij betrokken, en de rapporteur heeft zo'n tweehonderd gesprekken gevoerd over deze tekst, nog afgezien van de gesprekken met de nationale autoriteiten.</p>
      <p sl="fr">Het opstellen van de compromistekst waarover vandaag wordt gedebatteerd was bijzonder tijdrovend. In de eerste helft van 2010 hebben een zestal informele trialogen plaatsgevonden onder het Spaanse voorzitterschap, teneinde de informatie-uitwisseling over de voortgang van de werkzaamheden te bevorderen. Gedurende die periode is er geen overeenstemming bereikt in de Raad.</p>
      <p sl="fr">Op 17 mei 2010 heeft de Commissie economische en monetaire zaken met een ruime meerderheid ingestemd met het verslag, dat was voortgekomen uit collectieve beraadslagingen van afgevaardigden van het Europees Parlement. Het Parlement introduceerde het proportionaliteitsbeginsel, gedifferentieerde regels voor de verschillende soorten fondsen, regulering ter bescherming van risicokapitaal en werkgelegenheid van doelondernemingen, en een paspoortsysteem voor fondsen en beheerders van alternatieve fondsen die buiten de Europese Unie zijn gevestigd.</p>
      <p sl="fr">Vervolgens vond een twaalftal trialogen plaats. Er is ook een speciale werkgroep ingesteld door de drie instellingen, die de technische onderdelen van het voorstel heeft behandeld in een aantal vergaderingen met het Belgische voorzitterschap en de Commissie.</p>
      <p sl="fr">Op 26 oktober 2010 is er tijdens de feitelijk afsluitende trialoog, met actieve deelname van de voorzitter van de Raad Economische en Financiële Zaken, de heer Reynders, en commissaris Barnier, een akkoord bereikt over de compromistekst, waarvan de rapporteur vond dat hij ter stemming kon worden voorgelegd aan het Parlement.</p>
      <p sl="fr">Zonder in detail op deze lange technische tekst in te gaan, wil ik de essentiële punten benadrukken. In de richtlijn wordt vastgesteld dat beheerders van in de Europese Unie gevestigde alternatieve beleggingsfondsen een vergunning moeten hebben of geregistreerd moeten zijn, en dat zij zich moeten houden aan operationele en organisatorische vereisten, gedragsregels en regels op het gebied van transparantie. Tevens worden zij onderworpen aan de bevoegdheid tot het uitoefenen van toezicht en het opleggen van sancties van de bevoegde autoriteiten van de lidstaten en de Europese Autoriteit voor effecten en markten (EAEM).</p>
      <p sl="fr">Door de richtlijn zullen zij toegang krijgen tot de interne markt van de Unie door middel van een intra-Europees paspoort om hun producten te beheren en te verhandelen. Op termijn zullen beheerders die buiten de Europese Unie zijn gevestigd in aanmerking kunnen komen voor een dergelijk paspoort, mits zij aan dezelfde vereisten voldoen als de beheerders die in de Europese Unie zijn gevestigd. Door het aantal ontmoetingen en de intensiteit van de uitwisselingen en onderhandelingen tussen de rapporteur, de schaduwrapporteurs, het fungerend voorzitterschap en de Commissie, is het oorspronkelijke voorstel op tal van punten aanzienlijk verbeterd.</p>
      <p sl="fr">In dit opzicht wil ik duidelijk maken dat de door het Parlement gewenste verbeteringen geleidelijk zijn gerealiseerd tijdens de onderhandelingen en uiteraard niet alleen tijdens de laatste trialoog, toen aanpassingen zijn aangebracht, hoewel deze trialoog in politiek opzicht beslissend was.</p>
      <p sl="fr">Ik wil hier benadrukken op welke terreinen de inmenging van het Parlement doorslaggevend is geweest. Ik denk hierbij in de eerste plaats aan twee zeer politieke zaken op het gebied van betrekkingen met derde landen. De invoering van een paspoort – nu begrijp ik het niet meer, omdat ik normaliter vier minuten heb – voor beheerders die buiten de Europese Unie zijn gevestigd is goedgekeurd. Er zijn specifieke voorwaarden vastgesteld voor het verstrekken van een paspoort. Op het gebied van risicokapitaal heeft het Parlement bereikt dat er in de richtlijn bepalingen zijn opgenomen om eventuele verzilvering van waardevolle activa ("asset stripping") van een doelonderneming te voorkomen, evenals duidelijke regels ten aanzien van de informatieplicht ten opzichte van doelondernemingen, de medewerkers en de vertegenwoordigers.</p>
      <p sl="fr">Gezien de problemen met de klok zal ik niet ingaan op een aantal bepalingen dat is opgenomen overeenkomstig de wensen van het Parlement. Ik zal alleen zeggen dat het Parlement verder had willen gaan, maar het heeft in de onderhandelingen toch bereikt dat de rol van de EAEM versterkt werd. De gekozen oplossingen vormen niettemin een belangrijke stap voorwaarts voor de verbetering van het toezicht op Europees niveau. Het Parlement heeft toegezien op de versterking van de bevoegdheden van de Raad en het Parlement bij de aanneming van gedelegeerde handelingen van de Commissie.</p>
      <p sl="fr">Een meerderheid van het Parlement zou een zeer strenge regulering van passieve marketing hebben gewild, of zelfs een verbod hierop. Het is een belangrijke stap voorwaarts dat er een overweging is gewijd aan het beginsel dat professionele beleggers zorgvuldig moeten handelen wanneer zij investeren in fondsen die buiten de Europese Unie zijn gevestigd.</p>
      <p sl="fr">Mijnheer de Voorzitter, mijnheer Reynders, commissaris, dat wilde ik aan het begin van dit debat meedelen. Ik maak tot slot van deze twee minuten gebruik om iedereen die heeft bijgedragen aan dit succes te bedanken.</p>
      <a text="(Applaus)"/>
    </intervention>
    <intervention id="3-124" speaker_id="1405" name="De Voorzitter" is_mep="True" mode="spoken">
      <p sl="nl">Mijnheer Gauzès, als u de belangen van de City of London verdedigt, krijgt u alle spreektijd die u hebben wilt.</p>
    </intervention>
    <intervention id="3-125" speaker_id="photo_generic" name="Didier Reynders" is_mep="True" mode="spoken">
      <p sl="fr">fungerend voorzitter van de Raad. – Mijnheer de Voorzitter, mijnheer Gauzès, dames en heren, het is me nogmaals een genoegen om hier te spreken ter gelegenheid van een debat over een aanvullend deel van het hervormingspakket dat wij willen invoeren voor de financiële sector. Het verslag dat aan u is voorgelegd maakt deel uit van het toezichtpakket, dat zoals u weet al unaniem door de Raad is aangenomen.</p>
      <p sl="fr">Met betrekking tot de beleggingsfondsen zijn we opnieuw en met dezelfde unanimiteit aan het werk gegaan binnen de Raad, en u hebt het toezichtpakket met een ruime meerderheid aangenomen. Ik hoop dat er een even grote meerderheid zal zijn voor het onderdeel over de beleggingsfondsen.</p>
      <p sl="fr">Met deze richtlijn wordt er voor het eerst Europese regelgeving geïntroduceerd met betrekking tot beheerders van alternatieve beleggingsfondsen, zoals in de eerste plaats – we hebben er al herhaaldelijk over gesproken – de hedgefondsen en de private-equityfondsen. Er was tot op heden geen toezicht of specifieke regelgeving op Europees niveau ten aanzien van deze ondernemingen, die een gunstige invloed hebben op de Europese economie. Het onderhavige voorstel is geheel in overeenstemming met de wens van commissaris Barnier en mijzelf om een doeltreffende en toepasselijke vorm van regelgeving en toezicht in te voeren voor alle betrokkenen en alle financiële activiteiten die aanzienlijke risico's inhouden.</p>
      <p sl="fr">Met deze richtlijn zet Europa weer een stap verder in de richting van volledige tenuitvoerlegging van de besluiten die in het kader van de G20 zijn genomen. Aan de vooravond van die top is dat een krachtig signaal van Europa aan de rest van de wereld. Zoals ik al zei past het verslag volledig in het nieuwe Europese toezichtkader en versterkt het de rol van de Europese Autoriteit voor effecten en markten (EAEM) bij de regulering van beheerders van alternatieve beleggingsfondsen.</p>
      <p sl="fr">Dankzij uw instemming, dat hoop ik althans, zullen beheerders van deze fondsen onderworpen worden aan consistente en voor een groot deel nieuwe regels, teneinde de transparantie te verhogen voor toezichthouders, beleggers, ondernemingen en werknemers van ondernemingen die door sommige van die fondsen worden overgenomen. Private-equityfondsen moeten hun aanwezigheid in overgenomen bedrijven bekendmaken en informatie verschaffen aan de medewerkers, in het bijzonder ten aanzien van hun toekomststrategie voor de onderneming en de eventuele gevolgen voor de werkgelegenheid. Met de richtlijn wordt ook beoogd om de bescherming van beleggers te vergroten. De functie van bewaarder zal bijvoorbeeld aanzienlijk versterkt worden, evenals het risicobeheer. De hefboomfinanciering, het beloningsbeleid en ook de delegatie zullen voortaan aan regels gebonden zijn.</p>
      <p sl="fr">Doelstelling van de richtlijn is ook om de interne markt voor de sector te versterken, met name door de invoering van een intra-Europees paspoort, waarmee grensoverschrijdende transacties worden bevorderd, wat in het belang is van de gehele economie. Er zal ook een paspoort voor derde landen worden ingevoerd om internationaal een gelijk speelveld te handhaven, volgens het beginsel van dezelfde rechten en dezelfde verplichtingen. Ik verheug me over het echt Europese karakter van deze richtlijn, die een hoog niveau van bescherming en transparantie waarborgt en toch beleggingen in Europa blijft stimuleren. Het paspoortsysteem, dat gebaseerd is op strenge controles en een centrale rol voor de Europese toezichtautoriteiten, vormt een betrouwbare en doeltreffende wettelijke basis voor de sector, waarvan de verwachte rol bij het herstel van de groei niet onderschat mag worden.</p>
      <p sl="fr">Evenals de andere onderdelen van het hervormingsprogramma in de financiële sector is de richtlijn ook, meer in het algemeen, gericht op het voorkomen of op zijn minst beperken van de omvang van een nieuwe financiële crisis. Ik wil graag vermelden dat het akkoord tussen het Parlement en de Raad, dat hopelijk zo breed mogelijk zal zijn, te danken is aan de vastberadenheid van het Europees Parlement en in het bijzonder van de rapporteur, de heer Gauzès, en aan het grondige werk dat zij hebben verricht.</p>
      <p sl="fr">Mijnheer Gauzès, ik wil u bedanken voor uw voortvarendheid, uw inzet en uw vastberadenheid. Zonder die eigenschappen was het waarschijnlijk niet mogelijk geweest om deze richtlijn in het Europees Parlement te laten aannemen.</p>
      <p sl="en">Mijnheer de Voorzitter, ik wil ook Sharon Bowles bedanken, voorzitter van de Commissie economische en monetaire zaken. We hebben over deze richtlijn, en ook over andere teksten, heel wat discussies gevoerd in trialoogbijeenkomsten en andere fora. Dat was nuttig, want het liet zien dat het mogelijk is om een medebeslissingsprocedure te hebben, op één voorwaarde, namelijk dat het mogelijk is om tegelijkertijd onderhandelingen te beginnen met enerzijds de Raad en anderzijds het Parlement. Heel erg bedankt dat u dat in het Parlement zo hebt kunnen organiseren. Het is niet gemakkelijk in de Raad, en ik ben er zeker van dat het met alle leden van het Parlement ook niet altijd gemakkelijk is.</p>
      <p sl="fr">fungerend voorzitter van de Raad. – Mijnheer de Voorzitter, ik wil tot slot het Zweedse en het Spaanse voorzitterschap bedanken, evenals commissaris Barnier, die zich zojuist bij ons heeft gevoegd, en alle schaduwrapporteurs, de heren Goebbels, Klinz, Canfin, Kamall en Lehne, voor de vruchtbare en duidelijk constructieve gesprekken, die hebben geleid tot de geamendeerde tekst die ter stemming zal worden voorgelegd.</p>
      <p sl="fr">Mijnheer de Voorzitter, voortaan zal er sprake zijn van een veilig en samenhangend kader op Europees niveau om de risico's die beheerders van alternatieve beleggingsfondsen vormen voor hun investeerders en de financiële stabiliteit, te beheersen en te controleren Ik ben ervan overtuigd dat onze wil om dit tot een goed einde te brengen ook bij de onderhandelingen over de volgende teksten zal blijven bestaan. Telkens als ik hier bij het Parlement kom, mijnheer de Voorzitter, dank ik u voor het werk dat we voltooid hebben, maar nu dank ik u vast op voorhand voor het werk dat we in de komende weken nog zullen voltooien.</p>
      <p sl="fr">Mijnheer Gauzès, ik hoop dat we in ditzelfde tempo kunnen blijven samenwerken, op weg naar een akkoord over het dossier van de ratingbureaus. Namens mijn opvolgers bij het voorzitterschap van de Raad en in het licht van de recente onderhandelingen, heb ik er overigens vertrouwen in dat we vooruitgang zullen boeken met dit dossier, en wellicht nog met andere dossiers in de toekomst. De afspraak is reeds gemaakt. In ieder geval mijn dank voor het werk aan dit verslag.</p>
      <a text="(Applaus)"/>
    </intervention>
    <intervention id="3-128" speaker_id="photo_generic" name="Michel Barnier" is_mep="True" mode="spoken">
      <p sl="fr">lid van de Commissie . − Mijnheer de Voorzitter, dames en heren, allereerst mijn verontschuldigingen voor mijn vertraging van enkele minuten.</p>
      <p sl="fr">Het Belgische voorzitterschap is zo voortvarend te werk gegaan dat de Raad Concurrentievermogen tegelijkertijd met deze belangrijke discussie over de richtlijn inzake beheerders van alternatieve beleggingsfondsen een ander belangrijk onderwerp bespreekt, namelijk het Europees octrooi. Ik heb de Raadsvergadering dus verlaten en moet daar dadelijk weer naar terugkeren, en ik weet nog niet in welke omstandigheden, maar ik doe wat ik kan. Ik kan me niet in tweeën splitsen.</p>
      <p sl="fr">De heer Gauzès, wiens overtuigingen mij bekend zijn maar wiens interventies ik heb moeten missen, zal het me zeker vergeven. Ik richt graag een woord van dank en complimenten aan hem en aan alle coördinatoren en schaduwrapporteurs, en natuurlijk aan het Belgische voorzitterschap en al zijn medewerkers zoals de heer Reynders zojuist heeft gezegd, voor het zeer belangrijke en onverzettelijke werk dat de afgelopen weken en in de periode daarvoor door de andere voorzitterschappen is verricht.</p>
      <p sl="fr">We debatteren nu al bijna vijftien of achttien maanden over dit thema, en met de stemming van het Parlement is er een redelijk akkoord binnen handbereik. Vandaag wordt er in het Parlement over gedebatteerd en morgen zal er een besluit vallen. Dames en heren, deze stemming vindt plaats aan de vooravond van de top van de G20 in Seoul, en dat is een mooie gelegenheid om te laten zien dat wij de handen ineen kunnen slaan, gemeenschappelijke doelstellingen kunnen verwezenlijken, en ook de besluiten ten uitvoer kunnen leggen die na de crisis zijn genomen, besluiten die op het hoogste mondiale niveau, door de G20 zijn genomen. En deze crisis is in financieel, economisch, menselijk en maatschappelijk opzicht nog niet voorbij.</p>
      <p sl="fr">Na het akkoord over de toezichtmaatregelen, dat wij ook te danken hebben aan de betrokkenheid van het Parlement en de vasthoudendheid van het Belgische voorzitterschap, moet met het akkoord over deze richtlijn inzake beheerders van alternatieve beleggingsfondsen worden aangetoond dat wij in staat zijn lering te trekken uit de crisis, intelligente regulering kunnen invoeren en waar nodig doeltreffend toezicht kunnen instellen, zodat alle financiële actoren zich binnen dit strikte en doeltreffende regelgevingskader en toezicht moeten bewegen.</p>
      <p sl="fr">Zoals de heer Reynders reeds heeft verteld hebben de lidstaten unaniem groen licht gegeven voor dit laatste voorstel. Dames en heren, ik zal er eerlijk voor uitkomen dat deze overeenkomst niet mogelijk zou zijn geweest zonder de bijdrage van het Parlement, waarmee de voorstellen die nu op tafel liggen aanzienlijk zijn verbeterd.</p>
      <p sl="fr">Dankzij de vastberadenheid van de heer Gauzès en de schaduwrapporteurs zijn er veel nieuwe elementen toegevoegd aan het voorstel dat aanvankelijk in mei door de Raad Ecofin is aangenomen, en met de bijdragen die wij aan het Parlement te danken hebben is de kwaliteit van dit voorstel voor een richtlijn echt verbeterd. Ik wil kort ingaan op een aantal positieve en kwaliteitsverhogende elementen.</p>
      <p sl="fr">Ten eerste zijn de regels voor private-equityfondsen verscherpt. Hiermee wordt de transparantie van deze activiteiten versterkt voor werknemers van de doelondernemingen waarvoor de richtlijn bedoeld is. Ook worden zo stevige beschermingsmechanismen ingevoerd tegen de verzilvering van waardevolle activa ("asset stripping"). Velen van u hebben hierop aangedrongen, en ik weet dat sommigen zelfs vinden dat deze regels niet ver genoeg gaan.</p>
      <p sl="fr">Ten tweede wordt er een echt Europese oplossing geboden voor derde landen. Deze oplossing heeft als uitgangspunt “dezelfde regels, dezelfde rechten”, waar de Commissie altijd achter heeft gestaan en op termijn wordt daarmee gewaarborgd dat alle actieve beheerders in Europa zich aan de Europese regels moeten houden.</p>
      <p sl="fr">Ten derde is er in dit instrument een doorslaggevende rol weggelegd voor de EAEM, die leidt tot een coherenter toezicht op beheerders en een beter functioneren van Europese paspoorten en paspoorten uit derde landen.</p>
      <p sl="fr">Ten vierde zijn er strikte aanvullende regels waarmee beleggers en de markten worden beschermd. In dit verband noem ik de beperking van het hefboomeffect, aanvullende eigen middelen, de aansprakelijkheidsverzekering voor beheerders en regels inzake de rol en de verantwoordelijkheid van bewaarders.</p>
      <p sl="fr">Dames en heren, de Commissie deelt uw bezorgdheid over het gebrek aan regelgeving op het gebied van passieve marketing. Door deze lacune kunnen onze regels worden omzeild, en dat is precies ook onze zorg.</p>
      <p sl="fr">Niettemin hebben de lidstaten zich vrijwel unaniem gekeerd tegen elke vorm van regelgeving op dit gebied. Wij zijn als compromis bereid de huidige tekst te aanvaarden, mits deze kwestie op termijn wordt herzien in het kader van de richtlijn, en wij zullen daarop toezien.</p>
      <p sl="fr">Namens de Commissie spreek ik nogmaals mijn dank uit aan het Parlement voor zijn doorslaggevende samenwerking en de bijdrage die het heeft geleverd aan dit dossier. Net als de heer Reynders hoop ik dat we tot een zo breed mogelijk akkoord zullen komen over dit compromis, dat voor ons een dynamisch compromis blijft waarmee we een van de afspraken van de G20 kunnen nakomen: lering trekken uit de financiële crisis.</p>
    </intervention>
    <intervention id="3-129" speaker_id="96998" name="Evelyn Regner" is_mep="True" mode="spoken">
      <p sl="de">rapporteur voor advies van de Commissie juridische zaken . − Mijnheer de Voorzitter, mijnheer Reynders, commissaris Barnier, we hebben al heel veel werk verricht, zoals de heer Gauzès heeft gezegd: 21 trialogen en ontelbare vergaderingen van de rapporteurs en schaduwrapporteurs van de Commissie economische en monetaire zaken en de Commissie juridische zaken. Bovenal echter hebben we jarenlang gewerkt om anderen te overtuigen. Als een Tibetaanse gebedsmolen heeft de Fractie van de Progressieve Alliantie van Socialisten en Democraten in het Europees Parlement jarenlang heel hard geprobeerd om hedgefondsen, private-equityfondsen en alle andere financiële vehikels te onderwerpen aan Europese regelgeving. Op 26 oktober, nota bene de nationale feestdag van Oostenrijk, hebben we eindelijk een compromis kunnen vinden met de lidstaten. We leven niet in een ideale wereld en het compromis is dan ook niet perfect. Dit stuk Europese wetgeving is echter de belangrijkste bouwsteen tot nog toe als het gaat om de regulering van de financiële markt. Er is nu een alternatief voor de oude, neoliberale dooddoener van voor de crisis dat er "geen alternatief" is als het gaat om het rechttrekken en herstructureren van de financiële markt.</p>
      <p sl="de">Wat mij betreft zijn de volgende twee punten van bijzonder belang. Ten eerste zijn er regels om de verzilvering van waardevolle activa (“asset stripping”) te voorkomen, wat erop neerkomt dat de reserves van bedrijven die overgenomen zijn twee jaar lang niet aangeraakt mogen worden. Er zijn ook regels voor de aansprakelijkheid van bewaarders die het ontstaan van lange, onoverzichtelijke aansprakelijkheidsketens verhinderen. Deze bepalingen zijn minimumstandaarden, wat betekent dat iedereen die het wil, ze kan en moet verbeteren. De regulering van beheerders van alternatieve beleggingsfondsen biedt echter ook een nieuwe mogelijkheid om een nieuwe hedgefondscultuur te creëren. Vooral fondsen met een klein volume hebben tot dusverre zeer risicovolle transacties uitgevoerd, maar moeten nu de manier waarop ze zakendoen, veranderen. Ze hebben nu de kans om zich te vestigen met een duurzaam businessmodel.</p>
      <p sl="de">Om ervoor te zorgen dat deze richtlijn werkt – begrijp me goed, ik zeg dit zonder illusies – moet de Commissie streng en waakzaam blijven toezien op de tenuitvoerlegging en het functioneren van de richtlijn en, zo nodig, de herziening eerder dan gepland presenteren.</p>
      <p sl="de">Ik wil mijn grote dank uitspreken aan de heer Gauzès. Wij hebben echt zeer constructief samengewerkt. Ik wil ook de heer Bullmann en de heer Goebbels bedanken. Ik wil in het bijzonder de sterke geest, ja de wil noemen die heerste, uiteindelijk ook bij de Commissie en de Raad, om echt een constructieve oplossing te bereiken.</p>
    </intervention>
    <intervention id="3-130" speaker_id="96997" name="Burkhard Balz" is_mep="True" mode="spoken">
      <p sl="de">namens de PPE-Fractie . – Mijnheer de Voorzitter, met de richtlijn inzake beheerders van alternatieve beleggingsfondsen leggen we wederom een belangrijk fundament op de weg naar een nieuwe, stabiele architectuur van de financiële markt in Europa. Onze roep om een uitvoerige en effectievere crisispreventie zal namelijk pas volledig effect hebben wanneer we hem uitbreiden naar de hele financiële sector en dus ook naar de alternatieve beleggingsfondsen die tot dusverre alleen op nationaal niveau gereguleerd zijn. Dit is een zeer heterogene sector met verschillende fondstypen, risicoprofielen en ook investeringsstrategieën.</p>
      <p sl="de">Het voorstel van de Commissie voor een richtlijn was niet gemakkelijk om mee te werken, maar we hebben nu een gezamenlijk compromis gevonden dat niet alle fondsen en alle fondsbeheerders over één kam scheert en dat, in ieder geval qua aanpak, een gedifferentieerde bril opzet afhankelijk van het systeemrisico. We hanteren nu in heel Europa uniforme standaarden voor de toelating van fondsbeheerders. Hierbij zullen we ook professionele beleggers en bewaarnemers een deel van de verantwoordelijkheid geven. Met de aanvullende regelgeving over private equity voorkomen we dat waardevolle activa van portefeuilleondernemingen worden verzilverd. Toegegeven, er is geen rechtvaardiging voor om de private-equitysector an sich aan de schandpaal te nagelen, aangezien deze een belangrijke en ook constructieve rol speelt – bijvoorbeeld bij de financiering van kleine en middelgrote ondernemingen. We zullen nu echter negatieve zaken kunnen voorkomen, doordat het vermogen van een bedrijf juist in de kritische eerste jaren na de overname behouden moet blijven.</p>
      <p sl="de">Het grootste succes van het Parlement is zeker de introductie van het gemeenschappelijke Europese paspoort, niet alleen voor Europese fondsbeheerders, maar ook voor fondsbeheerders van buiten de EU. Deze laatsten krijgen alleen toegang tot de Europese markt als er een samenwerkingsovereenkomst is die de uitwisseling van informatie garandeert tussen de toezichthoudende autoriteiten. Voortaan zal de Europese Autoriteit voor effecten en markten in ernstige gevallen kunnen ingrijpen en dat betekent dat de nieuwe wetgeving een soort van première is voor ons. We kunnen niet teruggrijpen op eerdere ervaringen, met name wat betreft de regelingen met derde landen, maar ik denk dat we een goede start hebben gemaakt in de richting van een effectief toezichthoudend kader.</p>
    </intervention>
    <intervention id="3-131" speaker_id="4429" name="Robert Goebbels" is_mep="True" mode="spoken">
      <p sl="fr">namens de S&amp;D-Fractie . – Mijnheer de Voorzitter, dames en heren, na het uitbreken van de crisis is er tijdens de Europese top en vervolgens door de G20 aangedrongen op regulering van alle segmenten van de financiële markt van hedgefondsen. De Commissie is snel daarna met voorstellen gekomen, maar er is zo uitzonderlijk intensief gelobbyd dat een aantal politieke besluitvormers schoorvoetend meewerkte aan regulering. Groot-Brittannië heeft zich opgeworpen als beschermer van hedgefondsen op nabije of vergelegen eilanden. Frankrijk, dat zichzelf heeft uitgeroepen tot kampioen van de internationale regulering, verviel in zijn gebruikelijke protectionisme.</p>
      <p sl="fr">In het Parlement hebben met name de liberalen getracht zich tegen deze wetgeving te verzetten. De fractie van de heer Verhofstadt, die doorgaans zo pro-Europees is, kwam met het voorstel om het volledige Commissievoorstel af te wijzen. Dankzij rapporteur Gauzès en een coalitie in de Commissie economische en monetaire zaken van de Europese Volkspartij (Christen-Democraten), de Progressieve Alliantie van Socialisten en Democraten en De Groenen/Vrije Europese Alliantie, die zelfs is gevolgd door Europees Unitair Links, werd er een substantieel meerderheidsstandpunt in elkaar geschroefd. Eenentwintig trialogen later en dankzij de persoonlijke betrokkenheid van minister Reynders en commissaris Barnier zijn de onderhandelaars van het Parlement tot een voorstel voor een richtlijn gekomen dat een aanzienlijke stap vooruit biedt, vooral op middellange termijn.</p>
      <p sl="fr">Er ontstaat immers pas in 2018 een interne markt waarin voor alle fondsen dezelfde plichten en rechten gelden. De Europese regelgeving moet in 2013 in werking treden. De Europese regelgevende instantie, de EAEM, zal meer bevoegdheden krijgen: in de richtlijn zijn maar liefst 72 bevoegdheden voor interventie en toezicht vastgelegd. Er zij benadrukt dat de richtlijn de eerste Europese wetgeving is die van toepassing is op hedgefondsen en private-equityfondsen. Zij biedt beleggers een hoge mate van bescherming. Daarbij gaat het niet alleen om professionele beleggers, maar ook om burgers die hun spaargeld in financiële producten willen investeren.</p>
      <p sl="fr">Er zullen zeer nauwkeurige regels gelden voor risicobeheer en liquiditeitsbeheer. Beleggers krijgen meer en transparantere informatie over de strategieën van beheerders. Er worden strikte regels ingevoerd voor het hefboomeffect en beheerders moeten op voorhand hun eigen drempels aangeven voordat zij schulden aangaan met een hefboomeffect. Wanneer er een strategie wordt gevolgd die te veel risico's met zich meebrengt, kunnen regelgevende instanties maatregelen treffen. De salarissen en hoge bonussen van beheerders worden aan maxima gebonden en kunnen niet onmiddellijk volledig worden verzilverd. De richtlijn verplicht private-equityfondsen tot meer transparantie. Deze fondsen zijn welkom voor de financiering van de reële economie. Maar de richtlijn stelt serieuze grenzen aan de opsplitsing van bedrijven door aasgierfondsen. Gedurende een periode van twee jaar mogen het kapitaal en bepaalde reserves van de overgenomen onderneming niet worden uitgekeerd aan nieuwe eigenaren.</p>
      <p sl="fr">Daarnaast moet het personeel van de onderneming worden geraadpleegd en moet het land waar het fonds is geregistreerd op de hoogte worden gesteld van de ondernemingsstrategie van de kopers. Mijnheer de Voorzitter, de richtlijn is nog wel voor verbetering vatbaar, maar de socialisten en de democraten zullen hem steunen omdat zij veel licht brengt in het zwarte gat van de internationale financiële markt dat alternatieve fondsen tot dusver vormden.</p>
      <a text="(Applaus)"/>
    </intervention>
    <intervention id="3-132" speaker_id="28244" name="Wolf Klinz" is_mep="True" mode="spoken">
      <p sl="de">namens de ALDE-Fractie . – Mijnheer de Voorzitter, na langdurige onderhandelingsrondes hebben het Parlement, de Raad en de Commissie eindelijk overeenstemming bereikt over een gemeenschappelijke tekst voor de regulering van beheerders van alternatieve beleggingsfondsen. Ik juich dit toe, en ik moet de heer Goebbels corrigeren: we wilden het originele voorstel terugsturen omdat wij van mening waren dat de alternatieve beleggingsfondsen – hedgefondsen, private-equityfondsen en vastgoedfondsen – zo van elkaar verschillen dat ze ieder een eigen regulering nodig hebben. Niettemin hebben we nu een tekst die wij volledig kunnen accepteren en steunen. De allesomvattende benadering die wij aanvankelijk storend vonden, is op belangrijke punten gewijzigd. Het gevolg is dat wij er niet langer een probleem mee hebben.</p>
      <p sl="de">Het doel van de richtlijn was om meer transparantie te creëren voor de toezichthoudende organen, maar bovenal voor beleggers zodat zij in staat zijn om systeemrisico's op tijd te herkennen en in een vroeg stadium, en er zo adequaat op kunnen reageren. Persoonlijk ben ik voorstander van regels waaraan alle fondsbeheerders die in de EU werkzaam zijn, zich moeten houden. Tegelijkertijd sta ik echter afwijzend tegenover het idee dat wij Europa in een fort of zelfs een gevangenis veranderen of dat Europese instellingen die willen investeren, dit niet buiten Europa kunnen doen. Wij konden het voorstel dat in de commissie gepresenteerd werd, daarom aanvankelijk niet steunen. Het compromis dat nu gevonden is, lost dit probleem op. Het belooft de markten open te houden.</p>
      <p sl="de">Een andere reden voor onze aanvankelijke afwijzing waren de voorschriften op het gebied van private equity die in feite zouden hebben geleid tot concurrentievervalsing op dit terrein. De vereisten voor private equity, zoals ze aanvankelijk waren geformuleerd, zouden zelfs beursgenoteerde bedrijven aanzienlijk benadeeld hebben. Het compromis dat nu voor ons ligt, helpt deze tekortkoming uit de wereld en voorkomt de mogelijke verzilvering van waardevolle activa (“asset stripping ”), iets dat wij zeer toejuichen.</p>
      <p sl="de">In het algemeen zijn wij dus heel tevreden met het voorstel. Het schept heldere randvoorwaarden en regels voor beheerders van alternatieve beleggingsfondsen. Het zorgt voor meer transparantie voor het identificeren van systeemrisico's. Het zorgt hierdoor voor meer stabiliteit. Het versterkt de interne markt, omdat het een EU-paspoort introduceert dat na een overgangsperiode ook geïntroduceerd zal worden voor beheerders van buiten Europa. Het zorgt voor heldere, onvervalste concurrentie. Tot slot creëert het een heldere, nieuwe taak voor de Europese Autoriteit voor effecten en markten (EAEM).</p>
      <p sl="de">Tot slot wil ik niet alleen mijn collega's bedanken maar vooral ook het Belgisch voorzitterschap van de Raad, dat deze kwestie onvermoeibaar tot een succesvol einde heeft gebracht.</p>
    </intervention>
    <intervention id="3-133" speaker_id="96730" name="Sven Giegold" is_mep="True" mode="spoken">
      <p sl="de">namens de Verts/ALE-Fractie . – Mijnheer de Voorzitter, deze regeling voor beheerders van alternatieve beleggingsfondsen zorgt voor het eerst voor iets meer transparantie en regels in deze ondoorzichtige jungle van hedgefondsen en alternatieve beleggingsfondsen. Helaas zijn deze regels onvolledig gebleven. Het is nog steeds mogelijk om ongereguleerde producten op de interne markt te brengen door gebruik te maken van passieve distributie. Feitelijk is de markttoegang voor deze producten niet effectief beperkt. Europa heeft dus een kans laten lopen om zijn regels wereldwijd uit te breiden en een uniforme regeling tot stand te brengen.</p>
      <p sl="de">Ten tweede was er, anders dan het Parlement wilde, helaas geen effectieve "schuldenrem" op Europees niveau voor de fondsen. Het wordt nog steeds overgelaten aan de nationale regels om aan te geven hoeveel schulden de fondsen mogen maken, en dat betekent ook dat we niets leren van de crisis. Een gevolg hiervan is dat er een nationale afdalingswedstrijd zal plaatsvinden met betrekking tot deze regulering.</p>
      <p sl="de">Wat voor ons wederom cruciaal is, is het feit dat de verzilvering van waardevolle activa (“asset stripping ”) van bedrijven door private-equityfondsen niet effectief voorkomen wordt. Natuurlijk zijn er private equity-investeringen die zin hebben voor bedrijven. De regels die nu neergelegd zijn, zijn echter helaas bij lange na niet voldoende. De rechten van werknemers op informatie, die ze terecht verwachten, zijn ook niet effectief, evenmin als de bescherming van kleine en middelgrote bedrijven tegen deze vorm van asset stripping . In dit geval is dit daarom heel moeilijk te rechtvaardigen naar de kiezers toe. Helaas ligt de verantwoordelijkheid hiervoor niet bij het Parlement.</p>
      <p sl="de">Deze ligt met name bij de intensieve lobby door de betreffende sector, die vooral succes had bij de Britse regering, de Franse regering en, helaas moet ik zeggen, tot op zekere hoogte ook bij de Duitse regering. Deze lobby was hier in het Parlement vertegenwoordigd door de Fractie Alliantie van Liberalen en Democraten voor Europa.</p>
      <p sl="de">Wij kunnen dit voorstel niet steunen, omdat het een precedent zou scheppen voor het falen van het Parlement om effectieve regels te implementeren. Wij kunnen niet met opgeheven hoofd naar onze kiezers gaan en zeggen dat wij erin geslaagd zijn om dit schaduwrijk te reguleren. We hopen dat we wat vooruitgang zullen boeken bij de herziening van de richtlijn. Ik wil nogmaals mijn dank uitspreken, met name voor de samenwerking met mijn collega's in het Parlement.</p>
    </intervention>
    <intervention id="3-134" speaker_id="33569" name="Syed Kamall" is_mep="True" mode="spoken">
      <p sl="en">namens de ECR-Fractie . – Mijnheer de Voorzitter, mag ik beginnen met de grote inspanningen van commissaris Michel Barnier te loven? Dank u wel dat u naar Londen bent gekomen voor een ontmoeting met beheerders van hedgefondsen en private-equityfondsen, om naar hun zorgen te luisteren. Ik wil ook het Belgische voorzitterschap bedanken voor zijn werk, zoals enkele van mijn collega's eerder hebben gezegd, en ook de heer Gauzès en de andere schaduwrapporteurs. Ik zal verder niemand meer bedanken, want anders kom ik tijd tekort, aangezien ik maar één minuut heb.</p>
      <p sl="en">Ik denk dat het heel belangrijk is dat we naar de problemen kijken en kijken hoever we in achttien maanden zijn gekomen. Ik was een van de degenen die het meest kritisch was over het oorspronkelijke ontwerp. Vooral over aangelegenheden zoals het toepassingsgebied, want het leek een one size fits all -richtlijn te zijn, met dezelfde regels voor alle soorten fondsen – niet alleen hedgefondsen en private equity, maar ook beleggingsfondsen in het Verenigd Koninkrijk, die al 150 jaar bestaan zonder systeemrisico. De situatie is daar beter.</p>
      <p sl="en">Ik ben heel blij met wat we hebben bereikt op het punt van de toegang voor derde landen: we zijn erin geslaagd om markten open te houden en beleggers uit de EU toe te staan te blijven investeren in buiten de EU beheerde fondsen. We hebben een mate van transparantie die private-equityfondsen niet sterk benadeelt in vergelijking tot staatsinvesteringsfondsen, en we hebben een betere situatie bereikt op het punt van de aansprakelijkheid van bewaarders, waar we geen systeemrisico's concentreren.</p>
      <p sl="en">Alles bij elkaar zal niemand zeggen dat het een perfecte richtlijn is, maar ik denk dat we wel een werkbaar compromis hebben bereikt. Ik hoop dat de meerderheid van het Parlement de heer Gauzès, de rapporteur, en de overige schaduwrapporteurs zal steunen in het werk dat we hebben verricht.</p>
    </intervention>
    <intervention id="3-135" speaker_id="96769" name="Jürgen Klute" is_mep="True" mode="spoken">
      <p sl="de">namens de GUE/NGL-Fractie . – Mijnheer de Voorzitter, ik zou twee opmerkingen willen maken. De eerste is aan het adres van de heer Gauzès. Ik wil hem uitdrukkelijk bedanken voor zijn uitstekende werk en samenwerking. De samenwerking met de andere schaduwrapporteurs vond ik echter ook uitgesproken goed en constructief. Dat wil ik nu alvast even kwijt, voordat ik bij mijn kritische opmerkingen kom.</p>
      <p sl="de">Ik kan in principe accepteren en onderstrepen wat de heer Giegold zojuist heeft gezegd. Ik had het eerste compromis kunnen steunen dat we waren overeengekomen in de Commissie economische en monetaire zaken in mei van dit jaar. Sterker nog, ik heb het besluit gesteund. Wat echter nu als resultaat uit de verdere onderhandelingen is gerold, is ook in de ogen van mijn fractie niet langer acceptabel en we kunnen het niet langer steunen. Zoals ik het zie, heeft iedereen recht op zijn eigen mening over deze zaak, maar naar mijn mening heeft de Raad hier een ongelukkige rol gespeeld. Ik zal dit iets duidelijker uitdrukken dan één of twee anderen al hebben gedaan. Naar mijn mening heeft de Raad hier een kans laten lopen. Hij heeft in zeer grote mate een knieval gemaakt voor de lobby van de financiële markt, en alles wat in zijn macht ligt aangewend om een effectieve regulering op Europees niveau te verhinderen.</p>
      <p sl="de">Op een morgen kreeg ik een telefoontje van een lobbyist die zei dat als wij echt van plan waren om de private-equityfondsen op deze manier te reguleren, we dan de ontwikkelingshulp in Afrika kapot zouden maken. Een absurder en obscuurder argument bestaat er hier toch niet. Deze zaken hebben niets met elkaar te maken. Iemand die met dit soort argumenten komt, laat toch alleen maar zien dat hij niet geïnteresseerd is in een zinvolle en effectieve regulering.</p>
      <p sl="de">Dit is echter geen zaak voor het Parlement. Namens het Parlement – en ik wil dit graag nogmaals onderstrepen – hebben de heer Gauzès en andere collega's gestreden voor een effectieve regulering. Dat is ondermijnd door de Raad. Ik wil dit nogmaals zeggen; dit is passieve marketing. Dit is een punt dat de heer Giegold al heeft genoemd. Het is alsof het iemand verboden wordt om rotte eieren te verkopen op de wekelijkse markt als hij er reclame voor maakt, maar als hij geen reclame maakt voor de rotte eieren en er gewoon gaat staan en ze verkoopt, dan is het kennelijk legitiem. Iets anders is het toch niet wat hier is geregeld in het deel over passieve marketing. Het voorziet in een opening. We hebben een Europese regeling – dat is al gezegd en ik denk dat het een goede zaak is. Wanneer de deur echter wijd openstaat om haar te ontduiken via allerlei mazen, rijst de vraag in hoeverre deze Europese regeling echt effectief is.</p>
      <p sl="de">Private-equityfondsen waren oorspronkelijk beter gereguleerd. Ze zijn nu relatief slecht gereguleerd. Een heel belangrijk punt – en ook hier kan ik alleen maar onderstrepen wat de heer Giegold heeft gezegd – speelt de kwestie van de informatie die aan het personeel wordt verstrekt. In het oorspronkelijke compromis stond dat beheerders verplicht waren om hun personeel te informeren over wat ze van plan waren te doen met de bedrijven waarin ze hadden geïnvesteerd. Wat hiervan is overgebleven, is de geforceerde eis aan eigenaren om hun personeel en de ondernemingsraden te informeren. U kunt zich voorstellen wat daarvan zal komen – niet veel. De Raad heeft hier een kans laten lopen, en ik hoop dat we er op een later moment misschien nog steeds iets aan kunnen verbeteren.</p>
    </intervention>
    <intervention id="3-136" speaker_id="96954" name="Marta Andreasen" is_mep="True" mode="spoken">
      <p sl="en">namens de EFD-Fractie . – Mijnheer de Voorzitter, ik ben minder dankbaar dan de vorige sprekers. De BAB-richtlijn heeft zich vanaf het eerste begin gericht op de City of London, terwijl die al voldoende was gereguleerd door de Britse autoriteiten.</p>
      <p sl="en">Zoals gebruikelijk slaat de EU de plank mis: het is het roekeloos uitlenen van geld door banken dat een gigantische kredietzeepbel en de financiële crisis heeft veroorzaakt, niet de alternatieve beleggingsfondsen. Voorkomt deze regelgeving een verdere crisis? Absoluut niet. De richtlijn zal er echter wel in slagen om beheerders uit Londen te verdrijven. Helaas zullen ze niet naar Parijs of Frankfurt gaan, maar verder weg: naar New York en Singapore.</p>
      <p sl="en">Verkeren we in een positie dat we ons een dergelijk verlies van bedrijvigheid kunnen veroorloven? Natuurlijk niet, maar dat kan de EU niet schelen. Deze richtlijn zal de kosten van deze fondsen aanzienlijk verhogen en hun rendementen verlagen, waardoor kleinere fondsen failliet zullen gaan. De kapitaaleisen van de ontwerprichtlijn zullen het voor private-equityfondsen moeilijk maken, en het zijn de met risicokapitaal gefinancierde startende ondernemingen die hiervan de gevolgen zullen ondervinden.</p>
      <p sl="en">Vreemd genoeg beweert de Commissie dat zij onderzoek, ontwikkeling en ondernemerschap wil aanmoedigen, teneinde de groei van de Europese economie te herstellen. In plaats van risicokapitaal aan te moedigen, stelt zij haar vertrouwen in overheidsmiddelen, die voor dit doel te omslachtig en nutteloos zijn.</p>
      <p sl="en">Het is ook ongelooflijk te zien hoe de EU deze richtlijn heeft ontworpen vanuit haar ivoren toren, zich doof houdend voor de ontwikkelingen in de regelgeving in de rest van de wereld en kiezend voor een protectionistische en arrogante methode, waarbij de Europese Autoriteit voor effecten en markten het laatste woord zal hebben over wie zaken doet in Europa en waar Europese fondsen investeren.</p>
      <p sl="en">Maar waar is de heer Cameron in dit alles? Hij heeft de City of London – de belangrijkste Britse bedrijfstak – verraden. Hij heeft toegestaan dat opnieuw macht wordt overgedragen aan Brussel, zonder dat de Britse bevolking zich in een referendum heeft kunnen uitspreken. Namens de Britse beheerders van alternatieve fondsen kan ik slechts zeggen: u wordt bedankt, mijnheer Cameron. Kom niet bij ons om hulp vragen om de Britse economie te reactiveren!</p>
    </intervention>
    <intervention id="3-137" speaker_id="4238" name="Hans-Peter Martin" is_mep="True" mode="spoken">
      <p sl="de">Mijnheer de Voorzitter, hoe graag zou ik niet voor mijn kiezers gaan staan en zeggen “Ja, we hebben iets groots bereikt. Ja, we hebben eindelijk een doorbraak tot stand gebracht waar – geheel in tegenstelling met wat de vorige spreker zei – we volgens de mening van de overgrote meerderheid van de Europeanen, duidelijke regels nodig hebben”.</p>
      <p sl="de">Helaas is hier echter weer een grote kans blijven liggen. Als u, mijnheer de commissaris, al bij de presentatie zegt dat de richtlijn eerder dan gepland herzien moet worden, en als verschillende sprekers nu zeggen “Het komt allemaal door de Raad, maar wij, het Europees Parlement, staan aan de goede kant”, vraag ik u: Waarom zeggen we morgen niet gewoon “nee”? Waarom staan we toe dat de Europese regeling voor beheerders van alternatieve beleggingsfondsen een grote gatenkaas blijft, juist vanwege deze passieve commercialisering? Waarom houden we ons niet aan de zoveel bejubelde uitspraak van de Duitse bondskanselier: “Geen product, geen speler, geen instelling mag ongereguleerd blijven”? Hoe is het mogelijk dat juist als reactie op datgene waaraan wij morgen als stemvee onze goedkeuring gaan geven, we er hier in dit Parlement getuige van moesten zijn dat voor de eerste keer vanuit veel verschillende hoeken werd gezegd – door veel leden van veel verschillende fracties – dat we onafhankelijke expertise nodig hebben, dat we "financewatch.org" nodig hebben? We zijn hulpeloos uitgeleverd aan de lobbyisten. Waarom hebben we morgen het lef niet om aan te geven wat we geloven dat we tot stand kunnen brengen door “nee” te zeggen? Waarom laten we wederom precies diegenen in de steek die we zouden moeten vertegenwoordigen – met andere woorden private equity en de uitholling van bedrijven? Ik vind dat uiterst beschamend, en het zal Europa en de Europese gedachte meer kwaad dan goed doen.</p>
    </intervention>
    <intervention id="3-138" speaker_id="28124" name="Gunnar Hökmark" is_mep="True" mode="spoken">
      <p sl="en">Mijnheer de Voorzitter, laat ik eerst de heer Gauzès feliciteren met de verantwoorde en luisterende leiding die hij aan dit moeilijke proces heeft gegeven. Ik wil herhalen, niet het minst ten behoeve van de collega's die zeggen dat zij morgen tegen dit verslag zullen stemmen – en dit klinkt misschien zo voor de hand liggend dat het niet gezegd zou moeten hoeven worden, maar soms moeten open deuren toch worden ingetrapt – dat private equity en dynamische financiële markten niet alleen belangrijk zijn voor een concurrerende economie, maar echt onmisbaar zijn.</p>
      <p sl="en">We hebben ze nodig en ze zijn goed voor een sterke economie. Daarom denk ik dat het verslag waarover we morgen zullen stemmen, onze steun waard is. Wanneer we over private equity debatteren, hebben we het over de mogelijkheden voor kleine en middelgrote ondernemingen om te groeien en zich te ontwikkelen. We zijn voor private equity tot een oplossing gekomen die private-equityfondsen niet benadeelt. Deze oplossing geeft ons openheid voor derde landen en voor beleggingen in andere delen van de wereld; zo was het niet altijd. We hebben de wetgeving in dat opzicht verbeterd.</p>
      <p sl="en">Ik denk dat het belangrijk is dat we het toepassingsgebied hebben beperkt, zodat we ons niet meer bezighouden met wat industriële ondernemingen waren, nu we een uitzondering hebben gemaakt voor holdings. Als we het oorspronkelijke voorstel hadden geaccepteerd, zouden normale industriële ondernemingen en structuren in een aantal van onze landen zijn beschouwd als financiële instellingen. Dat zou nieuwe problemen hebben gecreëerd, niet alleen voor beleggingen, maar ook voor de industriële ontwikkeling. Al met al had het, zoals altijd, beter gekund, maar het belangrijke is dat we nu de eerste vereisten hebben voor dynamische, financiële markten die goed zijn voor de Europese economie.</p>
    </intervention>
    <intervention id="3-139" speaker_id="4267" name="Udo Bullmann" is_mep="True" mode="spoken">
      <p sl="de">Mijnheer de Voorzitter, dames en heren, terwijl ik naar dit debat luister, moet ik toegeven dat het mij heel erg doet denken aan het debat over de dienstenrichtlijn. Ik zal u zeggen waarom. Ook toen hebben mijn collega's van de Fractie De Groenen/Vrije Europese Alliantie en de Confederale Fractie Europees Unitair Links/Noords Groen Links verklaard dat er in dit Parlement een regeling op tafel lag die niet perfect was, niet volledig, en toch zijn ze nu al jarenlang dankbaar voor het feit dat de Fractie van de Progressieve Alliantie van Socialisten en Democraten in het Europees Parlement deze regeling toen hier heeft doorgezet. Dat is de waarheid over deze regeling waarover wij morgen zullen stemmen. In feite hebben we de verbeteringen van de voorstellen van de Raad en de Commissie in hoofdzaak te danken aan de heer Goebbels en mevrouw Regner, die hier voor verbeteringen hebben gestreden tegen al het verzet, met de steun en uitstekende samenwerking van de heer Gauzès, waarvoor ik hem wil bedanken.</p>
      <p sl="de">In mijn land, Duitsland, zal dat wat wij hier over de private-equityfondsen zijn overeengekomen, voor echte verbeteringen zorgen voor werknemers en voor kleine en middelgrote ondernemingen, die niet langer bang hoeven te zijn dat zij gewoonweg opgegeten zullen worden door de zwarte schapen onder de private-equityfondsen, die zich aan geen enkele standaard houden. Wanneer we deze dagen lezen en horen wat de pers ons vertelt, namelijk dat de fondsenindustrie zich niet meer op het Caraïbisch gebied maar op Europa richt, omdat langetermijnbeleggers het belangrijk vinden dat het goede producten zijn waarin ze investeren, spreekt dat voor het werk van dit Parlement en niet ertegen.</p>
      <p sl="de">Voordat we hier echter teveel praten over dynamiek, moet ik zeggen dat mijn fractie al sinds 2002 om een regeling vraagt. Misschien is er dynamiek geweest, maar pas in de afgelopen weken. Ik wil graag de fungerend voorzitter van de Raad en de commissaris bedanken, want u hebt persoonlijk voor deze dynamiek gezorgd. Vertelt u alstublieft aan uw collega's in de Raad dat we met deze slappe methode, van “ja, maar” en de weigering om betere regelingen door te zetten in Europa, er niet in zullen slagen om de volgende stukken wetgeving over derivaten of ongedekte baissetransacties "short selling" door te zetten. Daar moet verandering in komen. Dat is de oproep van dit Parlement.</p>
    </intervention>
    <intervention id="3-140" speaker_id="33570" name="Sharon Bowles" is_mep="True" mode="spoken">
      <p sl="en">Mijnheer de Voorzitter, er hebben in de commissie, in trialogen en verder in de lidstaten, met de media, met verschaffers van risicokapitaal en met beheerders van allerlei soorten fondsen lange en moeilijk besprekingen plaatsgevonden over deze richtlijn. Het is interessant dat de lidstaten die zich de meeste zorgen maakten over de activiteiten van hedgefondsen, ook de lidstaten waren die geen enkele regelgeving hadden voor beheerders van hedgefondsen, noch gedragscodes om een einde te maken aan de verkoop aan kleine beleggers van sommige producten die alleen geschikt zijn voor professionele beleggers. Evenzo waren de lidstaten die zich de meeste zorgen maakten over de verzilvering van waardevolle activa ("asset stripping") en verborgen overnames, landen zonder benedendrempel voor de kennisgeving van aandelenbezit en zonder kennisgeving van zogenoemde "contracts for difference".</p>
      <p sl="en">Maar nu zal er bescherming zijn, waar men zich ook bevindt in de EU – en dat is goed. In de toezichtstructuur hebben we een grote stap gezet in de richting van gemeenschappelijke spelregels. De les van de BAB's is dat we ook stappen moeten zetten naar het vroegtijdig delen van beste praktijken.</p>
      <p sl="en">Ik zeg dus tegen de City, tegen mijn eigen lidstaat, het Verenigd Koninkrijk: let op wanneer u de export naar Europa bevordert van een compleet pakket marktvoorschriften waaraan u al voldoet. Het eindproduct zal misschien niet precies hetzelfde zijn, en u zult zich daarom mogelijk moeten aanpassen, en ik vrees dat daar kosten aan verbonden zullen zijn. Maar het delen van deze beste praktijk, ideeën vroegtijdig exporteren, is de manier om het trauma van wetgeving in een later stadium te voorkomen.</p>
      <p sl="en">Dit gezegd hebbende, is het eindresultaat dat we nu hebben, open en redelijk evenwichtig. Het wijkt niet af van de normen van het vennootschapsrecht. Het is niet perfect, en het is zeker niet zo beknopt als ik zou willen, maar gezien alle omstandigheden, noem ik het een goed resultaat. Ik wil minister Reynders en commissaris Barnier persoonlijk willen bedanken voor hun zeer belangrijke en actieve betrokkenheid bij de trialogen.</p>
    </intervention>
    <intervention id="3-141" speaker_id="96920" name="Kay Swinburne" is_mep="True" mode="spoken">
      <p sl="en">Mijnheer de Voorzitter, de BAB-richtlijn was het allereerste stuk wetgeving dat ik op mijn bureau kreeg, toen ik achttien maanden geleden voor het eerst werd gekozen, dus het is echt een opluchting om het deze week eindelijk in de plenaire vergadering behandeld te zien, nu we eindelijk overeenstemming hebben bereikt. De invoering van een paspoortregime voor alternatieve beleggingsfondsen, om in de hele EU actief te mogen zijn, tezamen met dat van een universele set spelregels voor hun activiteiten, zou de volgende waardevolle stap moeten zijn in het creëren van een werkelijk eengemaakte markt voor financiële diensten voor Europa en zou in zijn huidige aangepaste vorm door de bedrijfstak moeten worden verwelkomd.</p>
      <p sl="en">Als voormalig beheerder van een in het Verenigd Koninkrijk gereguleerd fonds hoop ik nu dat dit wereldwijd snel de standaard voor hoge kwaliteit zal worden in de regelgeving voor beleggers, zoals instellingen voor collectieve belegging in effecten (icbe's) dat in het verleden zijn geweest en nog steeds in de hele wereld zijn.</p>
      <p sl="en">Ik hoop echter dat iedereen die bij dit proces betrokken is geweest, onderweg een paar lessen heeft geleerd met betrekking tot de beginselen van betere regelgeving. Het is duidelijk dat dit niet moet worden gezien als een voorbeeld van betere regelgeving, en ik hoop dat we, gezien de uitgebreide agenda van financiële wetgeving in de komende paar maanden, een herhaling van dit inefficiënte proces kunnen voorkomen.</p>
    </intervention>
    <intervention id="3-142" speaker_id="1186" name="Astrid Lulling" is_mep="True" mode="spoken">
      <p sl="fr">Mijnheer de Voorzitter, gedurende de gehele moeilijke bevalling van de richtlijn inzake beheerders van alternatieve beleggingsfondsen heb ik onophoudelijk gepleit voor het beginsel van gelijke behandeling van fondsbeheerders, of zij nu binnen of buiten de Unie zijn gevestigd. Dit klinkt logisch, maar deze logica is op heel wat weerstand en problemen gestuit.</p>
      <p sl="fr">Het resultaat waarover wij ons vandaag buigen, is bevredigend. Ik dank de onderhandelaars en vooral onze rapporteur, de heer Gauzès, die na deze uiterst pijnlijke bevalling een lang kraamverlof verdient.</p>
      <p sl="fr">Ik wil graag benadrukken dat de behandeling van derde landen van twee kanten moet worden bekeken, afhankelijk van de vraag of we ons binnen of buiten de Europese Unie bevinden. Met name dankzij het Europees Parlement is op alle fondsen die in de Europese Unie worden aangeboden, vergelijkbare regelgeving van toepassing. Daarbij is dus min of meer sprake van een gelijk speelveld.</p>
      <p sl="fr">Niettemin hoeven entiteiten die buiten de Europese Unie zijn gevestigd, zich tijdens de overgangsperiode alleen te houden aan nationale regelgeving inzake beleggingen, terwijl fondsen en beheerders in de Europese Unie de richtlijn in acht moeten nemen, die doorgaans strenger is. De situatie is anders op markten buiten de Europese Unie: daar blijft de richtlijn gelden voor Europese fondsen en hun beheerders, wat niet het geval is voor fondsen uit derde landen. Europese producten zullen dan ook veel moeilijker in de rest van de wereld worden verkocht doordat deze minder flexibel zijn en er hogere kosten aan zijn verbonden. Wij moeten ons bewust zijn van deze nadelige uitwerking, ook al viel hieraan niet te ontkomen.</p>
      <p sl="fr">Voor bewaarders wordt ook striktere regelgeving ingevoerd, met name voor wat betreft de nieuwe verantwoordelijkheden die zij krijgen. De hogere kosten zullen dan ook tot aanzienlijke wijzigingen in de sector leiden, mijnheer de Voorzitter. Ik zeg dat niet om te laten zien dat ik ertegen ben, maar om te benadrukken dat deze nieuwe regelgeving geen panacee vormt. Deze wetgeving moet worden ingevoerd, maar zal ook problemen met zich meebrengen, en dat moeten we beseffen.</p>
    </intervention>
    <intervention id="3-143" speaker_id="28320" name="Ivo Strejček" is_mep="True" mode="spoken">
      <p sl="cs">De opkomst en de activiteiten van de hedgefondsen en de private-equityfondsen waren het gevolg van de verregaande regulering van de financiële markten reeds vóór het uitbreken van de financiële crisis. Financiële instellingen kozen namelijk voor deze instrumenten om de regulering van de kapitaalmarkt te kunnen omzeilen. Dus niet de alternatieve beleggingsfondsen, maar de hele wirwar aan regelgeving is de oorzaak van datgene dat we nu proberen op te lossen met nóg strengere regelgeving. Een basiskenmerk van kapitaal is dat het heel flexibel reageert en erg mobiel is. Staatsingrepen vermogen dus niets. Erger nog, indien de regelgeving te streng wordt, wordt dit segment van de financiëledienstenmarkt weggejaagd uit de Europese Unie. Of anders vindt het wel nieuwe, nog niet gereguleerde vormen. Een ding is in ieder geval zeker: onderhavig document is een reactie op het verleden, maar biedt geen enkel uitzicht op vermindering van het risico op toekomstige crises. Dat neemt echter niet weg dat de heer Gauzès cum suis naar mijn mening toch gedegen werk geleverd hebben.</p>
    </intervention>
    <intervention id="3-144" speaker_id="97197" name="Alfredo Pallone" is_mep="True" mode="spoken">
      <p sl="it">Mijnheer de Voorzitter, dames en heren, vanzelfsprekend wil ik allereerst de onderhandelaars bedanken, en met name mijn collega Gauzès, alsmede de schaduwrapporteurs, voor het uitstekende werk dat is verricht voor de richtlijn over beheerders van alternatieve beleggingsfondsen, waardoor die fondsen eindelijk een uniforme set regels hebben binnen de hele Europese Unie.</p>
      <p sl="it">Deze fondsen zijn verantwoordelijk voor het beheer van een beduidende hoeveelheid vermogen dat is geïnvesteerd in Europa en kunnen de markten aanzienlijk beïnvloeden. Hun invloed is grotendeels voordelig, maar hun activiteiten kunnen er ook toe bijdragen dat risico's worden verspreid in het hele financiële stelsel.</p>
      <p sl="it">De nieuwe gemeenschappelijke bepalingen zullen de huidige 27 onderling verschillende nationale systemen vervangen en vergroten de capaciteiten van de interne markt. Alternatieve fondsen, onafhankelijk van waar ze gevestigd zijn, krijgen dus een Europees paspoort. Bovendien zal met de gemeenschappelijke regeling op Europees niveau worden voorkomen dat de fondsen profiteren van wetgevingen van lidstaten die gunstigere regels bieden. In het verleden heeft deze praktijk voor de hele Europese Unie tot een groot risico op speculaties geleid. Ik sta ook achter de invoering van de regels met betrekking tot de verzilvering van waardevolle activa ("asset stripping") en het verbod op ongedekte baissetransacties ("short selling"), twee punten die niet voorkwamen in het aanvankelijke voorstel van de Europese Commissie.</p>
      <p sl="it">Tot slot is het om concurrentieverstoringen te voorkomen van fundamenteel belang dat een fonds uit een derde land over het paspoort kan beschikken om zijn activiteiten uit te voeren binnen de Europese Unie en aan dezelfde voorwaarden moet voldoen als fondsen uit de Europese Unie.</p>
    </intervention>
    <intervention id="3-145" speaker_id="39721" name="Theodor Dumitru Stolojan" is_mep="True" mode="spoken">
      <p sl="ro">Ik zou om te beginnen de rapporteur, de heer Gauzès, willen bedanken. Wij zouden deze ontwerpresolutie vandaag niet op de agenda voor debat hebben staan als deze geachte afgevaardigde en degenen die met hem hebben samengewerkt niet zo vakkundig en vasthoudend waren geweest, en als de Commissie en de Raad niet zo'n betrokkenheid hadden getoond. Ik zal voor dit verslag stemmen vanwege de voordelen die het zal bieden door de activiteiten van deze fondsen transparant te maken ten aanzien van de kosten, het investeringsbeleid en ook de risico's die ze lopen. We zijn ons er maar al te goed van bewust dat we zonder transparantie niet kunnen praten over de verantwoordelijkheid die de beheerders van deze fondsen dragen.</p>
      <p sl="ro">Daarnaast kunnen we er zeker van zijn, door toezicht en controle op deze fondsen in te voeren, dat hiermee een van de lacunes wordt gedicht die nog steeds bestaan in het financiële toezicht in Europa, waarmee rechtstreeks wordt gereageerd op de terechte eisen van de Europese burgers die heel hard door deze wereldwijde financiële crisis zijn getroffen.</p>
    </intervention>
    <intervention id="3-146" speaker_id="96977" name="Diogo Feio" is_mep="True" mode="spoken">
      <p sl="pt">Om te beginnen wil ik de commissaris, de vertegenwoordigers van de Raad, de schaduwrapporteurs en vooral de rapporteur van het Europees Parlement bedanken. Ik weet heel goed hoeveel tijd en energie hij in dit onderwerp gestoken heeft, en hoeveel problemen hij daarbij is tegengekomen, om een consensus te kunnen bereiken op dit onderwerp. Daarom feliciteer ik de heer Gauzès.</p>
      <p sl="pt">En dan nu de inhoud. Daarbij wil ik graag ingaan op drie belangrijke punten uit de gepresenteerde oplossing. Op de eerste plaats de zorg om de relatie met de realiteit, die naar voren komt uit de neiging toe te staan dat dat wat anders is, ook anders behandeld wordt. De fondsen verschillen qua omvang, kenmerken en de risico's die eraan verbonden zijn. In de tweede plaats, de zorg over de financiële stabiliteit, die goed naar voren komt uit de definitie van kapitaalniveaus. En in de derde plaats de zorg ten aanzien van het tegengaan van protectionisme, waarvan de overeenkomst met betrekking tot derde landen duidelijk getuigt. Al met al is dit een oplossing die meer transparantie garandeert, meer zekerheid voor de markt en meer bescherming voor de consument. Het is een meer Europese oplossing, die beter is voor de interne markt. Met meer regulering krijgen we echt een betere markt.</p>
    </intervention>
    <intervention id="3-147" speaker_id="28178" name="Miroslav Mikolášik" is_mep="True" mode="spoken">
      <p sl="sk">Ik ben ervan overtuigd dat het belangrijk is een systematisch kader te scheppen voor het toezicht op alternatieve beleggingsfondsen. De regulering van deze fondsen maakt deel uit van de regulering van de financiële sector in bredere zin, die herhaling van de financiële crisis moet voorkomen.</p>
      <p sl="sk">Ik sta achter het voorliggende verslag en wil benadrukken dat we daarmee de toegang van alternatieve beleggingsfondsen uit derde landen tot landen van de Europese Unie geenszins willen beperken, maar universele voorwaarden willen vastleggen, waaraan niet alleen het alternatieve beleggingsfonds moet voldoen, maar ook het derde land waar het is gevestigd.</p>
      <p sl="sk">Aangezien openbaarmaking van informatie en toezicht sleutelbegrippen zijn voor het voldoen aan de voorwaarden van de richtlijn, is het belangrijk om absolute transparantie ten opzichte van de toezichtsorganen in te voeren. Tot slot wil ik de heer Gauzès bedanken voor zijn voortreffelijke werk.</p>
    </intervention>
    <intervention id="3-148" speaker_id="96680" name="Zigmantas Balčytis" is_mep="True" mode="spoken">
      <p sl="lt">Dank u, mijnheer de Voorzitter. Om te beginnen zou ik de vertegenwoordigers van de Europese Commissie en de rapporteurs willen bedanken voor een zeer belangrijk document. De financiële en economische crisis heeft tekortkomingen in de werking van en controle op ons financiële systeem blootgelegd. Momenteel wordt in Europa reeds wetgeving aangenomen waarmee op EU-niveau een streng systeem tot stand wordt gebracht waardoor de activiteiten van de financiële instellingen gemonitord en geëvalueerd kunnen worden, en er zo nodig passende aanbevelingen kunnen worden gedaan en stappen kunnen worden ondernomen. Deze toezichtstructuur zou ook van toepassing moeten zijn op alternatieve fondsen. Als we willen dat het financiële systeem stabieler wordt en dat beleggers, dat wil zeggen onze burgers, beter beschermd worden, dan moeten ook de activiteiten van dergelijke fondsen gecontroleerd en gemonitord worden op EU-niveau. De regels moeten voor eenieder die op dit terrein opereert identiek zijn en we moeten geen lacunes overlaten waarbinnen ongecontroleerde activiteiten kunnen plaatsvinden. We moeten van eerdere fouten leren en ze niet herhalen. Ik ben van mening dat niet slechts Europa van die fouten leert, maar alle landen van de wereld.</p>
    </intervention>
    <intervention id="3-150" speaker_id="4466" name="Ilda Figueiredo" is_mep="True" mode="spoken">
      <p sl="pt">We hebben het hier over een heel belangrijk onderwerp, vooral gezien de problemen die zich in de financiële sector hebben voorgedaan met dit soort alternatieve beleggingsfondsen. Feit is echter dat met de gevonden oplossingen de echte problemen niet worden aangepakt. De regelgeving is volstrekt ontoereikend, en er blijven enorme speculatieve risicofactoren bestaan, zoals in de toekomst zal blijken. Het is niet genoeg om over toezicht en regulering te praten. We hebben een duidelijk standpunt nodig, om een einde te maken aan financiële derivaten en hedgefondsen, en om te waarborgen dat er effectieve openbare en politieke controle kan worden uitgeoefend op de hele financiële sector, en in het bijzonder op de financiële transacties, en ook dat er wereldwijd een einde wordt gemaakt aan de belastingparadijzen. De Europese Unie moet het goede voorbeeld geven.</p>
    </intervention>
    <intervention id="3-151" speaker_id="96668" name="Seán Kelly" is_mep="True" mode="spoken">
      <p sl="ga">Mevrouw de Voorzitter, net als de andere sprekers wil ik commissaris Barnier, het Belgische voorzitterschap en Jean-Paul Gauzès feliciteren met hun goede werk. Jean-Paul heeft voorbeelden gegeven van dat goede werk.</p>
      <p sl="en">Hij zei dat er 1 170 amendementen zijn geweest, tweehonderd gesprekken en een half dozijn trialoogbijeenkomsten. Dat is zeker hard werken, en hopelijk levert het iets op.</p>
      <p sl="en">Na de Tweede Wereldoorlog zeiden de leiders – Schuman en anderen – dat dit nooit meer mocht gebeuren. Nu, zestig jaar, later zeggen we hetzelfde over deze economische crisis en het falen van het toezicht en de regelgeving. Wat dat aangaat zullen we met de nieuwe toezichtstructuur gelukkig een heel eind komen, en vandaag zullen we het plaatje hopelijk compleet maken via de BAB-richtlijn.</p>
      <p sl="en">Ik heb echter één vraag, en die luidt: zijn zij ervan overtuigd dat de wederkerigheid van de markttoegang waarover is gesproken, gelijke mededingingsvoorwaarden zal scheppen voor de Europese Unie?</p>
    </intervention>
    <intervention id="3-153" speaker_id="96814" name="Elena Băsescu" is_mep="True" mode="spoken">
      <p sl="ro">Ik zou om te beginnen de heer Barnier en de heer Gauzès willen bedanken voor de uitstekende resultaten die zij tijdens de recente onderhandelingen hebben geboekt. Een van de voordelen van de aanneming van deze richtlijn is dat systeemrisico's nauwlettend in de gaten worden gehouden. Dit zal specifiek worden gedaan op basis van samenwerking tussen de nationale autoriteiten en het Europees Comité voor systeemrisico's. Nog een belangrijke vorm van samenwerking zal plaatsvinden tussen de nationale instanties en de Europese Autoriteit voor effecten en markten. Laatstgenoemde mag aanbevelingen doen en kan betrokken worden bij het toezicht op nationale systemen.</p>
      <p sl="ro">Ook denk ik dat het belangrijk is om extra bepalingen op te nemen met betrekking tot de transparantie van de werkzaamheden die door de fondsenbeheerders worden uitgevoerd. Tegelijkertijd verwelkom ik de invoering van een eenvoudigere regeling voor beheerders van kleine en middelgrote ondernemingen, om zo de toegang tot alternatieve investeringsbronnen een impuls te geven.</p>
    </intervention>
    <intervention id="3-154" speaker_id="4246" name="Othmar Karas" is_mep="True" mode="spoken">
      <p sl="de">Mevrouw de Voorzitter, de hedgefondsregeling is geen gevolg van de crisis. Ze vult een gat in de regelgeving. Ze zal ons een stap verder brengen in de richting van europeanisering van de interne markt voor financiële producten. Waar draait het allemaal om? We gaan alle fondsen registreren en autoriseren. We zullen een minimale kapitaalvereiste instellen van 125 000 euro. De Europese Autoriteit voor effecten en markten zal de toezichthouder zijn. Ons principe van transparantie zal worden toegepast op de investeringsstrategie, het investeringsbeleid, de betalingsmethoden en de delegaties. Het concept van de interne markt zal in de praktijk worden omgezet door middel van het paspoort. Er zal geen EU-paspoort zijn voor fondsen die meer dan dertig procent van hun investeringen buiten de EU doen. De bonusregeling die we voor bankbeheerders hebben geïntroduceerd, zal ook worden uitgebreid naar de beheerders van hedgefondsen om hier voor duurzaamheid te zorgen en het risico te minimaliseren. Dit is een goed resultaat.</p>
    </intervention>
    <intervention id="3-155" speaker_id="photo_generic" name="Michel Barnier" is_mep="True" mode="spoken">
      <p sl="fr">lid van de Commissie . − Mevrouw de Voorzitter, ik dank u. Ik denk dat de heer Reynders u op zijn beurt ook zal danken. Ik wil het Parlement graag danken voor de uiterst constructieve houding die het tijdens deze lange onderhandelingen aan de dag heeft gelegd. Het debat dat wij zojuist hebben gevoerd, is daarvan een bevestiging.</p>
      <p sl="fr">De heer Klinz sprak zojuist over “meer transparantie”. Ik ben altijd van mening geweest dat transparantie een essentieel aspect is van de verantwoordelijkheid in de gehele financiëledienstensector. Daarom zorgen wij in deze sector samen voor transparantie en richten wij onze schijnwerpers op mensen die dat waarschijnlijk niet echt gewend zijn.</p>
      <p sl="fr">Ik ben het oneens met mevrouw Andreasen dat deze transparantie een handicap vormt voor het concurrentievermogen van de financiële dienstverlening. Ik denk zelfs dat het tegendeel waar is. Op 13 januari heb ik hier uitgelegd dat Europa aantrekkelijk is voor de financiële sector: alle elementen van de financiële sector in Europa worden geleidelijk op een steeds gezondere, steeds transparantere, steeds betrouwbaardere, en, in mijn optiek, vaak ook ethisch meer hoogstaande basis gestoeld. Dat biedt een concurrentievoordeel ten opzichte van andere regio's in de wereld. En daar zijn we nog niet mee klaar, dames en heren.</p>
      <p sl="fr">Het is de eerste keer dat er Europese regels in deze zeer belangrijke sector worden ingevoerd, zoals de heer Balz ook heeft aangestipt. Zo zullen er diverse ambitieuze doelstellingen worden bereikt met echte vooruitgang. Zo heeft de heer Bullmann het werk van het Parlement in samenwerking met de Raad en de Commissie zojuist genoemd.</p>
      <p sl="fr">De vooruitgang bestaat in de verbetering van het toezicht op systeemrisico's. Zo worden beleggers beter beschermd, zoals mevrouw Bowles ook heeft aangegeven. De transparantie in de particuliere beleggingssector neemt aanzienlijk toe. De heer Hökmark heeft gewezen op het belang van deze sector. Tot slot ontstaat er voor institutionele beleggers een echte interne markt voor alternatieve beleggingsfondsen. De heer Kamall heeft zijn zorg geuit over het feit dat er geen onderscheid wordt gemaakt, en ik deel deze zorg. Er wordt inderdaad geen onderscheid gemaakt; we hebben alleen een aantal eenvoudige eisen, en ik denk dat dat een goede zaak is.</p>
      <p sl="fr">Tot slot wijs ik iedereen die had gehoopt verder te kunnen gaan erop dat dit een compromis is, en wel een dynamisch compromis. We leven niet in een ideale wereld, zoals mevrouw Regner vandaag al zei. Dat is waar. Het zou gewenst of wenselijk zijn geweest als we veel verder waren gegaan dan het compromis waarover u zich gaat uitspreken, maar het is een dynamisch compromis en de herzieningsclausules houden in dat deze wetgeving de komende jaren nog kan worden gewijzigd. Mijnheer Giegold, mijnheer Klute, er zullen verdere discussies plaatsvinden, en we zullen ook terugkomen op passieve marketing en de rol van de EAEM. De heer Karas heeft dit punt zojuist aangestipt, en de heer Goebbels heeft eerder terecht gewezen op het belang van de EAEM. Mijnheer Goebbels, u had het over 72 specifieke bevoegdheden in elf verschillende categorieën. Dat betekent dat de EAEM echte bevoegdheden krijgt, en dat hebben wij grotendeels aan het Parlement te danken.</p>
      <p sl="fr">Ik richt dan ook een woord van dank aan u allen. Ik heb vrijwel alle sprekers namens alle fracties, ook degenen die waarschijnlijk tegen deze tekst zullen stemmen, complimenten horen uiten aan de rapporteur, de heer Gauzès, voor zijn ontvankelijkheid, zijn deskundigheid en de goede betrekkingen die hij heeft weten aan te knopen. Ik denk niet dat hij de tijd krijgt om kraamverlof op te nemen, want de komende weken staan er veel andere zaken op de agenda. Maar ik zou het hele team van de Commissie dat met mij heeft samengewerkt en hier vanavond aanwezig is willen danken, en ik wil me graag persoonlijk en namens de Europese Commissie aansluiten bij de woorden van dankbaarheid aan uw rapporteur, de heer Gauzès, voor het uitstekende werk dat hij heeft geleverd.</p>
      <a text="(Applaus)"/>
    </intervention>
    <intervention id="3-156" speaker_id="photo_generic" name="Didier Reynders" is_mep="True" mode="spoken">
      <p sl="fr">fungerend voorzitter van de Raad. − Mevrouw de Voorzitter, ik ga niet herhalen wat de heer Barnier net heeft gezegd, ik heb hiertoe al eerder de gelegenheid gehad. Wel wil ik iedereen danken die het woord heeft gevoerd, zowel om de voorgestelde tekst te steunen als om een aantal opmerkingen te formuleren waaruit toch blijkt dat wij met deze tekst op Europees niveau vooruitgang boeken in de regulering van al deze alternatieve beleggingsfondsen.</p>
      <p sl="fr">Ik heb eerder al gezegd dat dit de eerste echte Europese regelgeving terzake is. Ik denk dat we ons ervan bewust moeten zijn dat we met de versterking van de rol van de EAEM de goede weg inslaan, maar ik heb verschillende sprekers passieve marketing horen noemen. We nemen een aantal concrete maatregelen op dit gebied, en hetzelfde geldt voor private-equityfondsen, gestoeld op de noodzaak van betere informatie en steeds meer transparantie, ook jegens de werknemers van bedrijven die soms het doelwit zijn van acties van deze fondsen.</p>
      <p sl="fr">Ter afsluiting wil ik op twee zaken wijzen. Ten eerste zijn er mensen die van oordeel zijn dat we niet ver genoeg gaan en vinden anderen dat we helemaal geen regelgeving hadden moeten opstellen. Ik heb een zeer Belgische overtuiging dat we waarschijnlijk tot een goed compromis zijn gekomen. Als er van beide kanten pijlen worden gericht op het compromis, dan zit er blijkbaar dus een redelijk doeltreffende logica achter onze werkzaamheden.</p>
      <p sl="fr">Ik zou de heer Bullmann willen zeggen dat we een aantal stappen voorwaarts hebben gezet met de toezichtsstructuur. We zijn nu bezig met financiële beleggingen en gaan ons ook buigen over beleggingsfondsen en financiële conglomeraten.</p>
      <p sl="fr">Ik complimenteer de heer Gauzès nogmaals. Eerder heb ik tegen hem gezegd dat wij ons ook gaan toeleggen op ratingbureaus, en ik kan hem vertellen dat zowel het Belgische voorzitterschap als de Commissie bereid zijn om de discussies over derivaten in een hogere versnelling te brengen. Ik heb navraag gedaan en kan u vertellen dat het verslag in principe in maart volgend jaar door de desbetreffende Parlementscommissie kan worden aangenomen.</p>
      <p sl="fr">Mocht het mogelijk blijken om deze datum te vervroegen, dan zijn wij bereid om te proberen het proces te versnellen. Laat u het ons vooral weten als dat u een haalbare kaart lijkt. Het doet me echt deugd dat we een akkoord hebben weten te bereiken over een dergelijke tekst. Wij zullen trachten de komende weken nog meer teksten aan te nemen. Nogmaals bedankt. Mijnheer Gauzès, mijn dank is oprecht, want in de komende dagen zullen wij opnieuw samenwerken.</p>
      <a text="(Applaus)"/>
    </intervention>
    <intervention id="3-157" speaker_id="28193" name="Jean-Paul Gauzès" is_mep="True" mode="spoken" role="rapporteur">
      <p sl="fr">Mevrouw de Voorzitter, eerder ben ik vooral op de technische kant ingegaan. Mijn laatste twee minuten zou ik graag willen gebruiken voor enkele woorden van dank, die op hun plaats zijn: allereerst dank ik alle collega's die vandaag het woord hebben gevoerd, met name degenen die hebben gezegd de tekst te zullen steunen. Voor degenen die er niet voor zullen stemmen: het is geloof ik niet echt een belediging om in dezelfde categorie als de heer Cameron te worden geschaard.</p>
      <p sl="fr">Ik wil de schaduwrapporteurs van de fracties danken: de heer Goebbels, de heer Bullmann, de heer Canfin, de heer Klute en mevrouw Regner, die rapporteur voor advies was van de Commissie juridische zaken. Ik noem hen omdat zij mij in het eerste gedeelte van de procedure uitstekend hebben bijgestaan. Wij hebben zeer productief samengewerkt, waarbij eenieder zijn eigen standpunten heeft uiteengezet, en daarvoor wil ik hen danken. Ik ben blij dat de Fractie Alliantie van Liberalen en Democraten voor Europa en de Fractie Europese Conservatieven en Hervormers zich bij ons hebben gevoegd nu er een compromis is gevonden. Ik ben dan ook ingenomen met het feit dat de heren Klinz en Kamall samen met mij het amendement hebben ondertekend dat het oorspronkelijke verslag vervangt.</p>
      <p sl="fr">Ik wil een speciaal woord van dank richten tot de heer Barnier, die zich zeer betrokken heeft getoond bij dit dossier. Hij weet hoezeer ik hem waardeer. Ik weet dat hij weet dat het Parlement op hem rekent en hem zal steunen om de bouwstenen te leggen waaraan zowel hij als wij grote waarde hechten. Het is enigszins ongebruikelijk, maar ik wil ook de heer Bassi danken, met wie ik de afgelopen tijd zeer productief heb samengewerkt, en de tekst is dan ook het resultaat van werk binnen de Commissie.</p>
      <p sl="fr">Mijnheer de minister, ik heb de indruk dat u een steentje hebt bijgedragen toen u in uw complimenten vroeg of er op de werkzaamheden zal worden voortgeborduurd. Allereerst dank ik u daarvoor, want zonder u zouden we wat de lidstaten betreft geen stap verder zijn gekomen. En dat zeg ik in alle eerlijkheid, niet uit beleefdheid of aardigheid. Ik denk dat uw persoonlijke betrokkenheid van doorslaggevende betekenis is geweest voor de vooruitgang die in de Raad is geboekt en het akkoord dat tot stand is gekomen. U hebt alle belangrijke fracties aan de tekst weten te binden, en gezorgd voor de meerderheid die wij beiden voor deze richtlijn willen behalen.</p>
      <p sl="fr">Zonder de medewerking van onze collega's aan de linkervleugel, die ik dankbaar ben, zou deze richtlijn niet de geloofwaardigheid hebben die zij naar mijn overtuiging morgen na een brede stemming zal hebben. U hebt gezegd dat het cruciaal was voor toezicht, en voor deze richtlijn gold dat ook. Ook uw medewerkers ben ik dankbaar, mijnheer de minister. Ik verzoek u hen namens de rapporteur te danken voor hun inzet. De debatten waren af en toe nogal verhit, maar hoewel ik nu in Normandië woon, ben en blijf ik een zuidelijk type en wint mijn zuidelijke temperament het soms van de Normandische inslag.</p>
      <p sl="fr">Mijnheer de minister, mijnheer de voorzitter van de Raad Ecofin, ik hoop echt dat we vóór het einde van dit jaar de werkzaamheden met betrekking tot ratingbureaus kunnen afronden. Op 22 november wordt hierover gestemd in de commissie, in december in Straatsburg en als de Raad er klaar voor is, dan zijn wij het ook.</p>
      <a text="(Applaus)"/>
    </intervention>
    <intervention id="3-158" speaker_id="4482" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="3-995" speaker_id="1759" name="Dominique Baudis" is_mep="True" mode="written">
      <p sl="fr">De wereldwijde financiële crisis heeft aangetoond dat er een minimale regulering moet worden ingevoerd voor de internationale financiële handel. Het Europees Parlement heeft in september aangegeven dat er toezicht op de markten geboden is en op 11 november opnieuw een sterk signaal aan de rest van de wereld afgegeven. Alternatieve fondsen (hedgefondsen) die Europa binnenkomen, zijn voortaan aan striktere Europese regels geboden. Bovendien moeten zij worden geregistreerd bij de autoriteiten en binnen de Europese Unie worden beheerd. Veel faillietverklaringen, beurscrashes en maatschappelijke crises zijn te wijten aan het gebrek aan regulering van deze activa. Frankrijk gaat een lang jaar het voorzitterschap van de G20 bekleden. De eerste prioriteit is de hervorming van het internationale financiële stelsel. Met deze stemming plaatst Europa zich in de voorhoede.</p>
    </intervention>
    <intervention id="3-159" speaker_id="39722" name="Sebastian Valentin Bodu" is_mep="True" mode="written">
      <p sl="ro">Dit verslag over beheerders van beleggingsfondsen heeft heel veel discussie doen ontbranden tussen de verschillende fracties in het Europees Parlement en tussen het Parlement en de Raad. Ik blijf bij de opvatting, die ik ook kenbaar heb gemaakt tijdens de discussies voorafgaand aan de stemming in de Commissie juridische zaken, dat het voorstel van de Commissie een grote vergissing is en er een opvallend gebrek aan inzicht uit spreekt over de rol van beleggingsfondsen (private-equityfondsen en hedgefondsen), en ook dat ze worden verward met banken, als de instellingen die schuldig zijn aan het teweegbrengen van de financiële crisis, deze gesloten beleggingsfondsen en de open beleggingsfondsen (collectieve beleggingsfondsen).</p>
      <p sl="ro">Achter de goedbedoelde uitgangspunten, die helaas zijn aangenomen door collega-Parlementsleden die niet begrijpen wat financieel beheer en macro-economie inhouden, ligt regelgeving verborgen die niet alleen niets te maken heeft met het voorkomen van een nieuwe crisis, maar in feite niets meer zal doen dan de kosten van het beheer van een alternatief beleggingsfonds ten onrechte en op absurde wijze te laten stijgen, hetgeen zal resulteren in minder kapitaal, een lager rendement en minder investeringen. Ik geef eerlijk toe dat ik zeer geschokt ben dat deze stoomwalsmentaliteit de overheersende is in de EU, hetgeen doet denken aan de jaren vijftig van de vorige eeuw toen instituties in Oost-Europa op basis van hoogdravende leuzen werden vernietigd.</p>
    </intervention>
    <intervention id="3-160" speaker_id="96856" name="George Sabin Cutaş" is_mep="True" mode="written">
      <p sl="ro">De economische en financiële crisis heeft ons duidelijk gemaakt dat wij strengere controle moeten uitoefenen op marktdeelnemers. Zij hebben zich aan buitengewoon grote risico's blootgesteld die tot grote beroering in het wereldwijde financiële systeem hebben geleid. Volgens de analyse van de Europese Centrale Bank gaat er in de Europese Unie in de wereld van de beheerders van alternatieve beleggingsfondsen ongeveer zevenhonderd miljard euro aan activa om, wat een belangrijke rol speelt bij de financiering van de economie van de Unie.</p>
      <p sl="ro">Daarom juich ik het voorstel van de Commissie over de vergunningverlening aan, en het toezicht op deze fondsen, en de invoering van een Europees paspoort op dit gebied toe. Het ontwikkelen van een Europese interne markt voor beheerders van alternatieve beleggingsfondsen zal een bijdrage leveren aan het beperken van systeemrisico's en investeerders betere bescherming bieden, doordat zij zich aan de regels van de nieuwe Europese toezichtstructuur voor de economie moeten houden. Tegelijkertijd zal de Commissie binnen een redelijke termijn een beoordeling van de resultaten van het harmonisatieproces moeten presenteren om te kunnen garanderen dat dit geen verstoring van de markt heeft veroorzaakt.</p>
    </intervention>
    <intervention id="3-994" speaker_id="1289" name="Proinsias De Rossa" is_mep="True" mode="written">
      <p sl="en">Ik steun dit stuk wetgeving dat hedgefondsen en private equity reguleert. Er moet op dit gebied nog veel meer gebeuren, maar dit is een belangrijke stap naar een betere regulering van de activiteiten van beheerders van alternatieve beleggingsfondsen, waartegen weerstand bestond, zelfs nog nadat de financiële crisis in 2008 hard had toegeslagen. Ik denk hierbij met name aan Charlie McCreevy, de commissaris voor de Interne Markt die indertijd was belast met dit dossier. Wanneer de nieuwe Europese toezichtstructuur eenmaal volledig functioneert, zullen fondsbeheerders hun producten niet meer in de Europese Unie op de markt kunnen brengen, tenzij zij beschikken over een Europees paspoort dat bevestigt dat zij volledig voldoen aan de voorschriften van deze richtlijn. Strikte aansprakelijkheid van de bewaarders zal ervoor zorgen dat beleggers altijd een schadevergoeding kunnen eisen en worden ingelicht over de redenen voor een mogelijke delegering van de aansprakelijkheid. Essentiële nieuwe clausules, waarop wij hebben gestaan en waartegen weerstand bestond in de Raad, zijn de bepalingen die het verzilveren van waardevolle activa bestrijden. Werknemers zullen worden beschermd tegen marktondermijnende fondsen die uit zijn op het maken van snelle winsten door het opzettelijk vernietigen van levensvatbare ondernemingen. Uitkeringen aan beleggers en kapitaalsverminderingen zullen in de eerste twee jaar na een overname worden beperkt, en werknemers zullen toegang hebben tot informatie over de beoogde plannen voor hun onderneming.</p>
    </intervention>
    <intervention id="3-161" speaker_id="96714" name="Jiří Havel" is_mep="True" mode="written">
      <p sl="cs">Alternatieve beleggingsfondsen, zoals hedgefondsen en private-equityfondsen, hebben ontegenzeggelijk hun steentje bijgedragen aan het ontstaan van de huidige wereldwijde crisis. Er wordt nu niet alleen hier in de EU, maar ook in de VS gekeken naar de mogelijkheden om ze te reguleren. Onderhavig verslag sluit aan op het verslag-Rasmussen en het verslag-Lehne (beide van 2008) en behandelt het voorstel voor een richtlijn inzake beheerders van alternatieve beleggingsfondsen (AFIM). Het verslag omvat een overzichtelijke analyse van het probleem van de alternatieve beleggingsfondsen, evenals een beschrijving van de belangrijkste punten: de regulering van de activiteiten van beheerders van alternatieve beleggingsfondsen, met inbegrip van de introductie van een gemeenschappelijk Europees paspoort; de verplichting voor beheerders van alternatieve beleggingsfondsen om voor elk door hen beheerd alternatief fonds een onafhankelijke taxateur aan te trekken om de activa te waarderen; de vereiste de transparantie van alternatieve beleggingsfondsen en marktregels te vergroten, en tot slot de regulering van baissetransacties. Met de richtlijn kunnen lidstaten tevens beheerders toestemming geven om alternatieve fondsen aan te bieden aan niet-professionele beleggers. Er zijn echter ook bezwaren gemaakt tegen de voorgestelde regelgeving (denk aan het verslag-Larosière, de Turner Review en de reactie van de Alternative Investment Management Association). Indien de richtlijn in kwestie wordt aangenomen, leidt dat naar waarschijnlijkheid niet tot grote veranderingen voor alternatieve beleggingsfondsen in de Tsjechische Republiek, gezien de reeds verregaande Tsjechische regelgeving op dit vlak. Het verslag van de heer Jean-Paul Gauzès bevat mijns inziens een nauwkeurige analyse van de problematiek, alsook zinnige voorstellen ten aanzien van alternatieve beleggingsfondsen, en daarom zou ik willen aanbevelen het in zijn huidige gedaante goed te keuren.</p>
    </intervention>
    <intervention id="3-993" speaker_id="40599" name="Sirpa Pietikäinen" is_mep="True" mode="written">
      <p sl="fi">Dames en heren, ik wil allereerst de rapporteur, de heer Gauzès, complimenteren met zijn uitstekende werk voor dit complexe, technische en controversiële verslag. Toen het voorstel van de Commissie inzake beheerders van alternatieve beleggingsfondsen verscheen, zorgde het voor emoties, kritiek en lof van verschillende kanten. Het voorstel werd bekritiseerd, omdat het slecht en in het geheim was voorbereid. Zelf vond ik de grootste zwakte van het voorstel dat het in de richtlijn twee productgroepen samenbrengt die verschillend van aard zijn en daardoor een verschillend risico met zich meebrengen: de private-equityfondsen en de hedgefondsen. De ene groep richt zich op snelle winst, terwijl in de andere de investering een langere tijd rijpt. De risico's zijn vooral verbonden aan de eerste. Het debat in het Parlement en de Raad over de richtlijn resulteerde in een imperfect maar desondanks aanvaardbaar compromis. De richtlijn betreffende beheerders van alternatieve beleggingsfondsen is een belangrijk onderdeel van het nieuwe systeem voor financiële regulering en controle. Wij moeten echter beseffen dat de financiële controle ook na aanneming van deze richtlijn verbeterd moet blijven worden.</p>
    </intervention>
    <intervention id="3-162" speaker_id="1832" name="Marianne Thyssen" is_mep="True" mode="written">
      <p sl="nl">Voorzitter, collega's, met de stemming van morgen zet de EU in daden om wat afgesproken werd op de G20 in Londen. In navolging van het akkoord over financiële supervisie, toonden het Europees Parlement en het Belgische voorzitterschap dat het hen menens is om het financieel stelsel te hervormen. Het akkoord dat gevonden werd, is evenwichtig, omdat het een antwoord biedt aan drie bekommernissen: systeemrisico's beheersen, beleggers beschermen en een level playing field garanderen. Belangrijk is ook dat de EU zijn markt niet afsluit voor niet-EU kapitaal, wat een absolute vereiste is om onze Europese economie de nodige zuurstof te geven. De nieuwe geharmoniseerde regels zullen voor transparantie, rechtszekerheid en een versterkte interne markt zorgen.</p>
      <p sl="nl">Met name het Europees paspoort zal beheerders de toelating verstrekken om in de hele Europese Unie actief te zijn zonder zich in elke lidstaat afzonderlijk te moeten registeren. Ik wil ook benadrukken dat ik tevreden ben met de oplossing die werd gevonden voor private equity . Het lichter regime dat van toepassing is op de beheerders van kleine fondsen bevordert de creatie en de financiering van nieuwe ondernemingen in innoverende sectoren, vaak KMO's. Daarom moeten wij het politieke akkoord dat na 14 maanden onderhandelen tot stand kwam, met overtuiging steunen.</p>
    </intervention>
  </section>
  <section id="creitem17" title="17. Wetgeving interne markt (debat)">
    <intervention id="3-164" speaker_id="4482" name="De Voorzitter" is_mep="True" mode="spoken">
      <p sl="nl">Aan de orde is de verklaring van de Commissie over de wetgeving interne markt.</p>
    </intervention>
    <intervention id="3-165" speaker_id="photo_generic" name="Michel Barnier" is_mep="True" mode="spoken">
      <p sl="fr">lid van de Commissie . − Mevrouw de Voorzitter, dames en heren, ik ben zeer verheugd met de mededeling over de Single Market Act, die op 27 oktober door de Commissie is aangenomen, hier officieel te presenteren en hierover met u van gedachten te wisselen, waarmee we onder aanvoering van voorzitter Harbour en de heer Grech gisteren al in een andere zaal zijn begonnen, maar dan met honderden politieke en sociaaleconomische actoren op Europees, nationaal en regionaal niveau.</p>
      <p sl="fr">Dit is een belangrijk document. Dames en heren, het is van belang omdat wij ervan overtuigd zijn dat Europa aan allerlei kanten verantwoording moet afleggen. De buitenwereld roept om optreden tegen een achtergrond van crisis. Sinds twee jaar is er de financiële crisis, die ongekend hard heeft toegeslagen en die in al onze landen nog veel economische, maatschappelijke en menselijke sporen nalaat. Er is een economische crisis, in het algemeen, en er zijn crises die we niet moeten vergeten, ook al wordt er minder over gesproken, en een voorbeeld daarvan is de voedselcrisis. Bijna een miljard mensen verkeren in levensgevaar omdat zij niet genoeg te eten of geen water hebben. Dan is er nog de milieucrisis, die waarschijnlijk het ergst is.</p>
      <p sl="fr">Dit alles vraagt om optreden, maar niet alleen van buitenaf wordt om optreden gevraagd, ook van binnenuit wordt hierop aangedrongen. De belangrijkste vragen komen waarschijnlijk van de Europese burgers, die het niet begrijpen, die vaak bezorgd zijn, en soms boos zijn, die afstand houden, met deze grote markt die het fundament vormt, de hoeksteen sinds 1950, de Gemeenschap voor kolen en staal, deze grote Europese markt die wij stukje bij beetje samen aan het opbouwen zijn.</p>
      <p sl="fr">De vraag die burgers en kleine en middelgrote bedrijven graag beantwoord willen zien, is wat deze grote markt eigenlijk precies oplevert. Wat heeft Europa ons te bieden? Deze vraag moet positief worden beantwoord, wat niet altijd gebeurt.</p>
      <p sl="fr">Dat is de constatering van de heer Monti, op verzoek van voorzitter Barroso, in een verslag waarover u vaak heeft gedebatteerd en waarin veel nuttige zaken worden vastgesteld. De heer Monti stelt onder meer vast dat de interne markt steeds noodzakelijker wordt, maar tegelijkertijd steeds meer aan populariteit verliest. Dames en heren, wij zijn politici, ieder met onze eigen verantwoordelijkheden, en wanneer er dergelijke constateringen worden gedaan, moeten we proberen dat wat noodzakelijk is, populair te maken, en er in ieder geval steun en een beter begrip voor zien te krijgen.</p>
      <p sl="fr">Daarom hebben wij tegen de achtergrond van al deze crises en vragen zoals het ons toekomt een praktische invulling willen geven aan de constateringen van de heer Monti en aan de coherente constateringen van dit Parlement onder leiding van de heer Grech, die ik graag wil danken, met betrekking tot het onvolmaakte of onvolledige en soms teleurstellende functioneren van deze grote interne markt.</p>
      <p sl="fr">Mevrouw de Voorzitter, dit is dan ook een origineel document. Het is geen tekst waarvoor het licht op groen of op rood moet. Het gaat om een actieplan en niet om een wetgevingsmaatregel. Dit actieplan omvat nu vijftig voorstellen waarover wij een discussie willen aanzwengelen. Met al deze voorstellen wordt beoogd de interne markt beter te laten functioneren voor kleine en middelgrote bedrijven, voor de groei, en voor de burgers. Deze markt is een middel ter bevordering van groei en menselijke vooruitgang, en niet omgekeerd, zoals ik al herhaaldelijk heb gesteld.</p>
      <p sl="fr">We hebben het zojuist gehad over de richtlijn inzake hedgefondsen en particuliere beleggingsfondsen. Mijn strategie is uiterst helder en ik zal deze vijf jaar lang vastberaden volgen. Op 13 januari heb ik u gezegd dat wij de financiële diensten en financiële markten die wij nodig hebben weer ten dienste zullen stellen van de reële economie, en niet andersom. Hiermee willen wij verzekeren dat de reële economie en de interne markt die daaraan ten grondslag ligt, ten dienste staan van groei en sociale vooruitgang.</p>
      <p sl="fr">In deze strategie voor groei, die aansluit op de strategie voor 2020, willen wij de interne markt beter laten functioneren. Deze grote markt moeten we opvatten als het basisplatform van de Europese economie, en als dit platform beter functioneert dan vandaag, zoals met dit actieplan wordt beoogd, zijn wij ervan overtuigd dat alles wat daarop wordt gebouwd ook beter zal functioneren: particuliere en overheidsinitiatieven, lokale, regionale, nationale en Europese initiatieven, activiteiten van verenigingen, diverse en uiteenlopende organismen die deel uitmaken van deze grote markt.</p>
      <p sl="fr">Wij leggen de wil aan de dag om op deze vragen en uitdagingen in te gaan door samen met het bedrijfsleven de weg terug te vinden naar een sterke, duurzame en eerlijke groei. Wij stellen een aantal maatregelen voor ter bevordering van innovatie en met name voor kleine en middelgrote ondernemingen.</p>
      <p sl="fr">In deze Single Market Act is ook de belangrijke kwestie van het octrooi vervat waarover wij precies op dit moment debatteren in de Raad Concurrentievermogen, onder leiding van het Belgische voorzitterschap. Daarom was mijn dag enigszins gecompliceerd, mevrouw de Voorzitter. Meer in het algemeen willen wij het gehele reglementaire en fiscale kader voor ondernemingen versoepelen, evenals de toegang tot de noodzakelijke financiering ter ondersteuning van hun investeringen.</p>
      <p sl="fr">Tot slot willen wij met het oog op versterking van het Europese concurrentievermogen onze externe strategie kracht bijzetten in een geest van wederkerigheid en wederzijds voordeel.</p>
      <p sl="fr">Europeanen moeten het middelpunt van deze interne markt vormen en daarom wil de Commissie laten zien dat deze markt geen belemmering vormt voor de ontwikkeling van diensten van algemeen belang en grootschalige infrastructuur. Wij zullen een mededeling over diensten van algemeen belang en overheidsdiensten uitbrengen die waarschijnlijk zal worden gesteund, aangevuld en verbeterd met de bijdragen van het Parlement. Wij willen laten zien dat de interne markt de sociale rechten eerbiedigt die zijn verankerd in het Handvest van de grondrechten, dat deze interne markt nieuwe ontwikkelingsperspectieven kan bieden voor ondernemingen die maatschappelijk vernieuwend zijn en ten dienste staan van de Europeanen, zowel in de rol van werknemer als die van consument.</p>
      <p sl="fr">Dan is er tot slot het derde hoofdstuk van de Single Market Act. Deze alomvattende aanpak is pas zinvol met beter bestuur, middels een versterkte dialoog en sterker partnerschap, met onze ondernemingen, onze medeburgers, maar ook tussen Europese instellingen, de lidstaten en regionale of lokale overheden en een versterkte sociale dialoog. Onze overtuiging bij de inspanningen die wij samen met u verrichten, is dat de uitdaging van concurrentievermogen en de uitdaging van de door de Europeanen verwachte groei, enkel en alleen kan worden aangegaan met de medewerking van alle burgers en alle bedrijven. Alle overheden hebben een rol te vervullen.</p>
      <p sl="fr">U begrijpt vast de richting van het Europese openbare debat dat wij vier maanden lang met u willen voeren. Verschillende commissarissen, dertien in totaal, hebben aan deze Single Market Act gewerkt, en ik dank hen daarvoor. De mededeling is na lange discussies aangenomen door de Europese Commissie. Dit debat staat boven aan onze prioriteitenlijst en wij willen een discussie over deze vijftig voorstellen aanzwengelen. Wij zullen ons oor goed te luisteren leggen bij de verschillende instellingen en onze verschillende partners, en na afloop van de discussie, waarschijnlijk in februari, zullen we de definitieve lijst met afspraken vastleggen, waarover de betrokken commissarissen daadwerkelijk zullen toezeggen dat zij binnen maximaal twee jaar met voorstellen zullen komen, zodat er in 2012, bij het twintigjarige bestaan van de interne markt, twintig jaar na de afspraken en de voorstellen van de heer Delors, geen sfeer van nostalgie of melancholie heerst, want op dit moment is er geen plaats voor nostalgie, maar juist een proactieve en dynamische sfeer.</p>
      <p sl="fr">Daarom geven wij vandaag het startschot, zoals we gisteren hebben gedaan. Vier maanden lang zullen mijn collega's en ik dit Europese openbare debat coördineren, dat vandaag van start is gegaan in het Europees Parlement. Wij zullen hieraan constructief en aandachtig deelnemen.</p>
    </intervention>
    <intervention id="3-166" speaker_id="28223" name="Andreas Schwab" is_mep="True" mode="spoken">
      <p sl="de">namens de PPE-Fractie . – Mevrouw de Voorzitter, mijnheer de commissaris, dames en heren, deze week, tijdens het zogenaamde Single Market Forum , hebben we gediscussieerd over het voorstel van de Europese Commissie dat bedoeld is om te leiden tot een zeer concurrerende sociale markteconomie in Europa. Alle drie de concepten – concurrentievermogen, het sociale concept en markteconomie – vinden wij daarbij belangrijk, en wij juichen het uitdrukkelijk toe dat de commissaris voor de interne markt, Michel Barnier, erin geslaagd is om de door ons gewenste horizontale, of zoals de heer Grech het in zijn verslag beschreef, holistische benadering van de interne markt, nieuw leven in te blazen. Wij geloven dat dit een grote stap is, maar wij geloven ook dat er nog meer kleine stappen nodig zijn om de horizontale benadering van dit wetgevingsproject echt compleet te maken. Dit is waar het Europees Parlement om de hoek komt kijken.</p>
      <p sl="de">Deze inzet van het Europees Parlement zal alleen slagen als het ons mogelijk wordt gemaakt om de technische, institutionele en politieke verschillen die dit soort wetgevingsprojecten met zich meebrengt, te overwinnen, omdat we alleen dan het wetgevingspotentieel in dit voorstel volledig zullen kunnen benutten. Dat is wat we willen doen.</p>
      <p sl="de">Ik weet zeker dat de openbare hoorzitting met burgers en belanghebbenden kan helpen om iedereen betrokken te krijgen bij dit wetgevingsvoorstel en hun het gevoel te geven dat ze mee kunnen beslissen over de uiteindelijke uitkomst van dit wetgevingsvoorstel. Commissaris Barnier, het Parlement zal helpen om dit doel te bereiken. We willen het 50-puntenprogramma herzien, we willen prioriteiten stellen, we willen helpen om ervoor te zorgen dat alle commissies van het Europees Parlement meedoen en dat we de institutionele consensus bereiken die voor dergelijke wetgeving vereist is.</p>
      <p sl="de">Uiteindelijk, dames en heren, moeten we kunnen garanderen dat iedereen zijn of haar plaats heeft in deze interne markt en dat we allemaal gezamenlijk zullen kunnen profiteren van de samenwerking in deze interne markt. We willen dit laten zien tegen 2012 – voor de twintigste verjaardag van de interne markt – en we zullen hard werken om het te bereiken.</p>
    </intervention>
    <intervention id="3-167" speaker_id="1913" name="Evelyne Gebhardt" is_mep="True" mode="spoken">
      <p sl="de">namens de S&amp;D-Fractie . – Mevrouw de Voorzitter, dank u, commissaris Barnier, voor het werk dat u hebt verricht. Het was geen gemakkelijke taak en u hebt er een aantal zaken in opgenomen van wat professor Monti heeft geformuleerd in zijn verslag en wat de heer Grech heeft uitgewerkt voor het Europees Parlement. We kunnen hier ook iets van in terugzien, ook de poging van een holistische benadering, die niet zo goed geslaagd is als wij ons dat hadden voorgesteld, maar desondanks op de goede weg is. Het is ook heel belangrijk dat u er geen misverstand over laat bestaan dat u probeert om de sociale rechten van burgers, die natuurlijk centraal moeten staan in de wetgeving van de Europese Unie, ook echt te verwezenlijken. Namens mijn fractie moet ik echter zeggen dat wij het gevoel hebben dat sommige zaken in deze tekst te vaag zijn, te eenvoudig of te onbeduidend zijn, of helemaal ontbreken, omdat een van de cruciale eisen die wij hadden, en die u ons ook had toegezegd, was dat een sociale clausule zou worden opgenomen in alle belangrijke terreinen van het Europees beleid. We kunnen deze sociale clausule niet vinden. Een toezegging om sociale effectbeoordelingen uit te voeren, zou ons tevreden kunnen stellen. Een sociale clausule is echter aanzienlijk meer dan wat we hier vinden in deze tekst. We zullen ons inspannen om u te helpen zodat we vooruitgang kunnen boeken in de goede richting, omdat dit heel belangrijk is voor ons.</p>
      <p sl="de">Er is een ander punt dat ik heel problematisch vind en dat ook heel belangrijk was voor onze fractie. Wij vragen om collectief beroep. Wij willen collectief beroep voor burgers zodat ze ook echt kunnen opkomen voor hun rechten op het gebied van consumentenbescherming. Namens de Europese Commissie hebt u aangekondigd dat er weer meer studies zullen worden uitgevoerd. Er zijn op dit gebied al drie jaar lang studies gedaan. Ik denk dat het tijd is dat wij de koe bij de hoorns vatten en echt een wetsontwerp van u ontvangen, niet weer een ander voorstel voor het uitvoeren van een studie zodat we kunnen bekijken hoe we vanuit hier verder kunnen komen.</p>
      <p sl="de">Zoals u ziet, zijn er een paar dingen waar we tevreden over zijn, maar andere dingen waar we niet zo gelukkig mee zijn, en we zullen er hard aan werken met u, de Raad en onze collega's van de andere fracties om ervoor te zorgen dat we uiteindelijk echt een goede tekst hebben.</p>
    </intervention>
    <intervention id="3-168" speaker_id="96873" name="Jürgen Creutzmann" is_mep="True" mode="spoken">
      <p sl="de">namens de ALDE-Fractie . – Mevrouw de Voorzitter, commissaris Barnier, dames en heren, de grootste interne markt in de wereld als het gaat om economische kracht heeft zich in het geglobaliseerde tijdperk ontwikkeld tot een cruciaal vestigingsvoordeel voor de Europese Unie. Daarom is het zo belangrijk om weerstand te bieden aan protectionistische tendensen en de interne markt verder uit te breiden. In het licht van de zeer hoge staatsschulden zit er voor Europa ook niets anders op dan de economie te versterken door middel van structurele hervormingen. Sinds zijn oprichting in 1992 heeft de interne markt al een extra groei van 1,85 procent gegenereerd. Uitvoering van de maatregelen die zijn aangekondigd, moet zorgen voor een verdere groei van 2 tot 4 procent.</p>
      <p sl="de">We kunnen de vijftig voorstellen van de Commissie voor initiatieven in de interne markt verdelen in drie categorieën: ten eerste de vele concrete voorstellen die de interne markt voor ondernemingen en burgers in ieder geval zullen versterken. Hiertoe behoren de schepping van een volledig functionerende, interne energiemarkt voor het veiligstellen van betaalbare energie, wat, voor Europa als economisch en industrieel centrum, heel belangrijk is. Dan is er een Europese beroepskaart en een Europees vaardighedenpaspoort om de mobiliteit in de Europese Unie gemakkelijker te maken, iets dat in de toekomst steeds belangrijker zal worden om het concurrentievermogen van Europa in een geglobaliseerde wereld te behouden, en de versterking van de elektronische handel door middel van beter beheer van auteursrechten en nieuwe richtsnoeren voor de doeltreffende tenuitvoerlegging van de dienstenrichtlijn voor het scheppen van nieuwe banen.</p>
      <p sl="de">Ten tweede zijn er echter ook veel voorstellen die te vaag geformuleerd zijn om ze nu al te kunnen beoordelen. We moeten dus wachten op de concrete voorstellen van de Commissie. Ik reken hiertoe de herziening van de EU-voorschriften voor het plaatsen van overheidsopdrachten, maatregelen voor diensten van algemeen belang en ook – mevrouw Gebhardt – de afwegingen voor een Europees concept voor collectief beroep. Ik weet niet of we hetzelfde verkeerde pad moeten nemen als de Verenigde Staten.</p>
      <p sl="de">Ten derde bevat de mededeling ook voorstellen die, naar mijn mening, contraproductief zijn voor een versterking van de interne markt, omdat ze de ondernemingen zullen belasten met extra bureaucratie. We moeten dus over deze voorstellen discussiëren, en wij zijn er klaar voor.</p>
    </intervention>
    <intervention id="3-169" speaker_id="96703" name="Emilie Turunen" is_mep="True" mode="spoken">
      <p sl="en">namens de Verts/ALE-Fractie . – Mevrouw de Voorzitter, we debatteren vanavond over iets waarvan ik denk dat het wel eens de belangrijkste wet voor de EU in de komende jaren zou kunnen zijn. Het is in het kader van de hervorming van de interne markt dat we echt de kans krijgen om Europa te transformeren in een socialere en duurzamere Unie, dus de vraag is: wijst deze mededeling echt in de richting van een groenere en sociaal rechtvaardigere interne markt?</p>
      <p sl="en">Ik denk dat we er nog niet helemaal zijn. Laat ik u twee voorbeelden geven. Allereerst voorstel 29. Hier moet ik u vragen, mijnheer Barnier, waar is de garantie voor het stakingsrecht? Waar is de garantie dat sociale grondrechten niet zullen moeten wijken voor de vrijheden van de markt? Ik besef dat er op dit punt verschillende standpunten zijn binnen de Commissie, en ik wil u heel direct vragen: is het waar dat onder andere de Deense, Zweedse, Duitse en Britse commissarissen zich hebben verzet tegen uw voorstel om een sociale clausule in te voeren? Als dat zo is, commissaris, moet u weten dat u de steun hebt van dit Parlement, want het zou echte verzoening zijn als we dit soort garanties zouden kunnen bereiken.</p>
      <p sl="en">Een tweede voorbeeld van iets dat moet worden verbeterd, is voorstel 19, de invoering van een gemeenschappelijke geconsolideerde heffingsgrondslag voor de vennootschapsbelasting. Wij, de Fractie De Groenen/Vrije Europese Alliantie, hebben hier lange tijd om gevraagd en zouden daarom blij moeten zijn. Er rijzen voor ons echter problemen, wanneer we de tekst lezen. Deze zegt dat de gemeenschappelijke geconsolideerde heffingsgrondslag voor de vennootschapsbelasting tot doel moet hebben de versnippering weg te nemen voor bedrijven. Luister. Ik denk dat het grote probleem met vennootschapsbelastingen in Europa niet versnippering is, maar ongezonde aanhoudende neerwaartse concurrentie tussen de lidstaten. Dit is nu al vijftien jaar gaande. Geen wonder dat we momenteel problemen hebben met de financiering van onze welvaart.</p>
      <p sl="en">Ik denk dat het doel van een gemeenschappelijke geconsolideerde heffingsgrondslag voor de vennootschapsbelasting zou moeten zijn een einde te maken aan ongezonde concurrentie in Europa. Dat is het echte probleem. Voorts denk ik dat we verder moeten gaan dan het voorstel zoals dat er nu ligt voor het groener maken van de interne markt, bijvoorbeeld door gebruik te maken van groene aanbestedingen. Ik denk dat we veel meer kunnen bereiken op dat gebied. Dus meneer Barnier, ik denk dat we werk aan de winkel hebben. Ik kijk daarnaar ernaar uit en ik bedank u dat u ons hebt uitgenodigd om deel te nemen aan deze zeer brede discussie. Wij waarderen dat.</p>
    </intervention>
    <intervention id="3-170" speaker_id="4538" name="Malcolm Harbour" is_mep="True" mode="spoken">
      <p sl="en">namens de ECR-Fractie . – Mevrouw de Voorzitter, ik denk dat het belangrijk is te beseffen dat het idee van een ambitieus programma om de interne markt te voltooien – of onze stappen in de richting van haar voltooiing, want ik denk dat het een klus is die nooit helemaal afgerond zal zijn – niet in de Europa 2020-strategie stond. Evenmin stond het in uw programma, toen u vorig jaar hier kwam voor uw hoorzitting. Ik denk dat het een weerspiegeling is van de politieke impuls achter de behoefte de interne markt te voltooien en haar aanzien te verbeteren, die voortkwam uit het besluit van voorzitter Barroso om Mario Monti te vragen ernaar te kijken, en onze commissie, onder leiding van Louis Grech, te vragen er tegelijkertijd naar te kijken.</p>
      <p sl="en">Het doet ons echt genoegen dat u het initiatief hebt genomen om dit een stap verder te brengen. U hebt een voorproefje gehad van enkele debatten die eraan zitten te komen. Ik denk dat we dit moeten beschouwen als een geschikte gelegenheid om iets te doen aan wat Europa heel hard nodig heeft: economische groei, banen, een dynamische kleinbedrijfsector, meer innovatie, efficiëntere openbare aanbestedingen – dat zijn de dingen waarop onze burgers ons zullen beoordelen. Als we meer burgers terug aan het werk krijgen, en meer bedrijven gestart krijgen, is dat veruit de grootste sociale prestatie die we met deze wet zullen leveren.</p>
    </intervention>
    <intervention id="3-171" speaker_id="28514" name="Kyriakos Triandafyllidis" is_mep="True" mode="spoken">
      <p sl="el">namens de GUE/NGL-Fractie . – Mevrouw de Voorzitter, wij geloven dat het nieuwe document van de Europese Commissie over de gemeenschappelijke markt de logica van de Lissabon-strategie volgt, die, daar is iedereen het over eens, is mislukt. Volgens onze opvatting moet mededinging aan strenge regels worden onderworpen, en, zoals de crisis heeft aangetoond, aan staatsinterventie. Consumenten moeten beschermd worden tegen speculatie, ten gevolge waarvan markten door het oligopolie beheerst worden, en efficiënte publieke ondernemingen moeten de tekortkomingen van de markt compenseren.</p>
      <p sl="el">In het voorstel van de Commissie wordt ervoor gekozen het gebrek aan werkelijke sociale bescherming te negeren en worden de feitelijke omstandigheden in vele landen van Europa tegenwoordig over het hoofd gezien. Terwijl de Europese Commissie bereid is voor de facilitering van bedrijven een overvloed aan maatregelen te nemen, boekt zij op het gebied van de consumentenbescherming geen enkele vooruitgang, aangezien zij oude voorstellen herhaalt om impactstudies uit te voeren. Dus is er geen enkele vooruitgang geboekt voor de consumenten. Hoe moeten we nu de burgers overtuigen dat deze richtlijn hen aangaat? Wat is er in vergelijking met vroeger veranderd?</p>
      <p sl="el">De bescherming van consumenten en werknemers moet het centraal referentiepunt zijn van elk wetgevingsinitiatief van de Europese Unie. Met name de diensten van algemeen economisch belang mogen niet geregeld worden door het mededingingsrecht, de wetgeving van de gemeenschappelijke markt of de bepalingen voor subsidieregelingen of de liberalisering van de overheidsopdrachten. De algemene toegang tot openbare diensten van hoge kwaliteit moet het fundamentele politieke criterium vormen.</p>
    </intervention>
    <intervention id="3-172" speaker_id="28404" name="Matteo Salvini" is_mep="True" mode="spoken">
      <p sl="it">namens de EFD-Fractie. – Mevrouw de Voorzitter, dames en heren, ik dank de commissaris en hoop dat hij rekening houdt met het feit dat niet de Europese bevolking ten dienste staat van de markt, maar dat de markt ten dienste staat van de burgers – ondanks wat mijn voorgangers hebben gezegd – en dat de markt dus aan de eisen van de burgers moet voldoen.</p>
      <p sl="it">Ik spreek namens een van de vier drijvende krachten van Europa, Lombardije. De kleine en middelgrote ondernemingen bij ons zijn goed voor enkele miljoenen arbeidsplaatsen. Ik hoop dat het ambitieuze plan dat we hebben gelezen en dat is getekend door de heer Barnier, niet gaat botsen met de voorstellen van enkele van zijn collega's binnen dezelfde Commissie. Ik denk aan de afschaffing van de invoerrechten voor textielproducten uit Pakistan, wat het verlies van honderden banen in Lombardije en in heel de rest van Europa tot gevolg zou hebben.</p>
      <p sl="it">Wij staan ter beschikking om hier publiciteit aan te geven. Ik weet echter niet of vier maanden genoeg zullen zijn. Ik denk aan de bedrijven in de regio Veneto die deze dagen kopje onder gaan en ik weet niet of zij tegen februari in staat zullen zijn om zich voldoende te betrekken bij datgene wat hoe dan ook een ambitieus plan is, en ik hoop dat wij als EFD-Fractie en als Lega Nord ook hierbij kunnen meediscussiëren om het te verbeteren en met elkaar samen te werken.</p>
    </intervention>
    <intervention id="3-173" speaker_id="96775" name="Lara Comi" is_mep="True" mode="spoken">
      <p sl="it">Mevrouw de Voorzitter, dames en heren, mijnheer de commissaris, de interne markt vormt een fundamentele strategische doelstelling voor Europa die we met nieuwe politieke vastberadenheid moeten nastreven. De mijlpalen die deze jaren zijn bereikt vormen uitzonderlijke resultaten, maar vandaag moeten we onze blik op de toekomst richten. We leven niet meer in het Europa van 1985. De nieuwe realiteit die is bevestigd, eist nieuwe antwoorden.</p>
      <p sl="it">De huidige Europese en internationale context, die wordt gekenmerkt door de globalisering van de handel, de technologische ontwikkeling en de opkomst van nieuwe spelers op het wereldtoneel, vereist zonder enige twijfel een sterke herlancering van de interne markt, waarbij alle betrokkenen op evenwichtige wijze moeten worden beschermd, dat wil zeggen dat het juiste evenwicht moet worden gevonden tussen bescherming van het bedrijfsleven, de consumenten en de werknemers. Het voorgestelde document is een goed begin, maar nu moet daar zo veel mogelijk promotie voor worden gemaakt en publiciteit aan worden gegeven.</p>
      <p sl="it">Van de talrijke doelstellingen die in het document worden vastgesteld wil ik graag drie aspecten onderstrepen. Allereerst ben ik het er volledig mee eens dat het noodzakelijk is het wettelijk kader inzake normalisatie door de toekomstige herziening nieuw leven in te blazen. Normalisatie is een vereiste voor de voltooiing van de interne markt. De afgelopen jaren is gebleken dat het normalisatiestelsel bepalend is voor het vrije verkeer van goederen en heeft bijgedragen aan de opheffing van belemmeringen voor de vrije handel.</p>
      <p sl="it">Even belangrijk is de coördinatie van het nationaal fiscaal beleid, met het bepalen van een belastbare basis. Ik zal me er de komende maanden voor inzetten dit belangrijke document zo veel mogelijk te verspreiden en in gesprek te gaan met alle belanghebbenden, opdat een strategie wordt aangenomen waarmee aan de behoeften en verwachtingen van onze bedrijven en onze burgers kan worden voldaan.</p>
    </intervention>
    <intervention id="3-174" speaker_id="28123" name="Louis Grech" is_mep="True" mode="spoken">
      <p sl="en">Mevrouw de Voorzitter, het geven van nieuw elan aan de interne markt moet politiek worden gesteund, economisch levensvatbaar zijn en sociaal aanvaardbaar zijn voor de Europese burgers. Het vormgeven en ten uitvoer leggen van de interne markt zal pas succesvol zijn, als we de burgers ervan overtuigen dat de interne markt echt in hun belang is. In dit verband heb ik veel waardering voor de stevige toezegging van commissaris Barnier om rekening te houden met de zorgen en aspiraties van de burgers. Commissaris Barnier heeft zich zelfs nog extra ingespannen om botsende meningen met elkaar te verzoenen en spanningen weg te nemen en om de verschillende prioriteiten van de diverse belanghebbenden op te nemen.</p>
      <p sl="en">De Single Market Act in zijn huidige vorm gaat echter onvoldoende in op de sociale dimensie die het juiste evenwicht zou brengen tussen een open economie, het stimuleren van groei en het scheppen van banen, en tegelijkertijd het waarborgen van de consumentenbescherming en de burgerrechten. We mogen de holistische visie van de interne markt niet uit het oog verliezen; evenmin mogen we deze wet op een fatalistische manier benaderen, en hier ben ik het met commissaris Barnier eens dat we "interne-marktmoeheid" moeten tegengaan, vooral wanneer die moeheid van de instellingen komt.</p>
      <p sl="en">Naar mijn mening krijgt de interne markt niet de politieke steun die zij zo dringend nodig heeft om ervoor te zorgen dat zij geen achterhaalde zaak wordt. Meer politiek leiderschap op het punt van de interne markt van de voorzitters van de Commissie en de Raad zou een heel eind helpen om een levensvatbare interne markt te helpen verwezenlijken die als katalysator dient voor economisch herstel. Wij vertrouwen erop dat commissaris Barnier in de komende maanden van serieuze discussies onze zorgen zal erkennen. We mogen deze politieke drang en deze unieke kans om de interne markt te revitaliseren niet voorbij laten gaan. Ik herhaal dat marktintegratie geen onomkeerbaar proces is en niet voor vanzelfsprekend mag worden gehouden; een zwakke en kwetsbare interne markt leidt tot meer disintegratie dan integratie voor het Europese project.</p>
    </intervention>
    <intervention id="3-175" speaker_id="4274" name="Olle Schmidt" is_mep="True" mode="spoken">
      <p sl="sv">Mevrouw de Voorzitter, de interne markt van de EU is misschien het belangrijkste instrument om Europa weer op gang te brengen. Degenen die van de mondialisering een bedreiging proberen te maken, vergissen zich volkomen. De mondialisering is voor Europa een kans. Als we niet willen dat Europa een geïsoleerd continent wordt, moeten we belemmeringen blijven wegwerken en grenzen blijven afschaffen. Daarbij kan u op de volledige steun van mij en van de Fractie Alliantie van Liberalen en Democraten voor Europa rekenen. We moeten meer doen om belemmeringen uit de weg te ruimen. Dat is de gemeenschappelijke opdracht van ons allemaal.</p>
      <p sl="sv">Ik had graag gezien dat u verder was gegaan en dat de werkzaamheden dichter bij datgene hadden gelegen wat de heer Monti onlangs voorstelde. Hij gaf een zeer gedetailleerde analyse van wat Europa zou kunnen doen. De Commissie moet stoutmoediger worden, maar wij hier in het Europees Parlement ook. We moeten scherpzinnig zijn. Europa kan de crisis te boven komen, maar niet door een pas op de plaats te maken.</p>
    </intervention>
    <intervention id="3-176" speaker_id="96704" name="Edvard Kožušník" is_mep="True" mode="spoken">
      <p sl="cs">Malcolm Harbour had het over ambitie, ik op mijn beurt zou graag willen spreken over moed. Toen Mario Monti aan zijn fantastische verslag werkte, tenminste zo heb ik dat verslag toentertijd meteen betiteld, vroeg ik hem of hij verwachtte dat de politiek de moed zou hebben zijn aanbevelingen zowel op Europees als op nationaal niveau tot uitvoering te brengen. Uiterst bedreven politicus als hij is, was zijn slimme antwoord daarop: "Maar dat is toch uw zaak, u bent toch politicus?!". Zoals gezegd zou ik het willen hebben over de moed om dingen tot stand te brengen, zaken die uitermate belangrijk zijn voor Europa, daar de interne markt een van de allerbelangrijkste instrumenten is ter ondersteuning van het Europese concurrentievermogen in de wereld en daarmee tevens voor het behoud van arbeidsplaatsen. Ik zou dan ook een dringend beroep willen doen op de commissaris om ten overstaan van de lidstaten, de nationale parlementen, alsook ten overstaan van ons allen hier moed te betonen, want dit is natuurlijk een zeer gevoelig onderwerp. Er zullen ongetwijfeld deelonderwerpen zijn waarover we het zonder al te veel problemen met elkaar eens kunnen worden, maar evenzogoed verwacht ik deelonderwerpen waarvoor eerst nog veel water door de Rijn zal moeten stromen, alvorens we tot een gelijk te kunnen komen.</p>
    </intervention>
    <intervention id="3-178" speaker_id="96674" name="Anna Maria Corazza Bildt" is_mep="True" mode="spoken">
      <p sl="en">Mijnheer de Voorzitter, "het grootste gevaar dat ons bedreigt, is protectionisme," zei de Duitse kanselier Angela Merkel gisteren tegen de Financial Times . In dit verband komt het initiatief van de Commissie op het juiste moment, op een moment dat we ons opnieuw moeten concentreren op de echte economie om uit de crisis te komen.</p>
      <p sl="en">De Single Market Act is een historisch initiatief. Naar mijn mening moet deze dezelfde status krijgen als het Witboek van Delors twintig jaar geleden heeft gekregen. Ik hoop echt dat het de hoogste politieke aandacht zal krijgen in de Commissie, in de Raad en in de lidstaten.</p>
      <p sl="en">Ik ben het Belgische voorzitterschap dankbaar dat het gisteren mijn belofte namens de PPE heeft opgepakt om de Raad Concurrentievermogen op ministerieel niveau bijeen te roepen en de Single Market Act te behandelen. Ik feliciteer ook de commissaris, de heer Barnier, met zijn visie om een burgergerichte markt te ontwikkelen. Daarvoor zijn partnerschap en gedeelde verantwoordelijkheid nodig. U kunt daarvoor op ons in de PPE-Fractie, in de Commissie interne markt en consumentenbescherming rekenen. Er zal partnerschap van de kant van alle Europese instellingen voor nodig zijn.</p>
      <p sl="en">De betrokkenheid van het bedrijfsleven is net zo belangrijk, met zelfregulering als een sleutel tot succes. De komende vier maanden moeten worden gebruikt om in het publieke debat politieke steun op te bouwen voor de in de Single Market Act beschreven vijftig voorstellen en deze met burgers en belanghebbenden verder uit te werken</p>
      <p sl="en">Het is tijd voor actie. Vandaag zou ik graag ieder van ons een besef van urgentie willen meegeven. Werklozen kunnen niet langer wachten op een baan, burgers kunnen niet langer wachten op meer keuze en lagere kosten, bedrijven kunnen niet langer wachten op betere mededinging. Als rapporteur op het gebied van een efficiëntere en eerlijkere retailmarkt wil ik benadrukken dat de detailhandel een pijler is van de interne markt en van het verbeteren van het leven van onze burgers.</p>
      <p sl="en">Er zijn nog steeds nationale regels die vrij verkeer hinderen; er bestaan nog steeds oneerlijke handelspraktijken en beperkingen van de markttoegang; er is speelgoed dat nog steeds opnieuw moet worden getest, terwijl het al in een andere lidstaat is gecertificeerd. In dit verband wil ik het Belgische voorzitterschap bedanken voor zijn inzet voor omzetting. Het licht aan het einde van de tunnel is geen protectionisme, het is vrij verkeer, en de nieuwe Single Market Act heeft het potentieel om Europa zo toe te rusten, dat het zijn mondiale rol kan spelen.</p>
    </intervention>
    <intervention id="3-179" speaker_id="1407" name="Stephen Hughes" is_mep="True" mode="spoken">
      <p sl="en">Mijnheer de Voorzitter, in zijn opdrachtbrief van vorig jaar vroeg voorzitter Barroso professor Monti om "een nieuwe blik te ontwikkelen op de wijze waarop de markt en de sociale dimensie van een geïntegreerde Europese economie elkaar wederzijds kunnen versterken". Op zijn beurt deed het verslag van professor Monti een krachtige oproep tot politieke consensus: "Het zoeken van een consensus (…) zal dus een cruciaal onderdeel van een nieuwe strategie voor de interne markt worden. Bij het streven naar consensus zal ten volle rekening moeten worden gehouden met de belangrijkste punten van bezorgdheid die thans in verband met de eengemaakte markt bestaan."</p>
      <p sl="en">Voor ons is voor het bereiken van die consensus een nieuw evenwicht nodig tussen de sociale en economische pijlers van de internemarktstrategie. Nu weet ik, commissaris Barnier, dat u dit inderdaad beseft, en ik loof u voor uw persoonlijke inspanningen om die evenwichtige consensus tot stand te brengen. Maar helaas delen andere leden van het college van commissarissen dit besef niet, en dus bevat deze mededeling weliswaar goede elementen, zoals mijn collega's hebben gezegd, maar denken wij dat zij op dit moment niet de basis is voor zulke consensus. Ik hoop dat onze fracties in dit Parlement effectief samen kunnen werken, om te proberen het juiste evenwicht te vinden en tot die consensus te komen, en ik hoop dat het college van commissarissen aan het einde van de raadplegingsperiode daarvan nota zal nemen en een evenwichtig consensueel pakket zal opstellen.</p>
      <p sl="en">Commissaris, ik zou heel graag de historie van de opeenvolgende wijzigingen in de tekst zien voor de voorstellen 29 en 30; ik denk dat het intrigerend zal zijn te zien wie verantwoordelijk is voor de wijzigingen en het heel speciale vocabulaire dat daarin is gebruikt. Sommige leden hebben de sociale clausule genoemd, voorstel 29, en ik denk dat voorstel 30 heel belangrijk is. Ik merk daar de verwijzing op naar de behoefte aan "een wetgevingsvoorstel (…) dat mogelijk een verduidelijking betreffende de uitoefening van de sociale grondrechten in de context van de economische vrijheden van de interne markt [zal] bevatten of met een dergelijke verduidelijking [zal] worden aangevuld". Een manier om dit te lezen, commissaris, is dat het verwijst naar wat tegenwoordig wordt aangeduid als de Monti II-verordening. Ik hoop dat dit het geval is, want dat zou direct iets doen aan onze punten van bezorgdheid in verband met de sociale clausule. We zullen hier de komende maanden met u aan werken.</p>
    </intervention>
    <intervention id="3-180" speaker_id="96920" name="Kay Swinburne" is_mep="True" mode="spoken">
      <p sl="en">Mijnheer de Voorzitter, onder de vijftig doelen van de Commissie in de mededeling over de Single Market Act, tel ik er dertien die betrekking hebben op mijn werk in de Commissie economische en monetaire zaken van het Parlement, maar ze raken alle vijftig mijn kiesdistrict en de mensen die ik mag vertegenwoordigen. Veel van deze Europese projecten zullen, als ze goed worden uitgevoerd, in wezen voor al mijn kiezers in Wales heel positief zijn. Vooral kleine en middelgrote ondernemingen zijn cruciaal voor de economie van Wales en voor Europa als geheel. Ik verwelkom daarom de voorstellen met betrekking tot zowel het verlenen van toegang tot middelen via de kapitaalmarkten als het waarborgen dat de risicokapitaalfondsen die in een lidstaat worden opgezet, vrij kunnen werken en beleggen in bedrijven in de EU.</p>
      <p sl="en">Mario Monti was er in zijn recente werk duidelijk over dat de interne markt vastzit. We moeten het proces weer nieuw elan geven en onze kiezers er zo aan herinneren dat de EU niet alleen regelgeving en bureaucratie tegen torenhoge kosten brengt, maar ook tastbare voordelen zou moeten brengen, en die ook kan brengen, voor bedrijven en de handel, alsook voor consumenten en personen. Dit is waar de echte toegevoegde waarde van de Europese Unie ligt.</p>
    </intervention>
    <intervention id="3-181" speaker_id="96934" name="Sandra Kalniete" is_mep="True" mode="spoken">
      <p sl="en">Mijnheer de Voorzitter, de Fractie van de Europese Volkspartij (Christen-Democraten) is altijd een groot voorstander van de interne markt geweest en ik kan u verzekeren dat we onze uiterste best zullen doen om dit initiatief tot stand te brengen, zodat we in 2012 de verjaardag van de interne markt met trots, en niet met spijt, zullen kunnen vieren.</p>
      <p sl="en">Ik wil graag herhalen wat professor Monti gisteren tijdens het eerste Internemarktforum heeft gezegd. Hij zei dat de interne markt geen vlaggenschipinitiatief is, omdat het noch een vlag noch een schip is. Het is een zee en de wind waardoor ieder schip kan zeilen. Ik ben er zeker van dat het Parlement, in zijn verslag over de Single Market Act, het juiste evenwicht zal proberen te vinden tussen de sociale dimensie en de stimulering van het bedrijfsleven en groei.</p>
      <p sl="en">De Fractie van de Europese Volkspartij (Christen-Democraten) zal in het bijzonder aandacht besteden aan de bedrijfsomgeving voor kleine en middelgrote ondernemingen en zal een bijdrage leveren aan de ontwikkeling van gedetailleerde ideeën over het bestuur van de interne markt. Ik dank commissaris Barnier voor dit initiatief dat op een zeer goed moment naar voren is gebracht en voor zijn visie. Hij kan op onze volledige steun rekenen.</p>
    </intervention>
    <intervention id="3-182" speaker_id="28275" name="Małgorzata Handzlik" is_mep="True" mode="spoken">
      <p sl="pl">De Single Market Act is goed nieuws voor de interne markt en daarmee ook voor ondernemers, consumenten en burgers. Ik ben verheugd dat de Commissie een dergelijk ambitieus plan presenteert voor het afronden van de opbouw van de gemeenschappelijke markt. Gisteren heeft de commissaris tijdens het internemarktforum voor het eerst het programma met vijftig voorstellen gepresenteerd. Dit leverde uiteenlopende reacties op. De heersende opvatting was dat er behoefte is aan een holistische visie op de opbouw van de gemeenschappelijke markt die kan helpen om dit twintig jaar geleden opgestarte proces af te ronden. Het is belangrijk om een daadwerkelijk eengemaakte, burgervriendelijke markt te creëren, waar mensen geen probleem meer hebben om een bankrekening te openen, een auto te registreren, hun kwalificaties erkend te krijgen, pensioenrechten over te dragen of via internet goederen en diensten uit andere lidstaten te bestellen.</p>
      <p sl="pl">Verwezenlijking van een vrij verkeer van diensten blijft voor mij echter de grootste prioriteit. Dit vereist verdere werkzaamheden aan de tenuitvoerlegging van de dienstenrichtlijn. Ik ben het echter ook eens met de woorden die professor Mario Monti gisteren heeft gesproken. Hij zei toen dat we veel van de initiatieven uit de Single Market Act al langer kennen, het zijn geen nieuwe problemen, noch nieuwe oplossingen. Daarom doe ik een beroep op de Commissie, de lidstaten en mijn collega's uit het Europees Parlement om het proces te bespoedigen en de wetgeving die onmisbaar is voor burgers, consumenten en ondernemers uit te voeren.</p>
    </intervention>
    <intervention id="3-183" speaker_id="5956" name="Regina Bastos" is_mep="True" mode="spoken">
      <p sl="pt">Om te beginnen wil ik commissaris Barnier feliciteren met de presentatie van dit belangrijke document. Zoals daarin wordt aangegeven, zijn de gevolgen van de huidige crisis voelbaar in alle sectoren van de samenleving en van onze economie. Dit leidt onder onze burgers tot onvrede en een gebrek aan vertrouwen in de interne markt.</p>
      <p sl="pt">Maar de interne markt is nu juist een van de troeven van Europa bij de bestrijding van de huidige crisis. Daarom zijn wij zeer blij met deze mededeling, waaruit een nieuwe ambitie blijkt op het gebied van het beleid voor de interne markt, waardoor herstel van het vertrouwen in ons model van de sociale markteconomie mogelijk wordt. In de huidige situatie moet de Europese Unie speciaal de aandacht richten op de twintig miljoen kleine en middelgrote ondernemingen. Een van de prioriteiten van de Unie moet dan ook zijn, mechanismen in het leven te roepen die de problemen kunnen oplossen die dit soort ondernemingen ondervindt bij het verkrijgen van kredieten.</p>
      <p sl="pt">Ook wijzen we op het voorstel van de Commissie om de "Small Business Act" nog voor het eind van 2010 te evalueren, om de bureaucratie en het belastingregime voor dit soort ondernemingen te vereenvoudigen en sociale verantwoordelijkheid te bevorderen. We hopen dat de vijftig maatregelen die nu gepresenteerd zijn zullen kunnen bijdragen aan een verdere verdieping van de interne markt, waarbij we volledig gebruik maken van de mogelijkheden daarvan. Dit kan voor de Europese economie extra groei opleveren.</p>
    </intervention>
    <intervention id="3-184" speaker_id="96862" name="Sophie Auconie" is_mep="True" mode="spoken">
      <p sl="fr">Mijnheer de Voorzitter, mijnheer de commissaris, dames en heren, nu de Europese burgers meer dan ooit een solidair en ambitieus Europa nodig hebben, een sociaal maar ook dynamisch Europa, juich ik de aanpak van de heer Barnier toe. Deze Single Market Act is een uitgebreide, allesomvattende benadering van de interne markt, en een collectieve benadering. Mijnheer Barnier, u heeft een aantal Europese commissarissen om de tafel gekregen die geïnteresseerd zijn in het gehele document en in een open benadering, want u komt er hier een discussie over aanzwengelen, zodat iedereen zijn licht erover kan laten schijnen. Deze aanpak staat dicht bij de burger, want u wilt de burger, maar ook het bedrijfsleven in het middelpunt van de interne markt plaatsen, en ik denk dat dit de komende maanden en jaren de grootste uitdaging zal vormen.</p>
      <p sl="fr">Deze aanpak is ook politiek en ik denk dat Europa eerst en vooral meer politiek nodig heeft, en dat is zeker ook een van de verantwoordelijkheden van het Parlement. Mijnheer Barnier, inhoudelijk zou ik nader willen ingaan op diensten van algemeen belang. Ik ben het met u eens dat rechtszekerheid een grotere noodzaak is dan een wetgevingskader. In het advies van de Commissie economische en monetaire zaken dat ik moet presenteren heb ik het over een routekaart voor de organiserende instanties, en u heeft het over een gereedschapskist. Wij komen al nader tot elkaar, ook al hebben we in semantisch opzicht beiden nog een stap te zetten. Ik denk dat we ons in het bijzonder over deze gereedschapskist moeten buigen, die een ware uitdaging zal zijn, en over transparantie voor iedereen die diensten van algemeen belang wil verlenen en gebruiken.</p>
    </intervention>
    <intervention id="3-185" speaker_id="96850" name="Damien Abad" is_mep="True" mode="spoken">
      <p sl="fr">Mijnheer de Voorzitter, Europa staat op een keerpunt en moet ambitieus en slagvaardig reageren op een economische en financiële crisis die natuurlijk in de eerste plaats de Europese burgers treft. Ik juich het initiatief van commissaris Barnier toe, die ik complimenteer met de werkwijze die hij heeft toegepast en de komende jaren wil uitwerken. Ik ben ook ingenomen met de kentering in de benadering van de interne markt door de Commissie. Er gaat voortvarendheid van uit, alsmede een bereidheid tot samenwerking voor het welslagen van het prachtige project dat de interne markt vormt.</p>
      <p sl="fr">Inhoudelijk ben ik verheugd dat de externe dimensie van onze interne markt eindelijk is meegenomen, zowel voor de bevordering van onze industrieën als voor de bescherming van onze burgers. Alleen met interne kracht kunnen we extern gewicht in de schaal leggen. Ik ben net als u een groot voorstander van de interne markt, maar niet zomaar een interne markt. Daarom eindig ik met een citaat van de heer Delors: "Ik kom in het geweer tegen een Europa dat slechts een markt is, een vrijhandelszone, zonder ziel, zonder geweten, zonder politieke wil en zonder sociale dimensie." Met deze Single Market Act tonen we deze politieke wil en ziel.</p>
    </intervention>
    <intervention id="3-186" speaker_id="29579" name="Marc Tarabella" is_mep="True" mode="spoken">
      <p sl="fr">Mijnheer de Voorzitter, mijnheer de commissaris, ik ontvang deze Single Market Act met open armen, vooral de sociale concepten en de concepten in het kader van de sociale economie. Ik kan me voorstellen dat u hierbij binnen de huidige Commissie op enige problemen bent gestuit. Niettemin zou ik drie voorbeelden willen noemen waarvoor ik nog van alles verwacht, maar waarmee ik in dit stadium niet echt genoegen kan nemen.</p>
      <p sl="fr">Allereerst is er het punt van collectieve actie, dat al door mevrouw Gebhardt is genoemd. Er vinden nu al twintig jaar lang raadplegingen plaats. Sinds het initiatief van commissaris Van Miert is de Commissie bezig met raadplegingen. Ik hoop natuurlijk dat dit dossier ooit tot concrete actie zal leiden.</p>
      <p sl="fr">Een ander voorbeeld vormen passagiers. U noemt de uitbarsting van de IJslandse vulkaan een goede gelegenheid om de verordening inzake vliegtuigpassagiers te wijzigen, maar wij vragen al tien jaar om een globale verordening inzake het recht van alle passagiers. Wanneer ziet deze het licht? Ik denk dat er in dit verband terecht sprake is van ongeduld.</p>
      <p sl="fr">Laten we het niet hebben over diensten van algemeen belang. We wachten op een kaderrichtlijn. Wat krijgen we? U kondigt een mededeling en maatregelen aan.</p>
      <p sl="fr">Mijnheer de commissaris, ik reken op u als pragmatisch man om deze Single Market Act tot meer te maken dan slechts een catalogus van goede bedoelingen.</p>
    </intervention>
    <intervention id="3-187" speaker_id="96776" name="Róża Gräfin von Thun und Hohenstein" is_mep="True" mode="spoken">
      <p sl="pl">Ik wil graag de ontmoeting die ik vandaag had met een jonge journalist over de hoorzitting van gisteren over de Single Market Act met u delen. Deze journalist was diep onder de indruk en sprak met grote verbazing over dit document. Hij vond het sensationeel en revolutionair en vroeg zich af waarom er niet méér over gesproken wordt, waarom het zich niet in het centrum van het Europese debat bevindt.</p>
      <p sl="pl">Wij zijn het die ervoor moeten zorgen dat de vijftig voorstellen voor de gemeenschappelijke markt die door de Commissaris zijn gepresenteerd in het centrum komen te staan van het Europese debat in ons Parlement, de overige instellingen, de lidstaten en de media. Het document is bijzonder belangrijk en concreet. We weten allemaal dat vrede, democratie en mensenrechten het belangrijkst zijn, maar voor ieder van ons zijn de zaken die ons dagelijks leven vergemakkelijken het meest tastbaar, dat wil dus zeggen de gemeenschappelijke markt, die ook wel eens ons vlaggenschip wordt genoemd. Het is echter geen schip en ook geen vlag zoals professor Monti heeft gezegd, het is de zee en de wind. Het is onze taak om te zorgen dat wind en water onze burgers gunstig gezind zijn.</p>
    </intervention>
    <intervention id="3-188" speaker_id="28177" name="Bernadette Vergnaud" is_mep="True" mode="spoken">
      <p sl="fr">Mijnheer de Voorzitter, mijnheer de commissaris, dames en heren, een paar maanden na het verslag van professor Monti, waarin hij oproept tot een noodzakelijk herstel van de interne markt die op de burgers is gericht, ben ik ingenomen met de reactie van de Commissie. De punten die mij het meest zijn opgevallen, zijn de verbetering van de erkenning van beroepskwalificaties, de steun voor kleine en middelgrote bedrijven, de nieuwe wetgeving inzake aanbestedingen en concessies van diensten en rechtszekerheid voor de sociale economie. Ik begroet deze ambitie dan ook met grote instemming.</p>
      <p sl="fr">Niettemin betreur ik dat er in de vijftig voorstellen geen duidelijke prioriteiten zijn vastgelegd. De strategie van versnippering tussen de verschillende directoraten-generaal en commissarissen baart mij zorgen, en ik roep de heer Barroso op tot meer betrokkenheid om te voorkomen dat er tegenstrijdige voorstellen worden gedaan.</p>
      <p sl="fr">Tot slot betreur ik dat er concrete afspraken ontbreken over diensten van algemeen belang, terwijl wij al jaren om beschermende wetgeving vragen, wat voortaan mogelijk is met het Verdrag van Lissabon. Mijnheer Barnier, ik wacht dan ook op de definitieve teksten alvorens me echt uit te spreken en u eventueel te steunen in deze belangrijke uitdaging voor de toekomst van Europa en alle Europese burgers.</p>
    </intervention>
    <intervention id="3-189" speaker_id="96808" name="Pablo Arias Echeverría" is_mep="True" mode="spoken">
      <p sl="es">Commissaris, ik zou deze gelegenheid willen benutten om de mededeling toe te juichen die u ons heeft voorgelegd. Ik denk dat dit een goed initiatief is om door te gaan met ons werk voor verbetering van de Europese interne markt. In mijn ogen is het van vitaal belang dat er gedebatteerd wordt over de vijftig voorstellen die u genoemd heeft in uw betoog. Ik hoop dat ik in dit Parlement actief zal kunnen bijdragen aan het uit de weg ruimen van de belemmeringen voor de elektronische handel in Europa.</p>
      <p sl="es">Een groot aantal van die belemmeringen die de elektronische handel vandaag de dag kent, is al in kaart gebracht en er zijn ook concrete voorstellen om ze aan te pakken. Je zou kunnen zeggen dat we afhankelijk zijn van de politieke wil om deze belemmeringen uit de weg te ruimen. Ik denk dat deze mededeling een goed begin is, en daarom vind ik dat we die moeten ondersteunen door een actieve bijdrage te leveren.</p>
    </intervention>
    <intervention id="3-190" speaker_id="photo_generic" name="Michel Barnier" is_mep="True" mode="spoken">
      <p sl="fr">lid van de Commissie . − Mijnheer de Voorzitter, ik dank u voor uw boodschap. Ik zal mijn best doen, zonder de ambitie te hebben om iedereen gedetailleerd te antwoorden. Ik weet zeker dat we elkaar nog vaker zullen treffen. Ik begin mijn antwoord met de woorden van de eerste spreker, de heer Schwab. Hij heeft gewezen op de aanvankelijke ambitie die wij nieuw leven moeten inblazen, waaraan we trouw moeten blijven, namelijk de sociale markteconomie. Hij voegde daaraan toe dat we allen van de drie aspecten in deze samenstelling houden: sociale markteconomie. Dat is belangrijk, en natuurlijk zijn deze drie aspecten in het Verdrag van Lissabon opgenomen, met de ambitie van een zeer sterk concurrentievermogen.</p>
      <p sl="fr">Dames en heren, dat is precies de ambitie die ten grondslag ligt aan deze Single Market Act, een uiterst concurrerende sociale markteconomie. Ik herhaal dat onze, en vooral mijn, overtuiging is dat deze sociale markteconomie, concurrentievermogen en groei alleen kunnen worden verwezenlijkt met de hulp van iedere burger, ieder bedrijf en iedere overheid.</p>
      <p sl="fr">Het zal ons niet zomaar worden aangereikt. Wij moeten wetgeving opstellen en kaders opzetten, maar burgers, bedrijven en overheden moeten de kansen van deze grote markt aangrijpen. Dat is de ambitie. En natuurlijk zeg ik tegen de heer Schwab en velen van u dat er na afloop van dit debat uiteraard belangrijkere of nauwkeurigere prioriteiten worden vastgesteld dan de prioriteiten die wij zelf hebben kunnen vaststellen, ook al hebben we reeds 29 of 30 belangrijke prioriteiten van de 50 vastgesteld. Ik wijs erop dat het verslag van de heer Monti nog veel meer ideeën bevatte.</p>
      <p sl="fr">Maar ik ben het ook eens met de stelling van de heer Creutzmann en mevrouw Corazza Bildt eerder. In lijn met de analyse aan het begin van mijn toespraak stelden zij dat we moeten kijken naar wat er in veel van onze landen gebeurt vanwege de crisis, vanwege onbegrip, vanwege de vraag "Wat heeft de markt ons te bieden?" die wordt beantwoord met "Niet veel". Dat leidt tot vrees, angst en onbegrip, en daarachter zien we populisme en protectionisme zich aftekenen.</p>
      <p sl="fr">Het eerste slachtoffer van protectionisme zou inderdaad de interne markt zijn. Daarom moeten wij met maatregelen, een dynamische aanpak en initiatieven tegenwicht bieden aan deze pogingen of verleidingen van protectionisme.</p>
      <p sl="fr">Voorzitter Harbour heeft aangegeven dat dit een nieuwe verbintenis was. Mijnheer de Voorzitter, ik herinner me in mijn hoorzitting op 13 januari precies te hebben gezegd dat ik er in de vijf jaren die we samen zouden doorbrengen, ernaar zou streven om samen met andere collega's, want ik ben niet de enige commissaris, er hebben waarschijnlijk vijftien of zestien commissarissen te maken met een redelijk groot deel van de wetgeving, 1 500 teksten met elkaar te verenigen die moeten worden toegepast en intelligent moeten worden toegepast op de markt.</p>
      <p sl="fr">Vijftienhonderd teksten! Mijnheer de Voorzitter, ik heb aangegeven voornemens te zijn burgers en bedrijven met deze grote markt te verzoenen, en u benadrukt terecht de kans is die wij onszelf kunnen bieden met dit debat en met voorstellen van de Commissie voor een globaal of holistisch actieplan, om de bemoedigende woorden van de heer Grech aan te halen.</p>
      <p sl="fr">Voorzitter Harbour heeft de groei van het concurrentievermogen genoemd. Deze Single Market Act bevat een groot aantal concrete voorstellen waarop wij ons gaan toeleggen in de juridische en fiscale omgeving voor ondernemingen en met name voor de kleinste bedrijven, de herziening van de boekhoudrichtlijnen in 2011, een geconsolideerde gemeenschappelijke belastingheffing voor ondernemingen, hieraan werkt mijn collega Semeta, nieuwe BTW-strategieën en koppeling van handelsregisters.</p>
      <p sl="fr">Dat is een aantal concrete voorstellen ter vereenvoudiging van het reglementaire, fiscale en financiële kader voor kleine en middelgrote bedrijven, en daar komt de digitale agenda bij waaraan ik samenwerk met mijn collega, mevrouw Kroes, die zich daarvoor zeer vastberaden inzet. Ook is er de detailhandel en veel andere ideeën die mevrouw Handzlik eerder heeft genoemd.</p>
      <p sl="fr">Ik zou nader willen ingaan op kwesties met betrekking tot de sociale dimensie, waaraan ook ik hoge waarde hecht. De heer Triantaphyllides en de heer Hughes hebben dit aan het begin van uw discussie aangestipt, evenals mevrouw Gebhardt en mevrouw Turunen. Mevrouw Turunen, wij hebben hierover gedebatteerd en standpunten ingenomen, die overigens kunnen afwijken van de berichtgeving in de media. Ik vind dat een dergelijk debat binnen het college absoluut normaal is. Het tegendeel zou abnormaal zijn.</p>
      <p sl="fr">Er zijn immers 27 lidstaten met verschillende zienswijzen, tradities en nationaliteiten en door samen te werken kunnen we ons allen achter deze voorstellen scharen. We trachten het zwaartepunt van het Europese algemene belang te vinden voor voorstellen die vervolgens ter aanvulling of vervollediging worden besproken door het Parlement en de Raad van ministers.</p>
      <p sl="fr">Wij hebben dus gedebatteerd en dat is normaal voor het vinden van een juist evenwicht tussen de economische vrijheden van het verdrag, vrij verkeer en legitieme vrijheden en rechten van de sociale partners, met name op het gebied van collectieve maatregelen.</p>
      <p sl="fr">Naar mijn oordeel is het een goede zaak dat werknemers en bedrijven over een helder en zeker kader beschikken waarbinnen zij actief zijn.</p>
      <p sl="fr">De maatregelen van de Commissie zullen dan ook in deze geest worden gecoördineerd. Op basis van de nieuwe strategie voor tenuitvoerlegging van het Handvest van de grondrechten zullen wij erop toezien dat rekening wordt gehouden met de rechten die in het handvest zijn gewaarborgd, inclusief het recht op collectieve actie. De Commissie zal de horizontale sociale clausule in artikel 9 van het verdrag letterlijk toepassen door de sociale gevolgen van al deze wetgevingsvoorstellen voor de interne markt uitvoerig te analyseren. In ieder geval ben ik ervoor om in voorkomend geval een bepaling in te voegen waarin wordt vastgelegd hoe de collectieve rechten in de context van de nieuwe wetgeving worden gewaarborgd.</p>
      <p sl="fr">De noodzaak van een dergelijke clausule zal dan ook per geval moeten worden beoordeeld. Het is een onderwerp waarover wij de komende maanden met u zullen debatteren zodat de Commissievoorstellen zo mogelijk nog kunnen worden verbeterd. Mevrouw Vergnaud, mevrouw Auconie, dat zal ook het geval zijn voor dit kwaliteitskader waartoe voorzitter Barroso zich heeft verbonden voor diensten van algemeen belang.</p>
      <p sl="fr">Ik zou de heer Grech ook willen zeggen dat de voorstellen inzake consumenten nog moeten worden aangevuld, en wij werken hieraan met de heer Dalli. Mijnheer Grech, u waarschuwt terecht voor de breekbaarheid van de interne markt, niets is definitief. Daarom hebben we deze toe-eigening nodig, deze steun van de burgers voor een duurzame consolidering van deze interne markt, die een kans vormt. Het moet veel meer een ruimte van kansen zijn dan een ruimte van beperkingen.</p>
      <p sl="fr">Mevrouw Gebhardt en mijnheer Tarabella, u noemde collectief verhaal. We zullen dit onderwerp niet links laten liggen. Het moet echt worden verkend, zoals uit een aantal discussies hier en ook binnen de Commissie is gebleken. Mijn drie collega's, mijnheer Dalli, mevrouw Reding en de heer Almunia werken hieraan en zij zullen wanneer de tijd rijp is en zo snel mogelijk de conclusies trekken uit de raadpleging die wij zojuist in gang hebben gezet over de invoering van collectief verhaal.</p>
      <p sl="fr">Ik wil ook tegen mevrouw Comi zeggen dat ik het met haar eens ben dat we de Single Market Act en de mededeling inzake industrieel beleid van de heer Tajani goed op elkaar moeten afstemmen. Wij werken daar samen aan, met name met betrekking tot standaardisering en normalisering.</p>
      <p sl="fr">De heer Salvini had het over de regio's en zijn eigen regio in het bijzonder. Ik ben er echter van overtuigd dat u het debat dat wij hier in gang zetten, zoals normaal is, naar de regio's moet brengen. Ik zal dit document in de 23 talen van de Unie doen toekomen aan alle nationale parlementsleden in uw landen. We zullen het naar de regio's sturen, naar vakbonden, beroepsorganisaties en economische organisaties, zodat dit debat zo decentraal mogelijk kan worden gevoerd. Terwijl ik naar de woorden van de heer Salvini luisterde, dacht ik ook aan een belangrijke belofte die de heer Delors ten tijde van zijn voorzitterschap heeft gedaan, namelijk die van het cohesiebeleid. Daarvan blijf ik op lange termijn een absoluut pleitbezorger, om te voorkomen dat er op deze interne markt een kloof tussen verschillende regio's ontstaat. Deze zaken zijn dan ook onlosmakelijk met elkaar verbonden.</p>
      <p sl="fr">Mevrouw Thun und Hohenstein heeft dit debat genoemd. Zij hecht er grote waarde aan, vooral aan het idee van het forum dat wij haar verschuldigd zijn. Ieder jaar zullen wij dit forum over de interne markt organiseren en de top twintig bijwerken, dat wil zeggen de twintig gebieden waarop echte vooruitgang is geboekt. Hopelijk zullen dat niet vijf jaar lang dezelfde gebieden zijn en zullen deze variëren. Ik hoop dat bepaalde gebieden zullen afvallen en dat we vooruitgang zullen boeken, maar we zullen dit forum in ieder geval organiseren.</p>
      <p sl="fr">Ik wil ook weerklank bieden aan de voorstellen van de heer Abad over de externe dimensie. Natuurlijk moeten we van binnen sterk zijn en ook kracht tonen om andere markten te veroveren en om in te spelen op andere behoeften in de rest van de wereld, zonder naïef te zijn, in openheid en wederkerigheid. Mijn collega, de heer De Gucht, heeft gisteren overigens een aantal belangrijke dingen gezegd die ik deel over deze eis van wederkerigheid die wij moeten stellen in onze betrekkingen met belangrijke partnerregio's en -landen van de Europese Unie.</p>
      <p sl="fr">Tot slot een woord in navolging van de heer Kožušník, die ons zojuist heeft opgeroepen tot moedig optreden. Ja, mijnheer Kožušník, ik zal dit debat met alle mogelijke kracht voeren, maar ik kan die opdracht niet overal en in alle landen alleen aan. Morgen zal ik de discussie in uw land voeren, omdat we samen in Praag zullen zijn, maar ik zal me er zo goed mogelijk voor inzetten in alle landen. We kunnen dit niet alleen tot een succes maken, we moeten er samen aan werken. De dertien commissarissen die in februari met deze voorstellen zullen komen, zullen er ook aan deelnemen, net zoals alle anderen. Het Parlement, de regio's, de sociaaleconomische partners en de nationale parlementsleden moeten actief aan dit debat deelnemen.</p>
      <p sl="fr">Dames en heren, voor dit document is het geen kwestie van nemen of laten. Het is voor verbetering vatbaar. Wij zijn van oordeel dat we het kunnen bijschaven, er een hoge prioriteit aan kunnen geven en het vooral in overleg met u kunnen opstellen omdat we samen met burgers en bedrijfsleven de groei en het concurrentievermogen dringend moeten herstellen.</p>
    </intervention>
    <intervention id="3-191" speaker_id="39726" name="De Voorzitter" is_mep="True" mode="spoken">
      <p sl="nl">Het debat is gesloten.</p>
    </intervention>
    <intervention id="3-192" speaker_id="96975" name="António Fernando Correia De Campos" is_mep="True" mode="written">
      <p sl="pt">1. Indrukwekkende poging om versnipperde wetgeving (1 500) bijeen te brengen. 2. Overzicht van de vijftig instrumenten voor het vormen van de Interne Markt, die tot dusverre versnipperd en zonder samenhang zijn toegepast. Het is voor het eerst dat we weten over welke middelen we beschikken. 3. Eerdere ervaring moet bepalend zijn voor de toekomst. Sommige maatregelen waren een succes, andere zijn pas half uitgevoerd of nog maar net geïnitieerd. Andere hebben gefaald, als we kijken naar de oorspronkelijke doelstellingen. Meer dan ooit kunnen we hier gebruik maken van wat in de wetenschap een "veldexperiment" heet. 4. We hebben niet te klagen over een gebrek aan technologische middelen: "e-handel", "e-aanbesteding" en alles wat te maken heeft met de "Digitale Agenda voor Europa" en de "Digitale Gemeenschappelijke Markt" zijn instrumenten die steeds vaker worden ingezet. De technologie bestaat, en de behoefte eraan ook. Wat ontbreekt, is het initiatief. 5. Dit is een unieke kans: de Europa 2020-strategie, met indicatoren en doelen. We moeten deze goed benutten. De crisis neemt steeds verder toe, en de versterking van de interne markt kan bijdragen aan de oplossing daarvoor. 6. Zeer ambitieus project. Is de Commissie bereid gebruik te maken van dit "momentum"? Is de Commissie bereid te onderkennen dat dit project zijn weg moet kunnen vervolgen, zonder ballast?</p>
    </intervention>
    <intervention id="3-193" speaker_id="96706" name="João Ferreira" is_mep="True" mode="written">
      <p sl="pt">De termen die commissaris Barnier hier gebruikt heeft om het debat in te zetten is in verschillende opzichten verhelderend. De markt is per slot van rekening de belangrijkste reden en het uiteindelijke doel van het Europese integratieproces, zoals hij ook in herinnering bracht. Deze visie, die hier zo openlijk uiteengezet is, zegt veel over de kapitalistische aard van dit integratieproces, dat door het Verdrag van Lissabon geïnstitutionaliseerd en versterkt is. In een tijd waarin de Europese bevolking de gevolgen van de kapitalistische crisis – waaraan de EU met haar beleid heeft bijgedragen – aan den lijve ondervindt, presenteert de Commissie hier een oplossing voor de crisis die een voortzetting betekent van het beleid dat tot die crisis geleid heeft. De verdieping van de interne markt, om nog meer winst te garanderen voor de grote economische en financiële groepen van de Europese machthebbers, is de oorzaak van de toenemende ongelijkheid binnen de EU, tussen de landen en binnen elk land. Dit leidt tot de steeds verdere verzwakking van de meest kwetsbare economieën, privatisering van essentiële sectoren van de economie, de commercialisering van steeds meer onderdelen van het sociale leven en de aanval op openbare voorzieningen. "Business as usual" is het heersende motto in de EU. "Cohesie" wordt steeds meer slechts een leus zonder inhoud.</p>
    </intervention>
    <intervention id="3-992" speaker_id="28377" name="Lidia Joanna Geringer de Oedenberg" is_mep="True" mode="written">
      <p sl="pl">De mededeling van de Europese Commissie die is opgesteld naar aanleiding van het verslag van professor Monti "Naar een Single Market Act", is een bijzonder belangrijk document dat voor de komende tien tot twintig jaar EU-maatregelen op het gebied van de interne markt definieert. Ik ben vooral geïnteresseerd in de initiatieven van de Commissie die verband houden met het creëren van een digitale interne markt, omdat die naar mijn mening de toekomst is van de Europese economie. Zonder af te willen doen aan de goede intenties van de Commissie, krijg ik de indruk dat zij zich meer gericht heeft op de "bescherming" van creativiteit, dan op het wegnemen van obstakels voor de ontwikkeling van commerciële diensten op het internet. Het aantal wetsvoorstellen is hier een voorbeeld van. De mededeling telt maar liefst vijftig initiatieven voor de interne markt in de breedste zin van het woord. Ik miste echter het thema waar ik zelf al een aantal jaren aan werk, namelijk het scheppen van gelijke voorwaarden voor de toegankelijkheid van mediadiensten op de gemeenschappelijke markt. Het betreft het bevorderen van ondertiteling van tv-programma's in de hele Europese Unie. Hierdoor verbetert de toegankelijkheid van de media voor slechthorenden en het leren van vreemde talen wordt makkelijker. Ik hoop dat de Commissie in de nabije toekomst op dit onderwerp terugkomt.</p>
    </intervention>
    <intervention id="3-991" speaker_id="4246" name="Othmar Karas" is_mep="True" mode="written">
      <p sl="nl">Mijnheer de commissaris, de wetgeving interne markt is ongetwijfeld een revolutie, het is het meest concrete werkprogramma van deze Commissie. Het is ook het derde grote project na de invoering van de euro en de uitbreiding van de EU. We moeten dynamisch zijn, vastberaden en moedig, we moeten echte Europeanen zijn om die vijftig maatregelen uit te voeren. De interne markt moet de thuismarkt van 500 miljoen mensen worden, omdat hier onze kans ligt voor groei, werkgelegenheid en concurrentievermogen. We kunnen nog allerlei schatten vinden. Door de interne markt worden ook de zogenaamde nettobetalers als Oostenrijk en Duitsland netto-ontvangers, en wel op grote schaal. We moeten die kans benutten, we moeten de interne markt bevrijden van zijn ketens, een einde maken aan protectionisme en nationalisme, de EU als continent zien. Of dat lukt, hangt primair van de politici af. Aan de slag!</p>
    </intervention>
    <intervention id="3-194" speaker_id="96652" name="Alajos Mészáros" is_mep="True" mode="written">
      <p sl="nl">We kunnen het allemaal eens zijn met de intentie van de Europese Commissie: een concurrerende sociale markteconomie. In de verslagen van de Commissie staan concrete voorstellen voor de versterking van de interne markt. We vertrouwen erop dat dit doel zal worden verwezenlijkt. Volgens commissaris Barnier moeten we ons voordeel doen met de tot nog toe onbenutte mogelijkheden van de interne markt. We zouden dan ook diverse resultaten kunnen opsommen die ons leven binnen de Europese Unie gemakkelijker hebben gemaakt. De veranderingen in de wereld vragen echter om verdere stappen. De interne markt kan nog verder worden geharmoniseerd. Ik waardeer de gedachte dat de markten tegelijkertijd de economie en de EU-onderdanen moeten dienen. De onderwerpen burgerrechten en economische kwesties worden in aparte documenten behandeld, hopelijk juist om deze twee polen van de markt in evenwicht te brengen. De rol van de Europese Unie als initiator en coördinator om de interne markt te versterken, staat buiten kijf. Desondanks kunnen we nog lang niet spreken van een goed functionerend sociaal stelsel, hoogwaardig onderwijs en concurrerende banen, zonder de toewijding van de lidstaten om deze zaken ten uitvoer te brengen. Sommige mensen plaatsen weliswaar vraagtekens bij het belang van publiek overleg, maar ik ben van mening dat alle belanghebbenden de mogelijkheid moeten krijgen om hun mening te ventileren. Ik ben dezelfde positieve mening toegedaan over het initiatief dat kwesties met betrekking tot de interne markt in het kader van een jaarlijks te houden forum moeten kunnen worden besproken. De deelnemers aan dit forum zijn logischerwijs de instellingen, lidstaten, ondernemingen en burgers, dat wil zeggen de deelnemers aan de interne markt. Dankzij dit forum kunnen we mensen er nog beter van bewust maken dat de interne markt onderdeel vormt van ons dagelijks leven.</p>
    </intervention>
    <intervention id="3-990" speaker_id="97197" name="Alfredo Pallone" is_mep="True" mode="written">
      <p sl="it">Mijnheer de Voorzitter, dames en heren, ik ben het helemaal eens met de inhoud en de termijnen van de Small Business Act. De interne markt weerspiegelt de meest geïntegreerde vorm van de gemeenschappelijke markt: deze is sterk gericht op het wegnemen van barrières – fysieke barrières (grenzen), technische barrières (normen) en fiscale barrières – tussen de lidstaten. Dit vormt de hoeksteen van duurzame integratie en groei in Europa. De huidige economische crisis heeft eens te meer duidelijk laten zien hoe belangrijk de interne markt is om het Europees project tot een succes te maken. En er is een nieuw politiek streven nodig om de verleiding van het economische nationalisme tegen te gaan en het eigen potentieel volledig te ontwikkelen. De crisis heeft het risico vergroot dat staatssteun onrechtmatig wordt gebruikt om de belangrijkste nationale bedrijven hulp te verschaffen. De oplossing voor het opnieuw lanceren van de Europese economie ligt meer in het wegnemen van permanente hindernissen (en juist dat is het recept van de interne markt) voor het vrije verkeer van goederen, personen en diensten, en voor een gelijke behandeling van de economische actoren en de burgers in de hele Unie.</p>
    </intervention>
    <intervention id="3-195" speaker_id="96718" name="Olga Sehnalová" is_mep="True" mode="written">
      <p sl="cs">Ik ben een groot voorstander van de Single Market Act, maar zou willen stilstaan bij een vrij grote tekortkoming ervan. Ik heb het over de communicatiestrategie voor de lange termijn ten aanzien van de Single Market Act an sich en de interne markt als geheel. In voorstel nr. 48 geeft de Commissie aan dat zij de raadpleging en dialoog met het maatschappelijk middenveld wil versterken, met speciale aandacht voor de mening van de consument. Indien de Commissie echter daadwerkelijk belang hecht aan de mening van de gewone consument, dan dient zij dit voorstel veel beter onder de aandacht van het algemene publiek te brengen dan tot nog toe het geval was. Zo was en is er in de Tsjechische en Slowaakse media nagenoeg geen enkele aandacht voor dit document, als betrof het iets volstrekt onbeduidends. De informatiecampagne ten aanzien van de voordelen van de interne markt dient dus niet alleen op het niveau van de Europese instellingen gevoerd te worden, maar moet juist zoveel mogelijk worden gedecentraliseerd tot zelfs het nationale en regionale niveau. In die campagne dienen dan met name de voordelen van de interne markt voor het voetlicht te worden gebracht, zoals bijvoorbeeld de banktarieven, prijsvergelijkingen van producten en dergelijke. Ik wil de Commissie ten stelligste oproepen haar communicatiestrategie richting de gewone consument op een hoger plan te brengen, zodat de burger beter geïnformeerd wordt over de voordelen van de interne markt.</p>
    </intervention>
  </section>
  <section id="creitem18" title="18. Innovatiepartnerschappen (debat)">
    <intervention id="3-197" speaker_id="39726" name="De Voorzitter" is_mep="True" mode="spoken">
      <p sl="nl">Aan de orde is het debat over de mondelinge vraag O-0158/2010 van Judith A. Merkies, namens de S&amp;D-Fractie, Paul Rübig, namens de PPE-Fractie, Jorgo Chatzimarkakis, namens de ALDE-Fractie, Philippe Lamberts en Reinhard Bütikofer, namens de Verts/ALE-Fractie, Evžen Tošenovský, namens de ECR-Fractie, en Marisa Matias, namens de GUE/NGL-Fractie aan de Raad: Innovatiepartnerschappen binnen het kerninitiatief Innovatie-Unie (B7-0560/2010).</p>
    </intervention>
    <intervention id="3-198" speaker_id="96910" name="Judith A. Merkies" is_mep="True" mode="spoken">
      <p sl="nl">auteur . − Voorzitter, 90 procent van de mensen denkt dat we door innovatie een groene en beter concurrerende economie zullen krijgen. Daar zijn we het over eens. Maar kennelijk is de urgentie nog niet helemaal duidelijk, want de Europese Raad heeft besloten pas in februari en maart volgend jaar over de innovatie-unie te gaan praten.</p>
      <p sl="nl">Waarom? Zijn de urgente, grote maatschappelijke uitdagingen dan soms allemaal al opgelost? Is het energieprobleem, het grondstoffenprobleem of het vergrijzingsprobleem al opgelost? Nee, en daarom is het nodig dat we urgent die innovatiestrategie behandelen en bespreken. Vragen zijn er genoeg. Wat zijn die innovatiepartnerschappen eigenlijk? De innovatiestrategie van de Commissie is wel duidelijk, maar deze vraag blijft nog open.</p>
      <p sl="nl">Duidelijk is dat er geen nieuwe instrumenten moeten komen, althans niet helemaal nieuwe, maar wel betere. Belangrijk is langetermijnzekerheid, maar het liefst hebben we een goed werkend instrument met een visie tot 2020. Wat belangrijk is, is dat innovatiepartnerschappen zo concreet en duidelijk mogelijk moeten zijn, met echte impact, technologieneutraal en dicht bij de markt, én met een duidelijke deadline. Met de betrokkenheid van alle belangrijke partners én de industrie, de overheid, de onderzoeksinstellingen, en vooral de burger, die de drijfkracht is achter innovatie en het slagen daarvan.</p>
      <p sl="nl">Het is heel goed dat er gebouwd wordt op bestaande kracht met healthy aging , eigenlijk liever gezond léven dan gezond ouder worden, en het schijnt dat eigenlijk gezond ouder worden al begint bij de conceptie. Alle partnerschappen moeten in het teken staan van efficiënt en intelligent omgaan met natuurlijke hulpbronnen en dan beginnen met de meest urgente problemen: energie, het opraken van de grondstoffen. Daar is meer innovatie nodig.</p>
      <p sl="nl">Het betekent de volledige inzet van de Raad en enthousiasme. Allebei zijn nodig om de innovatiestrategie te laten werken. Terugtrekken achter de grenzen is geen optie. Economie gaat echt niet alleen over de euro of over de bankensector, het Stabiliteitspact. Het gaat over werk in Europa, een betere positie van Europa in de wereld en als niet door innovatie, hoe dan wel?</p>
    </intervention>
    <intervention id="3-199" speaker_id="4423" name="Amalia Sartori" is_mep="True" mode="spoken">
      <p sl="it">auteur. − Mijnheer de Voorzitter, dames en heren, het voorstel van de Commissie in de op 6 oktober aangenomen mededeling "De Innovatie-Unie" is integrerend onderdeel van de Europa 2020-strategie. Het initiatief is bedoeld als concreet, efficiënt en duurzaam antwoord op de principiële problemen van onze maatschappij.</p>
      <p sl="it">Een van de meest vernieuwende elementen van de vele voorgestelde acties en de verschillende doelstellingen die de Commissie heeft vastgesteld om een daadwerkelijke Innovatie-Unie in het leven te roepen, zijn de zogenaamde innovatiepartnerschappen. Om de vooraf gestelde doelen te bereiken, is het noodzakelijk de juiste partnerschappen te kiezen. Daarvoor heeft de Commissie een reeks prioritaire uitdagingen vastgesteld die onze samenleving de komende jaren en decennia zal moeten aangaan. Ten aanzien van die vernieuwing heeft het Europees Parlement besloten zijn standpunt uiteen te zetten in de resolutie waarvan ik namens de PPE-Fractie de auteur ben. Na een korte onderhandelingsronde hebben alle auteurs van de verschillende fracties een resolutie ondertekend, waarbij zich geen problemen hebben voorgedaan.</p>
      <p sl="it">Ik wil graag onderstrepen dat onze bijdrage van fundamenteel belang is om ervoor te zorgen dat beide partnerschappen die worden gelanceerd na het proefproject over actief en gezond ouder worden betrekking hebben op intelligente steden, teneinde in diverse Europese steden geavanceerde experimenten te ondersteunen die gericht zijn op het realiseren van de 20-20-20-doelstellingen en niet-energetische grondstoffen, aangezien er een concreet antwoord moet worden gegeven op de grote en moeilijke problemen waar de samenleving op dit gebied mee te maken heeft.</p>
      <p sl="it">In de komende maanden zal een werkgroep binnen de Commissie een besluit nemen over de details met betrekking tot governance, financiering, selectie- en begrotingscriteria van de initiatieven die worden gelanceerd met het eerste partnerschap.</p>
    </intervention>
    <intervention id="3-200" speaker_id="28243" name="Jorgo Chatzimarkakis" is_mep="True" mode="spoken">
      <p sl="de">auteur. − Mijnheer de Voorzitter, waartoe dient eigenlijk het Europees innovatiebeleid, waartoe dient het Europees onderzoeksbeleid? Wanneer we die vraag stellen, ook aan de gewone burger, krijgen we geen antwoord. Het is namelijk niet duidelijk welke toegevoegde waarde er ontstaat door Europees onderzoek en Europese innovatie. Daarom zijn we blij dat commissaris Geoghegan-Quinn haar voorstel opent met een definitie van innovatie. Wat is innovatie? Innovatie betekent van kennis geld maken, een product maken, een licentie maken, en dat is nieuw. Ik ben blij dat de Commissie deze weg bewandelt. Maar ook nu hebben we man on the moon - of woman on the moon -projecten nodig, projecten waar de burger zich iets bij kan voorstellen, zodat de Europese belastingbetaler begrijpt wat wij hier met zijn geld doen. Daarom zie ik dit project als een grote kans, we willen twee gezonde jaren toevoegen aan het leven. Dit is zo'n project, dat begrijpt de burger. Daarom ben ik blij dat voor het eerste voorstel voor een innovatiepartnerschap dit onderwerp is gekozen. Twee gezonde jaren meer, dat begrijpt iedereen, dat moeten we doen. Daarom heeft u onze steun hiervoor.</p>
      <p sl="de">Ik wil echter wijzen op een punt dat mevrouw Merkies ook al heeft genoemd: wanneer we alleen maar een programma toevoegen aan de lijst van bestaande instrumenten en programma's – we hebben al het EIT, de KIG's, de JTI's, het zogenaamde Competitiveness and Innovation Programme (CIP) – wordt het geheel erg onoverzichtelijk, dat mogen we niet doen. De innovatiepartnerschappen moeten werkelijk tot wat meer overzicht leiden, tot een duidelijker systeem, en daarom kunnen we hier alleen maar mee instemmen wanneer alles voor de belastingbetaler duidelijker wordt. De vraag is altijd: wat levert meer Europese toegevoegde waarde op? Als we daarmee rekening houden staan wij hier volledig achter.</p>
    </intervention>
    <intervention id="3-201" speaker_id="96713" name="Evžen Tošenovský" is_mep="True" mode="spoken">
      <p sl="cs">auteur . − Het initiatief van de Commissie om in het kader van het Innovatiepartnerschap "actief en gezond ouder worden" een proefprogramma op te zetten, acht ik zeer interessant. Het feit dat de Commissie voor dit proefproject gekozen heeft, is voor mij andermaal een teken hoe gewichtig het vraagstuk vergrijzing wel niet is, EU-wijd. Gezien de vele uiteenlopende manieren waarop in de Europese Unie voor de oude dag gezorgd wordt, lijkt me dit proefproject echter allesbehalve eenvoudig uitvoerbaar. De zeer uiteenlopende stelsels op dit vlak zijn het gevolg van ongelijke ontwikkelingen en gebeurtenissen in het verleden, alsook de verschillende mentaliteiten van de lidstaten ten aanzien van deze problematiek. Het wordt voor ons dan ook uitermate interessant om te zien of en hoe de Commissie in staat zal zijn een daadwerkelijk innovatieve aanpak van dit complexe probleem te ontwikkelen. Ik hoop van harte dat het niet bij een algemene beschrijving van de problematiek blijft, maar dat er daadwerkelijk nieuwe initiatieven ontplooid worden.</p>
      <p sl="cs">Uit discussies met collega's is gebleken dat nog twee andere thema's geschikt zouden zijn voor een innovatiepartnerschap, te weten intelligente steden enerzijds en grondstoffen anderzijds. Gezien de huidige stand van zaken en de verwachte problemen lijkt een dergelijke benadering op het vlak van grondstoffen uitermate nuttig. Nu al, en in de nabije toekomst zeker, krijgen de lidstaten steeds meer te kampen met al dan niet grote tekorten voor zowel de energieopwekking als de industrie. Er zijn velerlei uiteenlopende problemen met grondstoffen, die overigens regelmatig behandeld worden in talrijke commissies van dit Parlement. Voor de toekomstige economische groei en het concurrentievermogen van de Europese lidstaten zijn een ongestoorde grondstoflevering en de opsporing van nieuwe grondstofvoorraden van cruciaal belang. Uiteraard hangt het levenspeil van de burgers in de Europese lidstaten daar nauw mee samen. Redelijke regels met de nadruk op de financiële toegankelijkheid van grondstoffen zijn dan ook van cruciaal belang.</p>
    </intervention>
    <intervention id="3-202" speaker_id="96820" name="Marisa Matias" is_mep="True" mode="spoken">
      <p sl="pt">auteur . − We bespreken hier vandaag een onderwerp dat gepresenteerd is als een van de prioriteiten van de Europese Commissie, namelijk het innovatiebeleid, dat eindelijk vorm begint te krijgen, vooral met de innovatiepartnerschappen en het proefproject "actief en gezond ouder worden" dat we hier vandaag bespreken. Veel aspecten moeten echter nog worden vastgesteld, vooral wat betreft nadere uitwerking, definiëren van toekomstige projecten en prioriteitstelling. Wie gaat eigenlijk de prioriteiten stellen en op grond van welke criteria? Ik vind dat we recht hebben op het antwoord daarop.</p>
      <p sl="pt">Maar ik wil hier graag enkele specifieke opmerkingen maken over dit eerste project dat ons is voorgesteld, over actief en gezond ouder worden. En dat zijn positieve opmerkingen, omdat ik het positief vind dat de aandacht gericht wordt op een bevolkingsgroep die erg kwetsbaar is in een Europa dat steeds verder vergrijst en steeds verder achteruit gaat.</p>
      <p sl="pt">Maar ik wil aan al deze vragen toch ook nog enkele vragen toevoegen, omdat ik het tegenstrijdig vind dat er een project op dit gebied wordt voorgesteld, terwijl er geen kader is waarin deze innovatie kan worden ingebed. Hoe gaan we deze innovatie goed inbedden? Binnen welk kader? Zijn innovaties wel levensvatbaar binnen de huidige context, waarin de verzorgingsstaat voortdurend en systematisch onder vuur ligt, de gezondheidszorg steeds minder toegankelijk wordt, systematisch wordt bezuinigd op voorzieningen en er voortdurend desinvesteringen plaatsvinden op dit gebied?</p>
      <p sl="pt">De titel van de mededeling, "Innovatie-Unie", voor meer werk, betere kwaliteit van leven, een betere samenleving, is ambitieus. Ik zou zelfs zeggen dat ik er persoonlijk geen enkele moeite mee zou hebben deze te onderschrijven, maar we moeten zeggen dat dit tegenstrijdig is met wat er de laatste tijd in de lidstaten gebeurt, met al die bezuinigingsmaatregelen. Ik denk dat er alleen houdbare innovatie mogelijk is als er een helder, houdbaar en ambitieus beleid komt. Anders is het niet meer dan een vonk die snel uitdooft. Dat levert niet veel op en daar hebben deze bevolkingsgroepen niet veel aan.</p>
    </intervention>
    <intervention id="3-203" speaker_id="photo_generic" name="Benoît Cerexhe" is_mep="True" mode="spoken">
      <p sl="fr">fungerend voorzitter van de Raad. − Mijnheer de Voorzitter, dames en heren, ik ben verheugd dat ons de gelegenheid wordt geboden om te discussiëren over dit kerninitiatief Innovatie-Unie, en met name over het nieuwe concept van Europees innovatiepartnerschap, dat zeker een centrale pijler vormt van de mededeling die de Commissie begin oktober heeft gepresenteerd.</p>
      <p sl="fr">Natuurlijk is de Raad in dit stadium nog bezig met de bestudering van het onderwerp en er worden conclusies voorbereid voor onze Raad Concurrentievermogen op 26 november.</p>
      <p sl="fr">Zoals u weet heeft de Europese Raad op 17 juni de laatste hand gelegd aan de strategie Europa 2020, en een van de belangrijke doelstellingen in dit verband is "betere voorwaarden voor onderzoek en ontwikkeling" zodat het totale niveau van overheids- en particuliere investeringen in deze sector op 3 procent van het bbp komt te liggen. Persoonlijk denk ik dat het problematisch zou zijn geweest om onder het percentage uit te komen van 3 procent dat al is vastgelegd in de strategie van Lissabon, en dat we nu moeten zorgen dat we deze doelstelling daadwerkelijk kunnen verwezenlijken.</p>
      <p sl="fr">Met het kerninitiatief voor een innovatie-Unie van de Commissie wordt voortgeborduurd op deze belangrijke doelstelling en het Belgische voorzitterschap heeft dit essentiële onderwerp tijdig willen behandelen. Binnen de Raad heeft in juli een eerste informele gedachtewisseling over het onderwerp plaatsgevonden, en vervolgens is het op 12 oktober formeel besproken. Naar aanleiding van dit debat heeft het voorzitterschap ontwerpconclusies voorgelegd die momenteel worden bestudeerd en op de agenda staan van de raadsformatie Concurrentievermogen, die op 25 en 26 november bijeenkomt. Ik benadruk dat het voorzitterschap de sectoren "onderzoek" en "ontwikkeling" nauw laat samenwerken voor dit dossier, wat tot uitstekende resultaten leidt. In juli heeft er een gezamenlijke vergadering van de Raad plaatsgevonden, die eind november zou moeten uitmonden in gezamenlijke conclusies.</p>
      <p sl="fr">De voorbereiding van het debat over onderzoek en innovatie dat tegen het einde van het jaar zal plaatsvinden in de Europese Raad, is ingegeven door de mededeling van de Commissie en de werkzaamheden van de Raad Concurrentievermogen.</p>
      <p sl="fr">U begrijpt dus dat ik in afwachting van de strategische impulsen van onze staatshoofden en regeringsleiders als voorzitter van de Raad Concurrentievermogen enige voorzichtigheid moet betrachten. Wel wijs ik erop dat het onderwerp innovatie, of eigenlijk de kennisdriehoek in bredere zin (onderwijs-onderzoek-innovatie), uiteraard noch voor de Raad, noch voor het Parlement geheel nieuwe materie is.</p>
      <p sl="fr">Binnen de Raad staat dit onderwerp in de algemene context van de Europese onderzoeksruimte regelmatig op de agenda van de Raad Concurrentievermogen. Ik verwijs met name naar de visie voor 2020 voor de Europese onderzoeksruimte van december 2008 en naar de recentere conclusies van de Raad, "Een innoverend Europa tot stand brengen", die in mei 2010 onder het Spaanse voorzitterschap zijn aangenomen. Ik kan ook een aantal beleidslijnen noemen die voor de Raad van belang zijn, ook al is dat geen uitputtende lijst.</p>
      <p sl="fr">Allereerst zouden de initiatieven betrekking moeten hebben op alle vormen van innovatie in de overheids- en particuliere sector.</p>
      <p sl="fr">Ten tweede moet de basis worden gelegd voor efficiëntere begrotingslijnen voor onderzoek, ontwikkeling en innovatie.</p>
      <p sl="fr">Ten derde kan innovatie door aanbestedingen worden gesteund met innoverende producten, procedés en diensten. Deze weg blijft grotendeels onbenut.</p>
      <p sl="fr">Ten vierde vormen ook niet-technologische vernieuwingen, zoals op het gebied van design, diensten en culturele creativiteit, belangrijke factoren.</p>
      <p sl="fr">Ten vijfde moet intellectuele eigendom voor het inzetten van onderzoeksinspanningen doeltreffend worden beheerd en beschermd, en moeten wetenschappelijke en technologische innovaties doeltreffend worden verspreid.</p>
      <p sl="fr">Tot slot moeten beleid en programma's op het gebied van onderzoek en ontwikkeling en de bijbehorende instrumenten worden vereenvoudigd en gerationaliseerd, daarop is ook nu weer gewezen. Ik ben zeer verheugd dat we het in grote lijnen eens zijn met het standpunt van de Commissie industrie, onderzoek en energie in het verslag van mevrouw Carvalho. Innovatiepartnerschappen moeten de zaken niet extra complex maken, maar juist bijdragen tot vereenvoudiging.</p>
      <p sl="fr">De regionale dimensie is ook essentieel voor innovatie. Het Europese innovatiebeleid moet voor actoren van innovatie, inclusief kleine en middelgrote bedrijven, ook op regionaal niveau adequate steun waarborgen.</p>
      <p sl="fr">De menselijke factor vormt de hoeksteen van onderzoek en innovatie. Europa moet beter in staat zijn om zijn onderzoekers binnen de EU te houden en talenten uit landen buiten de EU aan te trekken.</p>
      <p sl="fr">Na deze algemene overwegingen zal ik nu ingaan op de vier concretere vragen die u heeft gesteld.</p>
      <p sl="fr">Voor wat betreft het aantal onderwerpen voor de innovatiepartnerschappen lijkt onze Raad redelijk unaniem in het oordeel dat er eerst een proefinitiatief moet worden ontplooid, ook al heeft de Raad zich nog niet uitgesproken. De Commissie heeft overigens voorgesteld dit proefinitiatief inzake vergrijzing begin 2011 op touw te zetten. In haar mededeling wordt voorts een reeks andere thema's genoemd waarvoor zij bereid is in 2011 voorstellen in te dienen, en sommigen van u hebben een aantal van deze thema's overgenomen. Per definitie kan er een proefproject op experimentele basis starten. We hoeven niet te wachten totdat alle voorwaarden vooraf zijn vastgelegd.</p>
      <p sl="fr">De keuze van onderwerpen van toekomstige partnerschappen is een van de essentiële kwesties die binnen de Raad worden besproken en in dit licht wijs ik op het initiatief van gezamenlijke programmering van onderzoek in Europa dat de Raad in 2008 heeft ontplooid en waarmee moet worden ingespeeld op belangrijke maatschappelijke uitdagingen. Destijds waren er al criteria vastgesteld die zeker van pas zullen komen in het kader van innovatiepartnerschappen: de omvang van de uitdaging op Europees niveau, effectieve afspraken van betrokken partijen, de Europese toegevoegde waarde, de mogelijkheid om de resultaten van onderzoek ten goede te laten komen van Europese burgers en het Europese concurrentievermogen. Ik constateer ook dat de voorgaande richtsnoeren van de Raad en de algemene voorwaarden in de Commissiemededeling in ruime mate op elkaar aansluiten.</p>
      <p sl="fr">In de discussies die wij in dit stadium hebben gevoerd, hebben mijn collega's vaak gewezen op de noodzaak van een top-downbenadering, met name bij de vaststelling van thema's, eenvoud, lichte structuren, de noodzaak van samenwerking met de particuliere sector, in het bijzonder kleine en middelgrote bedrijven, alsmede de optimalisering van bestaande financiële instrumenten.</p>
      <p sl="fr">Dan ben ik aangekomen bij het tijdschema en de beginselen van bestuur die waarschijnlijk de belangrijkste en meest netelige kwesties zijn. De kernwoorden zijn "toegevoegde waarde", "samenhang", "flexibiliteit" en "eenvoud". Er kan geen sprake zijn van een vastomlijnd uniek model. Er zijn diverse initiatieven ontplooid om de concepten te verfijnen, waarvan een seminar dat een paar dagen geleden, op 27 oktober, in samenwerking met Finland en de Commissie is georganiseerd door het Belgische voorzitterschap. Voor wat betreft het tijdschema is de dringende noodzaak duidelijk vastgelegd in de strategie Europa 2020. Deze dringende noodzaak is daardoor ook aanwezig in de initiatieven die daaruit voortvloeien. Hiertoe heeft de Commissie ambitieuze voorstellen op tafel gelegd, maar onze middelen zijn beperkt. We moeten onze ambities niet laten varen en ervoor zorgen dat we het proces onder controle kunnen krijgen en te zijner tijd lering kunnen trekken uit de voortgang.</p>
      <p sl="fr">Mijnheer de Voorzitter, dames en heren, ik eindig met het begrip van beter bestuur van partnerschappen op nationaal niveau. Dit maakt deel uit van alle overwegingen die betrekking hebben op het bestuur van partnerschappen, waarvoor geen vastomlijnd en al helemaal geen uniek model bestaat. Er moet rekening worden gehouden met de verschillende situaties in de diverse lidstaten. Ook moeten alle belanghebbenden in de verschillende lidstaten bij het proces worden betrokken: belanghebbenden op Europees, nationaal en regionaal niveau, inclusief de overheids- en de particuliere sector.</p>
      <p sl="fr">Mijnheer de Voorzitter, dames en heren, mijn overtuiging is dat onderzoek en innovatie geen keuze voor Europa vormen, maar een noodzaak zijn als we een oplossing op lange termijn willen waarbij niet wordt getornd aan ons sociale model en de weg wordt ingeslagen van een duurzaam milieu. Ik juich de niet aflatende interesse van het Parlement in deze onderwerpen toe, en in het bijzonder deze eerste interventie in het debat over het innovatieplan. Uw bijdrage lijkt me des te crucialer doordat de huidige context de lidstaten tot moeilijke keuzen dwingt, waarbij het me van essentieel belang lijkt om vast te houden aan onderzoek en innovatie als investering in de toekomst. Ik kan u dan ook verzekeren dat ik de Raad op de hoogte zal stellen van de strekking van dit debat en ik sta tot uw beschikking.</p>
    </intervention>
    <intervention id="3-204" speaker_id="96739" name="Reinhard Bütikofer" is_mep="True" mode="spoken">
      <p sl="de">Mijnheer de Voorzitter, is het zo dat de Raad later op de avond meer spreektijd krijgt? Ik vind het niet erg beleefd dat de vertegenwoordiger van de Raad dubbel zo lang spreekt als de heren Barroso en Van Rompuy samen. We weten toch dat er nog meer belangrijke punten op de agenda staan? Misschien zou hij wat korter van stof kunnen zijn.</p>
    </intervention>
    <intervention id="3-205" speaker_id="96898" name="Ioannis A. Tsoukalas" is_mep="True" mode="spoken">
      <p sl="el">namens de PPE-Fractie . – Mijnheer de Voorzitter, ik zou uw aandacht willen vestigen op de grote kans die innovatiepartnerschappen bieden voor de economische en sociale ontwikkeling van de Europese Unie, die wij zo hard nodig hebben, maar ook op het grote gevaar dat zij met zich meebrengen, omdat een verkeerd gebruik van dit instrument de kloof op het vlak van innovatie en onderzoek tussen de lidstaten van de Europese Unie kan vergroten.</p>
      <p sl="el">Ik heb het om precies te zijn over de moeilijke economische omstandigheden die heersen in verschillende delen van Europa, om te beginnen in mijn vaderland, en ik zou dezelfde opmerking willen maken die mijn geachte collega, mevrouw Matias, heeft gemaakt. Talrijke landen in Zuid-Europa en elders bevinden zich in een deplorabele economische situatie, terwijl het Internationaal Monetair Fonds, de Europese Centrale Bank en de Europese Commissie immense horizontale kortingen op alle staatsuitgaven eisen en de publieke investeringen in onderzoek ongeveer tot nul zijn gereduceerd. Onder dergelijke omstandigheden is het overduidelijk dat op technologische ontwikkeling en innovatie rigoureus wordt bezuinigd aangezien deze in de reddingsplannen van de nationale regeringen de laagste prioriteit hebben.</p>
      <p sl="el">De horizontale kortingen die deze landen worden opgelegd, in combinatie met de braindrain, dat wil zeggen het verlies van geschoolde werknemers die naar het buitenland gaan, en de onderfinanciering van universiteiten en onderzoekscentra maken dat de kennisdriehoek waar wij het net over hadden, allesbehalve een gelijkzijdige driehoek is.</p>
      <p sl="el">Deze situatie wordt nog verergerd door feitelijke omstandigheden, door de feitelijke scores van de Europese universiteiten. Zo bevinden zich bijvoorbeeld volgens het Times Higher Education-supplement, dat eergisteren is gepubliceerd, 82 van de 200 topuniversiteiten in de wereld in Europa. Daarvan bevinden zich 80 in de noordelijke landen, en slechts 2 in het zuiden, in Spanje.</p>
      <p sl="el">Ik wil de Europese Commissie, de Europese Unie en het Europees Parlement vragen hoe zij de kloof die tussen het innoverende noorden van Europa en het zuiden van Europa ontstaat, denken te dichten?</p>
    </intervention>
    <intervention id="3-206" speaker_id="28349" name="Teresa Riera Madurell" is_mep="True" mode="spoken">
      <p sl="es">namens de S&amp;D-Fractie. – Mijnheer de Voorzitter, het is waar dat de Commissie haar voorstel voor een innoverende Unie gepresenteerd heeft op hetzelfde moment als haar voorstel voor industrieel beleid, want om verstandige, duurzame groei te waarborgen die werkgelegenheid en concurrentievermogen oplevert, moet de Europese Unie ongetwijfeld haar vermogen om te innoveren verbeteren.</p>
      <p sl="es">Op grond van die overtuiging heeft onze fractie de verantwoordelijkheid genomen voor beide initiatieven. Als coördinatrice ben ik ervan overtuigd dat dit Parlement met ieders medewerking zal kunnen helpen om oplossingen te vinden voor deze nieuwe uitdagingen: oplossingen die de economische, de sociale en de milieuaspecten met elkaar in evenwicht houden om op te trekken naar een groener en verstandiger Europa met een grotere sociale samenhang.</p>
      <p sl="es">Die bijdrage begint vandaag met deze resolutie, waarin wordt aangegeven, voordat de Raad zijn besluit neemt, welke kwesties met prioriteit moeten worden aangepakt, zoals samenwerking in de innovatie, en waarin ook wordt benadrukt dat hun kans op succes afhankelijk is van ons vermogen om hierbij zowel innoverende bedrijven als universiteiten en onderzoekscentra te betrekken.</p>
    </intervention>
    <intervention id="3-207" speaker_id="96803" name="Zbigniew Ziobro" is_mep="True" mode="spoken">
      <p sl="pl">namens de ECR-Fractie . – Mijnheer de Voorzitter, Europa moet zich ontwikkelen en innovatie is de beste weg om de huidige crisis te overwinnen. De aangekondigde verhoging van de financiering van investeringen in onderzoek en ontwikkeling met 3 procent van het Europese bbp is een factor van betekenis voor het initiëren van constructieve veranderingen. Naast flexibele wetgeving voor de oprichting van bedrijven, belastingvoordelen en vereenvoudiging van de patentregistratie, vormen financiële factoren het vliegwiel van ontwikkeling.</p>
      <p sl="pl">Zonder hulp van buitenaf zijn bedrijven zelf niet in staat om langjarige, kostenintensieve onderzoeken te financieren. Er doet zich evengoed een probleem voor. De toegekende middelen uit de Europese begroting op zich zijn vaak niet voldoende, waardoor bedrijven gedwongen zijn om uit eigen middelen enorme bedragen te investeren. Hierdoor bevinden ondernemers uit Midden- en Oost-Europa zich in een kansloze positie. Zij hebben geen eigen middelen, zij kunnen geen geld krijgen uit de staatsbegroting en zij zijn niet in staat om EU-gelden aan te vragen. Ook op andere gebieden doet deze situatie zich voor. Hierdoor concentreren de middelen zich in de rijke gebieden van de Europese Unie waardoor de wanverhouding op het gebied van onderzoek en ontwikkeling zich verder verdiept.</p>
      <p sl="pl">De voorzitter van de Europese Commissie heeft ooit gezegd: "Geen Unie zonder solidariteit". Tegen die achtergrond wil ik vragen op welke manier de Commissie van plan is om in de nieuwe lidstaten van de Unie de innovatie te versterken. Kunnen zij rekenen op meer financiële middelen, waardoor zij sneller kunnen aansluiten bij de oude lidstaten?</p>
    </intervention>
    <intervention id="3-208" speaker_id="96764" name="Hermann Winkler" is_mep="True" mode="spoken">
      <p sl="de">Mijnheer de Voorzitter, dames en heren, de invoering van de Innovatie-Unie toont aan dat de Europese Commissie de juiste weg bewandelt. Ik heb tot mijn grote tevredenheid gelezen dat de Commissie is ingegaan op vele van de eisen in het innovatieverslag van september 2010, dat is goedgekeurd door de Commissie industrie, onderzoek en energie. We zijn het erover eens dat de Europese Unie haar innovatiepotentieel nog veel beter moet gebruiken, ook al om de landen die sterk zijn op het gebied van de innovatie, zoals de VS en Japan, maar ook opkomende economieën als China, bij te houden. De Innovatie-Unie kan echter alleen slagen wanneer we die samen met de lidstaten en de regio's opbouwen. Daarvoor plant de Europese Commissie onder andere de zogenaamde innovatiepartnerschappen, die we nu behandelen in deze vraag van meerdere fracties.</p>
      <p sl="de">Ik wil in dit verband echter waarschuwen; we mogen niet nog eens dubbele structuren creëren. Het idee van innovatiepartnerschappen is tenslotte nog niet duidelijk gedefinieerd. Ook de opmerkingen van de Raad hebben nog niet alle twijfels uit de weg geruimd. Het idee van de innovatiepartnerschappen heeft echter wel enige raakvlakken met al bestaande instrumenten, zoals de technologieplatformen van het zevende kaderprogramma voor onderzoek en de kennis- en innovatiegemeenschappen (KIG's) in het kader van het Europees Instituut voor innovatie en technologie. Ik zou erop willen wijzen dat we absoluut synergieën tot stand moeten brengen, dat we daarvan ook moeten profiteren, en dat we een uniforme aanpak moeten volgen.</p>
    </intervention>
    <intervention id="3-209" speaker_id="96975" name="António Fernando Correia De Campos" is_mep="True" mode="spoken">
      <p sl="pt">Het verheugt ons dat de Commissie onderzoek en innovatie hoog op de politieke agenda wil zetten. We hebben hier te maken met een geïntegreerde strategie die erop gericht is het Europese ecosysteem voor innovatie effectiever en productiever te maken, in het belang van een duurzame economie. Europese innovatiepartnerschappen zijn opgekomen als instrument, en de grote uitdagingen waaromheen ze georganiseerd zijn, zijn algemeen genoeg om niet controversieel te zijn. Het is echter nog niet duidelijk hoe de prioriteiten zullen worden bepaald voor de subthema's en hoe zal worden bepaald welke zwaarte elke discipline daarbinnen krijgt. Welke mate van transparantie valt er te verwachten zodat "stakeholders" hieraan zullen meedoen? Hoe zal er worden omgegaan met tegenstrijdige belangen? Welke rol zullen respectievelijk de Commissie, de lidstaten en de regio's krijgen? Hoe wordt de "accountability" gewaarborgd binnen een zo complexe structuur? Hoe ziet de financiële kant van deze partnerschappen eruit? Mijnheer de Voorzitter, de Commissie en de Raad moeten zorgen voor een heel goede tenuitvoerlegging, en deze is niet gegarandeerd binnen die paar maanden die voor dit proefproject zijn uitgetrokken.</p>
    </intervention>
    <intervention id="3-210" speaker_id="4326" name="Cristina Gutiérrez-Cortines" is_mep="True" mode="spoken">
      <p sl="es">Mijnheer de Voorzitter, ik zou het feit willen toejuichen dat er innovatie is, dat er aandacht is voor innovatie, en ook partnership , maar ik zou daarbij willen zeggen dat we het over iets hebben waarvan we niet weten wat het is. We praten over een initiatief maar niemand heeft ons verteld wat het inhoudt, wat zijn formule of model is.</p>
      <p sl="es">In de eerste plaats zou ik willen voorstellen, als we efficiëntie nastreven, zoals een paar collega's hier al gezegd hebben, dat we nog eens kijken naar de resultaten van wat er gebeurd is met de IETI's, de partnerships en de platforms. Nu we ervaring hebben opgedaan met het Zevende Kaderprogramma voor onderzoek en technologische ontwikkeling moeten we die dingen objectief analyseren, met een externe evaluatie, en de resultaten bekijken.</p>
      <p sl="es">In het geval van sommige IETI bijvoorbeeld hebben we gezien dat ze uiteindelijk gedomineerd werden door grote ondernemingen, en dat de kleine bedrijven weer buiten spel waren gezet.</p>
      <p sl="es">Ik zou willen voorstellen dat er beleidsvormen en formules voor innovatie komen om te zien hoe we kleine bedrijven kunnen helpen om te integreren, soms misschien via bemiddelende instanties die hen helpen om projecten te betalen of ze uit te voeren. In elk geval kunnen we niet zo doorgaan en kleine bedrijven buiten de deur houden.</p>
      <p sl="es">In de tweede plaats moeten we de noodzaak overwegen van innovatie van het beleid, om precies te zijn, innovatie van het innovatiebeleid. Het is namelijk de markt die innovatie oppikt, en het beleid is er niet op ingesteld de markt te volgen, die veel sneller werkt.</p>
      <p sl="es">Daarom moeten we veel meer werk maken van capaciteitsopbouw. Er moet innovatie plaatsvinden op het gebied van capaciteitsopbouw en onderzoeksbeleid, om het onderzoek aan te sturen en bedrijven te helpen aan de slag te gaan met deze bijzonder moeilijke, gecompliceerde onderneming voor de toekomst. Natuurlijk moet ook het bankstelsel worden opgenomen als het gaat om de risico's, want die zouden niet voor rekening moeten komen van de bevolking van Europa.</p>
    </intervention>
    <intervention id="3-211" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">In artikel 27 van de Universele Verklaring van de rechten van de mens wordt gestipuleerd dat eenieder het recht heeft om vrijelijk deel te nemen aan het culturele leven van de gemeenschap, om te genieten van kunst en om deel te hebben aan wetenschappelijke vooruitgang en de vruchten daarvan. Het Europees onderzoek moet oplossingen vinden voor de grote uitdagingen waarvoor de samenleving staat: een vergrijzende bevolking, klimaatverandering, de energievoorziening en energie-efficiëntie, het tekort aan grondstoffen en een duurzame economische en maatschappelijke ontwikkeling.</p>
      <p sl="ro">Om de Europese Unie in staat te stellen om haar innovatieve vermogen te ontwikkelen, dat van essentieel belang is voor haar concurrentiekracht, moeten wij een innovatiebeleid ontwikkelen dat op het industriebeleid van de EU is afgestemd. Slechts door productiecapaciteit te ontwikkelen en in het verlengde daarvan banen in de hele EU te scheppen zullen wij het innovatieve vermogen van de EU op de lange termijn kunnen handhaven en verder ontwikkelen. Tegelijkertijd is het effect van innovatie op de maatschappij afhankelijk van de mate waarin de vruchten van de prestaties uit de wetenschap worden verspreid. Ik geloof dat wij, willen we een Europese Unie van innovatie hebben, een nieuw partnerschap nodig hebben dat het onderwijs steunt en de burgers helpt de vruchten van de wetenschappelijke vooruitgang te plukken.</p>
    </intervention>
    <intervention id="3-212" speaker_id="96779" name="Danuta Maria Hübner" is_mep="True" mode="spoken">
      <p sl="en">Mijnheer de Voorzitter, er is de laatste jaren veel gezegd over innovatie. Dit is een symbool geworden voor een beleidsinstrument dat al onze problemen kan oplossen. De verwachtingen zijn dus hooggespannen en wij moeten ze waarmaken. We moeten nu echter wat pragmatischer worden.</p>
      <p sl="en">Innovatie kan ongetwijfeld een zeer belangrijke rol spelen bij het bevorderen van groei in de Europese economie, maar om dit te bereiken hebben we sterke gezamenlijke inspanningen van de particuliere en publieke sector nodig. Deze inspanningen dienen gericht te zijn op de verbetering van raamvoorwaarden en toegang tot financiering en op een herziening van het innovatiebeleid. De tijd is nu van het grootste belang en we moeten onze ambitie snel en gedecideerd in actie omzetten door de factoren die nog steeds de innovatie in Europa belemmeren te identificeren en uit de weg te ruimen, maar in de eerste plaats door nieuwe effectieve beleidsinstrumenten te ontwikkelen.</p>
      <p sl="en">Europese innovatiepartnerschappen zouden uitstekend als zo'n instrument kunnen worden gebruikt. We zouden ervoor moeten zorgen dat de eerste Europese innovatiepartnerschappen heel snel in werking treden. We moeten hierbij een aanpak hanteren van "leren door te doen", met gebruikmaking van de goede praktijken die er in Europa al bestaan.</p>
      <p sl="en">Tegenwoordig ontstaat innovatie meestal binnen een goed functionerend innovatiesysteem waarin de regio's een belangrijke rol spelen. Dat betekent dat we de overgang naar een op innovatie gebaseerde economie kunnen versnellen door ten volle gebruik te maken van het potentieel van de huidige investeringen in innovatie in het kader van het cohesiebeleid, die 85 miljard euro bedragen, en van de afspraken voor na 2013 met betrekking tot slimme groei. Het cohesiebeleid kan ervoor zorgen dat innovatie in alle lidstaten en regio's werkt.</p>
    </intervention>
    <intervention id="3-213" speaker_id="96680" name="Zigmantas Balčytis" is_mep="True" mode="spoken">
      <p sl="lt">Het innovatiebeleid en de verwezenlijking van technologische prestaties moeten een beslissende factor worden voor niet alleen de tenuitvoerlegging van de EU 2020-strategie, maar ook voor de toekomstige groei en het concurrentievermogen van de Unie zelf. De tenuitvoerlegging van het beleid van de Europese Unie op praktisch alle terreinen, zoals het vergroten van de energie-efficiëntie, het vestigen van een economie die minder vervuilend is, het verminderen van het negatieve effect van de klimaatverandering, en het waarborgen van maatschappelijk welzijn en het scheppen van banen, is direct afhankelijk van hoe effectief het innovatiebeleid ten uitvoer wordt gelegd. Europa heeft behoefte aan een geïntegreerd innovatiebeleid dat alleen succesvol zal zijn als er op regionaal, nationaal en Europees niveau voor een effectieve, gecoördineerde samenwerking kan worden gezorgd. Ik geloof dat het Europees innovatiepartnerschap een belangrijke stap is in de richting van een beter gecoördineerd innovatiebeleid waarmee we betere resultaten kunnen behalen op het gebied van het concurrentievermogen en dat het in de toekomst zal bijdragen aan een snellere vooruitgang van de hele Gemeenschap.</p>
    </intervention>
    <intervention id="3-214" speaker_id="96890" name="Mario Pirillo" is_mep="True" mode="spoken">
      <p sl="it">Mijnheer de Voorzitter, dames en heren, in een periode waarin een tekort aan overheidsgeld heerst, kan investeren in innovatie voor Europa de sleutel zijn om zich uit de crisis te bevrijden.</p>
      <p sl="it">In het verleden heeft Europa een leidende rol gespeeld op het gebied van innovatie. Veel vernieuwingen die de wereld hebben veranderd, zoals de mobiele telefoon, zijn in ons continent uitgevonden. De waarde van het grote technologische potentieel en het menselijke kapitaal van Europa moet worden verhoogd door de acties van de Europese Unie en van de lidstaten nauw op elkaar af te stemmen zodat overlappingen worden vermeden en investeringen worden geoptimaliseerd. We moeten een strategischere en beter gecoördineerde benadering ten aanzien van innovatie aannemen, waar de technologische partnerschappen een uitstekend instrument voor zijn.</p>
      <p sl="it">Ik wil de Raad vragen welke stappen zij beoogt te nemen om de partnerschappen dynamischer te maken en hoe ze springplanken kunnen worden voor de reële economie.</p>
    </intervention>
    <intervention id="3-215" speaker_id="96668" name="Seán Kelly" is_mep="True" mode="spoken">
      <p sl="ga">Mijnheer de Voorzitter, we staan momenteel zonder enige twijfel voor een grote uitdaging en we moeten dringend kijken naar nieuwe manieren om al deze problemen op te lossen.</p>
      <p sl="en">Enkele weken geleden had ik het genoegen hier voorzitter te zijn bij de lancering van de GE Innovatiebarometer, in het kader waarvan een enquête onder verschillende belanghebbenden werd gehouden. Hieruit kwamen twee belangrijke punten naar voren: 90 procent van de respondenten is van mening dat innovatie het belangrijkste instrument is om de economie omvangrijker, meer concurrerend en groener te maken; 83 procent is van mening dat publiek-private partnerschappen van essentieel belang zijn voor de ontwikkeling van een innovatiever Europa.</p>
      <p sl="en">De meeste mensen zouden het hiermee eens zijn en daarom juichen wij deze discussie toe. Vandaag nog heb ik leden van de Raad, de Commissie en Parlementsleden ontvangen bij een lunch waar juist over dit onderwerp, innovatiepartnerschappen, werd gesproken. Zoals gezegd, vormen die innovatiepartnerschappen de sleutel tot de toekomst, als we onze doelstellingen in het kader van de Europa 2020-strategie willen verwezenlijken – 3 procent van het bbp en vooral risicodragend kapitaal dat ook van essentieel belang is.</p>
    </intervention>
    <intervention id="3-217" speaker_id="96859" name="Ioan Enciu" is_mep="True" mode="spoken">
      <p sl="ro">Ik wil mijn instemming betuigen met het voorstel van de Commissie om het eerste Europese innovatiepartnerschap te lanceren. Om alle lidstaten bij innovatie betrokken te kunnen laten zijn, moet de EU een actievere rol spelen bij de sturing van de investeringen die nodig zijn om de onevenwichtigheden tussen de lidstaten wat betreft hulpbronnen ter ondersteuning van infrastructuur en beheer, op te heffen. Ik vind dat er vooral aandacht besteed moet worden aan regionale ontwikkelingsprojecten. Innovatiepartnerschappen moeten zich daar ook op richten. Er moet gezorgd worden voor een hoge mate van cohesie tussen de EU-structuurfondsen, de overheidsfinanciën in de lidstaten en particuliere bijdragen.</p>
    </intervention>
    <intervention id="3-218" speaker_id="28314" name="Anneli Jäätteenmäki" is_mep="True" mode="spoken">
      <p sl="fi">Mijnheer de Voorzitter, het lijkt wel of innovatie het modewoord van nu is geworden, een soort toverformule. Wij moeten echter beseffen dat zij geen onmiddellijke verlichting in de huidige situatie kan brengen. Het op de markt brengen van nieuwe uitvindingen duurt gemiddeld tien jaar en de kosten van het uitvinden en fabriceren van nieuwe producten zijn aanzienlijk gestegen.</p>
      <p sl="fi">Dat betekent dat wij in Europa werkelijk moeten investeren in gezamenlijk onderzoek en de interne markt en geen te gemakkelijke resultaten mogen verwachten. Mettertijd zullen er innovaties ontstaan. Als onderzoek voldoende wordt gefinancierd en onderzoekers alle ruimte en rust krijgen, dan zullen er vanzelf resultaten worden geboekt, maar innovatie is beslist geen toverformule.</p>
    </intervention>
    <intervention id="3-219" speaker_id="4466" name="Ilda Figueiredo" is_mep="True" mode="spoken">
      <p sl="pt">De uitdaging hier is dat dit (in de woorden van de Europese Commissie) "kerninitiatief" niet moet blijven steken in een initiatief, en alleen maar dient om de kiezer te paaien, maar onderdeel wordt van een echt beleid voor ontwikkeling en sociale vooruitgang, waarbinnen innovatie een belangrijk instrument is als het voldoende gedragen wordt, zowel financieel als binnen de belangrijke beleidsterreinen.</p>
      <p sl="pt">Het proefproject over actief en gezond ouder worden is meteen al een goed voorbeeld van wat ik bedoel. Dit project zal alleen effect hebben als het wordt gekoppeld aan beleid dat erop gericht is goede gezondheidszorg voor iedereen toegankelijk te maken, en te zorgen voor goede pensioenen, sociale bescherming en voorzieningen voor ouderen, zodat deze een waardig leven kunnen leiden. Anders zal dit project een zeer kort leven beschoren zijn, te midden van het neoliberale beleid, de zogeheten bezuinigingsmaatregelen, die een belemmering vormen voor onderzoek en de kwaliteit van leven van onze burgers, en vooral onze ouderen. De vraag is: wat gaat de Europese Commissie doen om te zorgen dat dit initiatief niet een zeer kort leven beschoren zal zijn?</p>
    </intervention>
    <intervention id="3-220" speaker_id="95017" name="Iosif Matula" is_mep="True" mode="spoken">
      <p sl="ro">De bedoeling van het halen van de doelstellingen van de Europa 2020-strategie is dat er een duurzame, slimme en inclusieve economie wordt bereikt door stimulering van het onderzoeks- en innovatieveld. Initiatieven op dat gebied moeten overal vandaan komen, ook als onderdeel van grensoverschrijdende samenwerking met andere regio's in de EU.</p>
      <p sl="ro">Ik wil het belang onderstrepen van een aanpak van onderop als het gaat om innovatie. Als gevolg van gebrek aan informatie of financiële belemmeringen is het moeilijk om door opleidingsinstituten of educatieve bedrijven bedachte innovatieve oplossingen werkelijkheid te laten worden. Regionale overheden kunnen het profiel van deze "slapende vernieuwers", zoals ze wel genoemd worden, oppeppen en steun verlenen door middel van bijstands- en partnerschapsprogramma's, met behulp van het cohesiebeleid. Het doel van partnerschappen kan zijn de verbetering van innovatieve prestaties, sterkere banden tussen initiatiefnemers en begunstigden of de bevordering van goede werkwijzen op dit gebied.</p>
      <p sl="ro">Tijdens het bezoek aan Roemenië van de Commissie regionale ontwikkeling afgelopen week konden we kennismaken met onderzoeks- en innovatieprojecten die ontworpen zijn door opleidingsinstituten in de westelijke regio van Roemenië, die ik vertegenwoordig. Het welslagen van deze initiatieven is inderdaad te danken aan de vorming van levensvatbare partnerschappen.</p>
    </intervention>
    <intervention id="3-221" speaker_id="photo_generic" name="Benoît Cerexhe" is_mep="True" mode="spoken">
      <p sl="fr">fungerend voorzitter van de Raad . − Mijnheer de Voorzitter, ik wil het Parlement graag hartelijk bedanken voor zijn belangstelling voor dit innovatieonderwerp. Uw steun is zonder meer essentieel voor een urgente, onverwijlde tenuitvoerlegging van dit innovatieplan, zowel om de uitdaging op de interne markt beter te kunnen aangaan als om ons concurrentievermogen op de externe markt te verbeteren.</p>
      <p sl="fr">Het presidentschap heeft, denk ik, een strak tijdsschema gevolgd, aangezien het voorstel van de Commissie is ingediend op 6 oktober 2010 en we nu onze conclusies voorbereiden voor de Raad van 26 november. Iedereen is ervan doordrongen dat onderzoek en innovatie onontbeerlijk zijn, vooral om de crisis te boven te komen.</p>
      <p sl="fr">Wat de keuze van de partnerschappen betreft, heb ik het belang onderstreept van het eerste onderwerp als proefproject, bedoeld om de haalbaarheid van het model vast te stellen, en ik denk dat dit eerste proefproject echt de steun van de bevolkingen in Europa zal kunnen wegdragen, zoals zojuist al werd opgemerkt.</p>
      <p sl="fr">Daarnaast heeft de Commissie een reeks andere mogelijke onderwerpen genoemd en het is echt de insteek van de Raad om het belang te onderstrepen van een inclusieve, "bottom-up" benadering met heel duidelijke en heel strikte garanties van de Raad dat er geen dubbel werk, extra rompslomp of aanvullende programma's worden gecreëerd. Nee! Dat zou strijdig zijn met ons doel van vereenvoudiging.</p>
      <p sl="fr">Wat het begrotingsprobleem betreft: we weten dat de budgetten voor onderzoek onder druk staan; de kloof Noord-Zuid, waar zojuist op gewezen werd, en uitmuntendheid moeten mijns inziens gemeenschappelijke prioriteiten zijn, waarmee rekening moet worden gehouden in de synergieën tussen Europese instrumenten, met name tussen het kaderprogramma en de structuurfondsen.</p>
      <p sl="fr">Tot slot zijn wij er in de Raad natuurlijk sterk op gefocust dat de kleine en middelgrote ondernemingen steun moeten krijgen. Deze hebben onvoldoende toegang gehad tot het voorgaande kaderprogramma en daarom werken wij aan vereenvoudiging en aan een laagdrempeliger toegang tot financiering en de raamvoorwaarden voor kleine en middelgrote ondernemingen.</p>
    </intervention>
    <intervention id="3-222" speaker_id="39726" name="De Voorzitter" is_mep="True" mode="spoken">
      <p sl="nl">Tot besluit van het debat zijn er zeven ontwerpresoluties ingediend, overeenkomstig artikel 115, lid 5, van het Reglement.</p>
      <p sl="nl">Het debat is gesloten.</p>
      <p sl="nl">De stemming vindt donderdag 11 november 2010 plaats.</p>
    </intervention>
  </section>
  <section id="creitem19" title="19. Versterking van de OVSE - Rol van de Europese Unie (debat)">
    <intervention id="3-224" speaker_id="39726" name="De Voorzitter" is_mep="True" mode="spoken">
      <p sl="nl">Aan de orde is de verklaring van de Raad over versterking van de OVSE en de rol van de Europese Unie.</p>
    </intervention>
    <intervention id="3-225" speaker_id="photo_generic" name="Olivier Chastel" is_mep="True" mode="spoken">
      <p sl="fr">namens de vicevoorzitter van de Commissie/hoge vertegenwoordiger . − Mijnheer de Voorzitter, mevrouw de commissaris, dames en heren, ik heb de eer het woord tot u te richten namens de hoge vertegenwoordiger van de Unie voor buitenlandse zaken en veiligheidsbeleid, barones Ashton.</p>
      <p sl="fr">Zoals u weet komen over drie weken de staatshoofden en regeringsleiders van de 56 lidstaten van de Organisatie voor veiligheid en samenwerking in Europa (OVSE) bij elkaar voor een top in Astana. Deze datum – 35 jaar na de Slotakte van Helsinki, 20 jaar na het Handvest van Parijs, 11 jaar na de Top van Istanbul – en de plaats – Kazachstan – getuigen van het belang van deze top.</p>
      <p sl="fr">De OVSE is op zoek naar een nieuw elan. Sommigen hebben getwijfeld aan de relevantie van deze organisatie. Bepaalde geschillen tussen lidstaten, haar onmacht om de laatste overblijfselen van de Koude Oorlog uit de weg te ruimen, de bevroren conflicten, al deze dingen hebben haar gaandeweg verlamd en haar geloofwaardigheid aangetast. De oproep van president Medvedev in juni 2008 om de Europese veiligheidsarchitectuur te herzien en te grondvesten op een verdrag werd niet alleen verwelkomd, maar heeft ook de dialoog binnen de OVSE nieuw leven ingeblazen en de aanzet gegeven tot het proces van Corfu. De debatten binnen de OVSE – die overigens zeker niet het enige relevante veiligheidsforum is – hebben een zeker hernieuwd vertrouwen mogelijk gemaakt. De Europese Unie en haar lidstaten hebben daarbij een sleutelrol gespeeld, hetgeen ook onderstreept en ondersteund wordt in de ontwerpresolutie van de heer Rouček. Dankzij de herzieningsconferentie, waarvan de laatste fase in Astana wordt gehouden, kunnen de contouren worden getrokken van de volgende top.</p>
      <p sl="fr">Onze vertegenwoordigers in Wenen onderhandelen nu over het slotdocument dat zij aan de staatshoofden en regeringsleiders zullen voorleggen. De inhoud van dit document moet drieledig zijn, met ten eerste een herbevestiging van de beginselen, de normen en de afspraken van de OVSE, ten tweede de uitdagingen die we gezamenlijk moeten aangaan en onze prioriteiten, en ten slotte een essentieel aspect voor de Europese Unie: een actieplan. Het slotdocument moet zo duidelijk zijn dat het leesbaar is voor al onze medeburgers.</p>
      <p sl="fr">De Europese Unie heeft, samen met de andere deelnemende staten, de ambitie de OVSE opnieuw te grondvesten als een veiligheidsgemeenschap die de brede Euro-Atlantische en Euro-Aziatische regio omvat, een gemeenschap die een eenheid vormt, zonder scheidslijnen, waarvan de burgers in vrijheid en vrede leven, waar geschillen vreedzaam worden beslecht, en waar de gemeenschappelijke beginselen, de normen en de afspraken die het acquis van de OVSE vormen, worden gerespecteerd. Dat is het doel dat op de top moet worden gesteld, het mandaat dat moet worden afgegeven – en het actieplan is de routekaart om er te komen.</p>
      <p sl="fr">Om het allesomvattende, op samenwerking gebaseerde concept van veiligheid dat de OVSE kenmerkt en haar uniek maakt, te waarborgen, moet in het actieplan een evenwicht worden gevonden tussen de drie beleidsdimensies, zoals in de voorliggende ontwerpresolutie wordt benadrukt. De Europese Unie zal erop toezien dat haar prioriteiten binnen de drie dimensies, zoals de ministers van Buitenlandse Zaken die tijdens hun bijeenkomst in juni van dit jaar hebben vastgesteld, in het actieplan terugkomen.</p>
      <p sl="fr">Wat de politiek-militaire dimensie betreft verlopen de gesprekken over het document van Wenen over maatregelen voor vertrouwens- en veiligheidsopbouw bemoedigend. Sommige resultaten kunnen op het conto van de top worden geschreven. Wat het Verdrag inzake conventionele strijdkrachten in Europa (CSE) betreft: dit moet dringend nieuw leven ingeblazen worden. De onderhandelingen verlopen voorspoedig en het is aan de staatshoofden en regeringsleiders om het nodige initiatief te nemen tot voortzetting ervan.</p>
      <p sl="fr">In alle drie de dimensies moeten de capaciteiten van de OVSE versterkt worden, zodat zij haar rol op het vlak van vroegtijdige waarschuwing, conflictpreventie, crisisbeheer en wederopbouw beter kan vervullen.</p>
      <p sl="fr">De concrete voorstellen van de Unie en haar partners liggen op tafel. Voor de vorming van een veiligheidsgemeenschap moet het probleem van de conflicten in Transnistrië, Nagorno-Karabach en Georgië, die op elk moment weer kunnen oplaaien, zoals de gebeurtenissen van 2008 hebben laten zien, worden opgelost. Het uitblijven van vooruitgang ondermijnt het vertrouwen; de top moet de gelegenheid zijn om een gemeenschappelijke politieke wil te tonen om deze conflicten op te lossen, om de inspanningen daartoe op te voeren en die wil concreet te maken in een routekaart.</p>
      <p sl="fr">Als dit probleem eenmaal is opgelost, moet de OVSE zich op de toekomst richten en haar krachten bundelen met de andere internationale organisaties op dit terrein om de nieuwe transnationale bedreigingen het hoofd te bieden. Deze bedreigingen zijn genoegzaam bekend om ze hier niet te hoeven opnoemen en de Europese Unie hoopt ook dat het vraagstuk van de energiezekerheid wordt aangepakt vanuit het oogpunt van conflictpreventie.</p>
      <p sl="fr">De economische en milieudimensie moeten uit het slop worden gehaald binnen de OVSE; afspraken op het vlak van behoorlijk bestuur en transparantie moeten beter worden nagekomen en de veiligheidsuitdaging van de energievoorziening als gevolg van de klimaatverandering moet voortvarender worden aangegaan.</p>
      <p sl="fr">Mensenrechten, fundamentele vrijheden, democratie en de rechtsstaat vormen het fundament van waarden en beginselen waarop de veiligheidsgemeenschap gegrondvest zal worden. Nog maar eens verklaren dat deze nog altijd gelden is niet voldoende. Het is essentieel dat we ze versterken en de toepassing ervan consolideren. Aan de staatshoofden en regeringsleiders zullen middelen worden voorgelegd om verder te komen op dat vlak: een doeltreffender evaluatie en tenuitvoerlegging van afspraken, en een betere follow-up van de aanbevelingen van de instellingen van de OVSE. De Europese Unie hecht bijzondere waarde aan de menselijke dimensie: deze vormt de basis voor het "samen leven" van zowel burgers als lidstaten. De Unie is gebrand op versterking van de persvrijheid en op vrije en democratische verkiezingen in de OVSE-regio. In dat opzicht moet de rol van het Bureau voor Democratische Instellingen en Mensenrechten worden versterkt en mag de autonomie van dit bureau niet worden aangetast. Bovendien moeten de middelen die nodig zijn voor het werk van de hoge vertegenwoordiger ter bevordering van de mediavrijheid, gegarandeerd worden.</p>
    </intervention>
    <intervention id="3-226" speaker_id="23785" name="Andrzej Grzyb" is_mep="True" mode="spoken">
      <p sl="pl">namens de PPE-Fractie . – Mijnheer de Voorzitter, enerzijds hebben we informatie van de hoge vertegenwoordiger van de Unie voor buitenlandse zaken en veiligheidsbeleid, anderzijds ligt de door de heer Rouček opgestelde ontwerpresolutie voor ons, waarin wordt gesteld dat het Korfoe-proces de OVSE nieuwe energie heeft gegeven. De vertegenwoordiger van de hoge vertegenwoordiger, de heer Chastel, heeft dit laatste in zijn toespraak bevestigd.</p>
      <p sl="pl">Ik wil opmerken dat bij het oplossen van regionale conflicten, het aanpakken van de problematiek rond nationale minderheden en ondersteuning van het democratiseringsproces in de lidstaten, de OVSE een bijzonder belangrijke instelling is en dat ook in de toekomst kan blijven. Tegelijkertijd moet het evenwicht tussen de drie beleidsdimensies van de OVSE, namelijk de politieke en militaire dimensie, de economische en milieudimensie en de humanitaire dimensie, bewaard blijven. De traditionele interpretatie van veiligheid in termen van de zogenaamde hard power , die veiligheid waarborgt door de aanwezigheid van een legermacht of stabilisatiemacht, is net zo belangrijk als economische, sociale en ecologische en voedselveiligheid. De OVSE moet meer nadruk leggen op maatregelen op dit gebied.</p>
      <p sl="pl">Ik wil hierbij het belang onderstrepen van de rol die het Bureau voor Democratische Instellingen en Mensenrechten speelt op het gebied van democratisering, onder andere door verkiezingswaarneming en het doen van aanbevelingen in verslagen. Door bijvoorbeeld de ODIHR te steunen, kunnen we de OVSE versterken waardoor zij een grotere rol kan spelen.</p>
      <p sl="pl">Verder wil ik ook benadrukken dat de positieve rol van de OVSE niet ophoudt bij bemiddeling, maar ook tot uiting komt op plaatsen waar zij haar eigen activiteiten op richt. Deze organisatie brengt ons ook dichter bij de landen die het zware roulerende voorzitterschap op zich nemen. Ik noem als voorbeeld het huidige voorzitterschap van Kazachstan dat onder andere heeft geleid tot oplossing van de crisis in Kirgizië en bemiddeling tussen Turkmenistan en Oezbekistan, hoewel we ons ervan bewust zijn dat volgens mensenrechtenorganisaties de eerbiediging van de mensenrechten in dit land nog te wensen overlaat.</p>
      <p sl="pl">Op de top die in december in Astana plaats zal vinden, moet een actieplan worden aangenomen dat leidt tot een handvest voor een veiligheidsgemeenschap in de OVSE-regio. Dat plan is ook in het belang van de lidstaten van de Europese Unie. Met diepe overtuiging steun ik zowel het gepresenteerde standpunt als de ontwerpresolutie die door de heer Rouček is ingediend.</p>
    </intervention>
    <intervention id="3-227" speaker_id="23707" name="Libor Rouček" is_mep="True" mode="spoken">
      <p sl="cs">namens de S&amp;D-Fractie . – Dit jaar herdenken we dat het 35 jaar geleden is dat de Slotakte van de Conferentie van Helsinki tot stand kwam. Het Helsinki-proces heeft bijgedragen tot verregaande historische veranderingen in Europa. Het voorheen door de Tweede Wereldoorlog en de Koude Oorlog in tweeën gedeelde continent leeft nu in vrede en eendracht. De burgers van het leeuwendeel van de landen achter het voormalige ijzeren gordijn kunnen nu hun mensen-, burger- en democratische rechten en alle vrijheden ten volle uitoefenen.</p>
      <p sl="cs">Dat neemt niet weg dat nog niet alle doelstellingen van het Helsinki-proces volledig zijn gerealiseerd. In talrijke delen van Europa gaan de mensen nog altijd gebukt onder territoriale en etnische conflicten. Talrijke landen hebben problemen met de invoering van burgerrechten en de democratie. Bovendien hebben alle lidstaten van de OVSE te maken met nieuwe uitdagingen en dreigingen, zoals terrorisme, georganiseerde misdaad, mensenhandel, drugshandel, energiezekerheid en milieu- en internetveiligheid.</p>
      <p sl="cs">Vijfendertig jaar na Helsinki en elf jaar na de laatste top van de Organisatie voor Veiligheid en Samenwerking in Europa in Instanbul zijn er nieuwe impulsen nodig, een hernieuwd elan en de nodige hervormingen. Het proces van Corfu en ook de huidige climax ervan, te weten de komende top in december in Astana, biedt een goed kader voor het debat over deze hervormingen.</p>
      <p sl="cs">Het Europees Parlement heeft in zijn resolutie waarover morgen gestemd wordt een groot aantal voorstellen en thema's voor deze top voorbereid. Zo stellen we bijvoorbeeld voor om tijdens de top een concreet activiteitenplan voor conflictpreventie, crisisbeheer en wederopbouw na beëindiging van een conflict op te stellen en goed te keuren, of wellicht een actieplan dat de manieren uiteenzet waarop een handvest voor een veiligheidsgemeenschap in de OVSE-regio tot stand kan worden gebracht.</p>
      <p sl="cs">De Organisatie voor Veiligheid en Samenwerking in Europa maakt, zoals reeds aangegeven, onlosmakelijk onderdeel uit van de Euro-Atlantische en Euro-Aziatische veiligheidsstructuren en verbindt talrijke landen, van Vancouver tot Vladivostok. Het unieke karakter van deze organisatie ligt besloten in de verwevenheid van de samenwerking op politiek-militair, economisch-ecologisch en mensenrechtenvlak. De Europese Unie met haar middels het Verdrag van Lissabon versterkte gemeenschappelijke buitenlands- en veiligheidsbeleid, zou moeten helpen de samenwerking tussen beide organisaties uit te breiden, want uitsluitend middels deze samenwerking kunnen de gemeenschappelijke doelen daadwerkelijk tot stand worden gebracht.</p>
    </intervention>
    <intervention id="3-228" speaker_id="28314" name="Anneli Jäätteenmäki" is_mep="True" mode="spoken">
      <p sl="fi">namens de ALDE-Fractie. − Mijnheer de Voorzitter, de Conferentie voor Veiligheid en Samenwerking in Europa is vanuit historisch oogpunt belangrijk en de Organisatie voor Veiligheid en Samenwerking in Europa is tegenwoordig een noodzakelijke en gewaardeerde organisatie voor samenwerking. De OVSE is nu vaak de organisatie die crisisgebieden mag betreden die voor anderen gesloten zijn. De OVSE is daarom uitermate belangrijk in bijvoorbeeld Centraal-Azië, of het nu gaat om steun aan politiewerk, drugsbestrijding of een verbeterde beveiliging van de grenzen.</p>
      <p sl="fi">Vooral de humanitaire kant van de OVSE is uniek en binnen dat kader heeft zij modellen ontwikkeld voor mensenrechtenwerk, acties ter bestrijding van mensensmokkel en het versterken van de capaciteit van zwakke staten. De Europese Unie richt zich op haar beurt steeds meer op politiële acties en het gebruik van paramilitaire politiemachten daarin. De Europese Unie heeft beslist een zeer krachtig ontwikkelingshulpbeleid. De OVSE is ook in staat geweest in het ontwikkelingsbeleid een erkende link tussen veiligheid en het milieu te smeden.</p>
      <p sl="fi">De Europese Unie moet hier lering uit trekken, maar bovenal kunnen de operaties van de OVSE als voorbeeld dienen voor die van de Europese Unie. Meestal is de OVSE veel eerder te plaatse, omdat zij meer ervaring, routine en zeer ervaren deskundigen heeft. Zij is zo sterk als de lidstaten willen dat zij is. Samenwerking tussen de OVSE en de Europese Unie, wederzijds respect en wederzijdse erkenning zijn zeer belangrijk.</p>
    </intervention>
    <intervention id="3-230" speaker_id="96739" name="Reinhard Bütikofer" is_mep="True" mode="spoken">
      <p sl="de">namens de Verts/ALE-Fractie. – Mijnheer de Voorzitter, minister Chastel heeft in het begin gezegd: "De OVSE is op zoek naar een nieuwe dynamiek". Dit Parlement wil de OVSE hierbij helpen. Deze ontwerpresolutie, die is uitgewerkt onder leiding van de Ondervoorzitter, bevat een bijzonder progressieve houding ten opzichte van de rol van de OVSE, en een grote meerderheid van de leden van het Parlement staat hier achter.</p>
      <p sl="de">Er zijn van allerlei kanten impulsen voor de OVSE gekomen. De voorstellen van de Amerikaanse vicepresident hebben bijvoorbeeld wel degelijk effect gesorteerd. Nu moeten we echter de doelstellingen van het Korfoe-proces duidelijker definiëren. Dat is belangrijk voor de top die voor de deur staat. We moeten alle drie dimensies van de OVSE sterker maken, met name het Bureau voor democratische instellingen en mensenrechten.</p>
      <p sl="de">We willen echter ook nieuwe wegen bewandelen, en dat is het bijzondere van deze ontwerpresolutie. Hierin wordt bijvoorbeeld de vraag gesteld of de Europese Unie misschien de mogelijkheid zou moeten krijgen om in het kader van haar Gemeenschappelijk Veiligheids- en Defensiebeleid opdrachten uit te voeren met een mandaat van de OVSE. In het geval van Kirgizië zou het bijvoorbeeld heel zinvol zijn geweest als die mogelijkheid had bestaan, dan hadden we bijvoorbeeld samen met onze Russische partners kunnen optreden.</p>
      <p sl="de">Bovendien wordt bijvoorbeeld voorgesteld – en de heer Rouček heeft daar al op gewezen – om in het kader van het Korfoe-proces een handvest uit te werken voor de gezamenlijke veiligheid in het OVSE-gebied. Dat zou een adequate reactie zijn op de initiatieven van de Russen, die van mening zijn dat er een nieuwe discussie moet worden gevoerd over de gezamenlijke veiligheid in het Euro-Atlantische ruimte.</p>
      <p sl="de">Ik ben ervan overtuigd dat de OVSE onmisbaar zal blijven voor de gezamenlijke Euro-Atlantische veiligheidsarchitectuur, en ik hoop dat we kunnen bijdragen aan het welslagen ervan.</p>
    </intervention>
    <intervention id="3-231" speaker_id="4521" name="Charles Tannock" is_mep="True" mode="spoken">
      <p sl="en">namens de ECR-Fractie . – Mijnheer de Voorzitter, de OVSE speelt een steeds belangrijkere rol bij de bevordering van vrede en stabiliteit op het Europese continent. Door het feit dat Amerika, Canada, Rusland en veel landen in Centraal-Azië hier ook volledig lid van zijn, bezit de organisatie een grote geloofwaardigheid en reikwijdte – "van Vancouver tot Vladivostok", zoals de OVSE zelf trots zegt.</p>
      <p sl="en">De OVSE maakt in toenemende mate gebruik van de Raad van Europa als het voornaamste en meest relevante forum voor de discussie over democratie – met de ODIHR-tak voor ondersteuning bij toezicht op verkiezingen – mensenrechten en de rechtsstaat in Europa. De OVSE-missies in landen als Georgië en Moldavië leveren een belangrijke bijdrage aan de stabilisering van door recente geschillen en bevroren conflicten getraumatiseerde samenlevingen.</p>
      <p sl="en">Door het huidige voorzitterschap van de OVSE van Kazachstan is het profiel van de organisatie duidelijker geworden en is de aandacht weer op Centraal-Azië gericht, en in het bijzonder op de veiligheidskwestie en de bestrijding van het internationaal terrorisme.</p>
      <p sl="en">Er zijn ongetwijfeld veel mogelijkheden voor de ontwikkeling van de betrekkingen tussen de EU en de OVSE. Ik hoop echter dat de hoge vertegenwoordiger bij de vorming van dit partnerschap voldoende zal letten op het voorkomen van overlappingen in de inspanningen en daarmee het verspillen van belastinggeld in een tijd van bezuinigingen. Ze kan ook nog denken aan samenwerking van de OVSE, de EU en vooral het GVDB en de NAVO binnen het partnerschap voor vrede.</p>
      <p sl="en">Ten slotte wil ik nog voorstellen dat de twee organisaties – de Raad van Europa en de OVSE – een fusie overwegen. Daarmee zou ook veel geld kunnen worden bespaard.</p>
    </intervention>
    <intervention id="3-232" speaker_id="96646" name="Helmut Scholz" is_mep="True" mode="spoken">
      <p sl="de">namens de GUE/NGL-Fractie. – Mijnheer de Voorzitter, mijn fractie is blij dat het Europees Parlement na al die jaren weer een echte inhoudelijke discussie voert over de OVSE, en daarbij in principe ja zegt tegen de samenwerking tussen de EU en de OVSE, tegen de in Helsinki afgesproken doelstellingen, waarden en mechanismen, en vooral tegen de taken die de organisatie nu heeft. Uw verslag, mijnheer de Ondervoorzitter, stelt duidelijk vast dat de Europese Unie en de OVSE geen concurrenten zijn, maar partners, die allebei met hun eigen vaardigheden en ervaringen kunnen bijdragen tot het oplossen van de gecompliceerde problemen in Europa.</p>
      <p sl="de">Met het oog op Astana zou ik op twee aspecten nader in willen gaan. We moeten weer eens met alle Europese actoren een debat voeren over de toekomst van het veiligheidsbeleid van ons continent, dat groter is dan de EU. In het Europese veiligheidsbeleid is het evenwicht nog steeds ver te zoeken. Het Korfoe-proces biedt ons het perspectief van een gestructureerd debat, dat door de lidstaten zo zou moeten worden gevoerd dat we uiteindelijk concrete resultaten bereiken op het gebied van de ontwapening en de omschakeling in de bewapeningsindustrie. De EU en de OVSE hebben elkaar hiervoor nodig, maar ook voor de klimaatbescherming en de energievoorziening hebben we een intensievere en gestructureerde samenwerking nodig.</p>
    </intervention>
    <intervention id="3-233" speaker_id="96848" name="Mariya Nedelcheva" is_mep="True" mode="spoken">
      <p sl="fr">Mijnheer de Voorzitter, mijnheer Chastel, dames en heren, in mijn bijdrage aan het debat wil ik de aandacht vestigen op de sleutelrol van verkiezingswaarnemingsmissies in de versterking van zowel onze betrekkingen met de Organisatie voor veiligheid en samenwerking in Europa (OVSE) als ons externe optreden.</p>
      <p sl="fr">Het waarborgen van de eerbiediging van burgerrechten en politieke rechten behoort tot de kernwaarden van de Europese Unie. In het verlengde daarvan is het waarborgen van een eerlijk verloop van het verkiezingsproces een wezenlijk punt voor de geloofwaardigheid van het externe optreden van de Unie. Aangezien de OVSE en de EU allebei waarnemingsmissies verzorgen, hebben zij dus alle belang bij samenwerking op dit terrein.</p>
      <p sl="fr">Ik denk daarom dat de opzet van de Europese dienst voor extern optreden vraagt om de uitwerking van procedures die nauwe samenwerking mogelijk maken tussen het Bureau voor Democratische Instellingen en Mensenrechten van de OVSE en de afdeling waarnemingsmissies van de externe dienst, teneinde het risico van dubbel werk te vermijden en het externe optreden van de Europese Unie in de OVSE-regio te versterken.</p>
      <p sl="fr">Deze samenwerking moet voor, tijdens en na de inzet van waarnemers plaatsvinden, want een missie van hoge kwaliteit is een missie die goed is voorbereid, die goed verloopt ter plaatse en die een goede follow-up krijgt. Ik wil daarbij het belang onderstrepen van het Europees Parlement op dit gebied: dat democratisch en rechtstreeks gekozen vertegenwoordigers van Europese burgers kunnen toezien op een goed verloop van verkiezingen buiten de grenzen van de EU is een belangrijke troef van de Unie, die we tot elke prijs moeten behouden.</p>
      <p sl="fr">Tot slot wordt in het Handvest voor de Europese Veiligheid de belangrijke rol van de economische dimensie en de milieudimensie erkend. Stabiliteit en veiligheid zijn daar dikwijls van afhankelijk. Het is daarom essentieel om de expertise van de OVSE en het Europees Parlement op die terreinen te benadrukken; een regelmatig gebruik en de uitwerking van economische en milieugegevens vormen een aanvullende garantie voor het welslagen van onze gemeenschappelijke missies.</p>
      <p sl="fr">Versterking van de verkiezingswaarnemingsmissies dankzij meer samenwerking tussen de EU en de OVSE en door ons als leden van het Europees Parlement naar de betreffende gebieden te zenden, betekent een versterking van het buitenlands beleid van de Unie. Zo kunnen we een concrete invulling geven van de doelstellingen die in het Verdrag van Lissabon zijn neergelegd.</p>
    </intervention>
    <intervention id="3-234" speaker_id="23808" name="Csaba Sándor Tabajdi" is_mep="True" mode="spoken">
      <p sl="hu">Mijnheer de Voorzitter, ik feliciteer u met uw initiatief, want we weten allemaal dat de Europese Unie de belangrijkste, meest invloedrijke organisatie in Europa is. Aan de andere kant hebben de OVSE en de Raad van Europa op diverse terreinen zo veel ervaring dat als we bijvoorbeeld het gewicht van de Europese Unie samenvoegen met de ervaring van de OVSE op het gebied van de aanpak van interetnische conflicten, we de humanitaire veiligheid binnen de Europese Unie op krachtige wijze kunnen versterken. Waar manifesteert zich de toegevoegde waarde van de OVSE? In interetnische conflicten, zoals ik al aangaf, vanwege het feit dat de OVSE een hoge commissaris inzake nationale minderheden heeft, die bemiddelt tussen de meerderheid en de minderheid en die heeft meegewerkt aan de oplossing van diverse interetnische conflicten, terwijl we weten dat de Europese Unie niet beschikt over een systeem voor de bescherming van minderheden. Het woord "minderheid" is nu pas in de preambule van het Verdrag van Lissabon opgenomen, en toen mijn collega's hier spraken over bevroren conflicten, gaat het in 90 procent van deze gevallen om interetnische conflicten. Met andere woorden: de Europese Unie moet op deze ervaring bouwen. Ze moet onder andere bouwen op de vele programma's van de OVSE voor de Roma. Ik beveel deze aan de Commissie aan en stel voor dat zij bij de opstelling van het omvattende kaderdocument over de Roma-strategie de ervaring van de OVSE op dit vlak in aanmerking neemt.</p>
      <p sl="hu">Tevens moet echter het slotdocument van Kopenhagen van de OVSE uit 1992 in aanmerking worden genomen waarin een regel aangaande autonomie voor minderheden is geformuleerd, die tot op de dag van vandaag van kracht is. Ten slotte iets over de kwestie van persvrijheid. Als ik de afgevaardigde van de OVSE zo beluister, durft hij EU-lidstaten waar de persvrijheid wordt beperkt veel moediger te bekritiseren dan de vertegenwoordigers van de Commissie. Ook daarom ben ik er voorstander van om de betrekkingen tussen de Europese Unie en de OVSE te institutionaliseren, aangezien hierdoor de Europese Unie, de vrede en de humanitaire veiligheid van de Europese Unie verder worden versterkt. Ik dank u voor de aandacht.</p>
    </intervention>
    <intervention id="3-235" speaker_id="2054" name="Heidi Hautala" is_mep="True" mode="spoken">
      <p sl="en">Mijnheer de Voorzitter, ik ben het volledig eens met wat de heer Bütikofer heeft gezegd over de noodzaak om te zorgen voor een evenwicht tussen de drie dimensies, of korven, van de OVSE. Ik wil er in het bijzonder op wijzen dat we de menselijke dimensie moeten verdedigen.</p>
      <p sl="en">Ik ben heel blij dat in het verslag rekening wordt gehouden met het feit dat aan het fungerend voorzitterschap, Kazachstan, moet worden gevraagd om de fundamentele waarden en mensenrechten van de OVSE in acht te nemen, voordat de top in Astana plaatsvindt. We weten dat de situatie daar verre van bevredigend is. Er is sprake van veel ernstige schendingen van de mensenrechten, verschrikkelijke omstandigheden in gevangenissen, etc.</p>
      <p sl="en">Ik ben ook heel blij dat in het verslag wordt vermeld dat het Europees Parlement meer actie moet ondernemen met het oog op de menselijke dimensie. Het is een opmerkelijke prestatie dat het maatschappelijk middenveld volledig kan deelnemen en we moeten steun verlenen aan het parallelle evenement dat het maatschappelijk middenveld zal organiseren. voordat de Astana-Top plaatsvindt. Die top mag niet slechts een pr-activiteit voor Kazachstan worden.</p>
    </intervention>
    <intervention id="3-236" speaker_id="96800" name="Marek Henryk Migalski" is_mep="True" mode="spoken">
      <p sl="pl">Ik wil opmerken dat wij als Europese Unie de samenwerking met de OVSE moeten versterken op plaatsen waar wij belangen hebben, bijvoorbeeld in Transnistrië of in Georgië in het kader van het zespuntenplan van de heer Sarkozy. Ook op het gebied van mensenrechten moet, zoals mevrouw Hautala heeft gezegd, de samenwerking worden versterkt.</p>
      <p sl="pl">We mogen echter niet vergeten dat de Europese Unie een aparte entiteit is. Samenwerking met de OVSE mag ons niet afhankelijk maken van beslissingen van de OVSE, waarvan zoals u weet niet alleen Europese landen lid zijn. Het accepteren van volledige samenwerking met de OVSE zal voor de Europese Unie contraproductief uitpakken. We moeten intensief samenwerken, maar tegelijkertijd de autonomie van beide organisaties bewaren.</p>
    </intervention>
    <intervention id="3-237" speaker_id="39724" name="Csaba Sógor" is_mep="True" mode="spoken">
      <p sl="hu">Sinds de oprichting van de Organisatie voor Veiligheid en Samenwerking in Europa ziet zij het waarschuwen voor en het vermijden van mogelijke conflicten als haar primaire taak. De hoge commissaris inzake nationale minderheden verricht met zijn administratieve apparaat speciale taken binnen het institutionele stelsel van de organisatie en probeert de ontwikkeling van gespannen verhoudingen tussen meerderheden en minderheden te voorkomen. Dit is wat de Engelsen early warning diplomacy noemen. Op het grondgebied van de Europese Unie wordt de beslechting van geschillen weliswaar in de eerste plaats via de EU-instellingen gegarandeerd, maar in bepaalde gevallen kan een belangrijke rol worden toebedeeld aan de OVSE. Een voorbeeld hiervan is de Slowaakse taalwet, waarbij de hoge commissaris voor minderheden probeerde te bemiddelen tussen de partijen. Helaas kan deze bemiddeling in het licht van het resultaat niet als succesvol worden bestempeld. De wet blijft een bron van spanningen gezien het discriminerende karakter ervan en omdat deze in strijd is met diverse internationale verdragen. Dit is eenduidig vastgesteld door de Europese Commissie voor Democratie door Recht, die ook wel bekend staat als de Commissie van Venetië. We zouden nu misschien al dichter bij de oplossing zijn in deze kwestie als de uitermate belangrijke instelling van de OVSE het conflict van tevoren had kunnen signaleren en effectiever had gewerkt aan het wegnemen van de spanningen.</p>
    </intervention>
    <intervention id="3-238" speaker_id="96669" name="Joe Higgins" is_mep="True" mode="spoken">
      <p sl="en">Mijnheer de Voorzitter, er is ons gezegd dat de OVSE is gericht op het bevorderen van politieke en mediavrijheid en mensenrechten. Mijnheer Chastel, mag ik u dan vragen hoe dit valt te rijmen met het feit dat Kazachstan dit jaar het voorzitterschap van de OVSE en het prestige van een belangrijke top in december in de hoofdstad Astana wordt gegund? Weet u dat de politieke rechten in Kazachstan keihard worden onderdrukt, dat de vrijheid van de media wordt belemmerd en dat de mensenrechten stelselmatig worden vertrapt?</p>
      <p sl="en">Het is daar de gewoonste zaak dat activisten van de vakbond en sociale activisten op grond van verzonnen beschuldigingen in de gevangenis worden gegooid. In september heb ik tijdens een delegatiebezoek in Kazachstan beslissend bewijs gekregen voor uiterst meedogenloze behandelingen in gevangenissen. Toch heeft de voorzitter van de Commissie, de heer Barroso, twee weken geleden zonder een woord van kritiek de rode loper uitgerold voor de man – president Nazarbajev – die voor deze gruweldaden verantwoordelijk is. Waarom, mijnheer Chastel? Heeft dat te maken met ijzer- en staalovereenkomsten? De OVSE-top in Kazachstan zou onmiddellijk moeten worden afgelast, indien u werkelijk de zijde kiest van de dappere voorvechters van mensen-, democratische, politieke, werknemers- en sociale rechten in Kazachstan.</p>
    </intervention>
    <intervention id="3-239" speaker_id="photo_generic" name="Olivier Chastel" is_mep="True" mode="spoken">
      <p sl="fr">namens de vicevoorzitter van de Commissie/hoge vertegenwoordiger . − Mijnheer de Voorzitter, allereerst wil ik graag u en alle sprekers bedanken voor de kwaliteit van dit debat. Uiteraard zal ik uw suggesties overbrengen aan barones Ashton, met name wat betreft de rationalisatie van middelen, het gebruik van haar nieuwe dienst – de Europese dienst voor extern optreden – en samenwerking. Verder zal ik niet herhalen wat ik aan het begin van dit debat al gezegd heb. Velen van u hebben een aantal gemeenschappelijke onderwerpen ter sprake gebracht.</p>
      <p sl="fr">Eén punt werd in het bijzonder aan de orde gesteld: de mensenrechtensituatie in Kazachstan. U hebt gelijk dat u hier aandacht voor vraagt, zoals meerdere van u vanavond gedaan hebben. Het is een heel belangrijk punt voor de EU en we brengen het ter sprake bij elke ontmoeting die wij hebben met de Kazachse autoriteiten. In tegenstelling tot wat u lijkt te zeggen, is de noodzaak om de inspanningen voor politieke rechten, sociale rechten en democratisering voort te zetten aan de orde gesteld tijdens het afgelopen bezoek van president Nazarbajev hier.</p>
      <p sl="fr">Om af te ronden zou ik u alleen maar willen zeggen dat de top van Astana, onder leiding van Kazachstan, onze hoogwaardigheidsbekleders een belangrijke gelegenheid biedt om Europa te bevrijden van de lasten van het verleden, om de bouw aan te vatten van een veiligheidsgemeenschap van Vancouver tot Vladivostok – u wees er al op, mijnheer Rouček – en om na te denken over de nieuwe missies die we moeten volbrengen in het politieke en veiligheidsklimaat van de 21e eeuw.</p>
      <p sl="fr">We zijn verheugd dat het Parlement zijn steun kan verlenen aan de prioriteiten van de Europese Unie en haar vertegenwoordigers. We hebben die uitdrukkelijke steun nodig om het belang uit te dragen van de waardigheid van het individu, de organisatie van vrije en eerlijke verkiezingen, de coördinatie van inspanningen tegen transnationale bedreigingen en het bereiken van een harmonieuze economische en sociale ontwikkeling in een duurzaam milieu. Moge de politieke wil om een nieuwe bladzijde toe te voegen aan de vruchtbare geschiedenis van de OVSE in Astana tot uiting kunnen komen. U kunt ervan op aan dat de Europese Unie er haar verantwoordelijkheid zal nemen.</p>
    </intervention>
    <intervention id="3-240" speaker_id="23707" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen, donderdag 11 november 2010, om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="3-989" speaker_id="96788" name="Krzysztof Lisek" is_mep="True" mode="written">
      <p sl="pl">Mijnheer de Voorzitter, dames en heren, in deze tijd moet Europa het hoofd bieden aan een nieuwe dimensie van verschijnselen als terrorisme, cyberaanvallen, mensen- en drugssmokkel. Om opgewassen te zijn tegen deze uitdagingen is het nodig om een efficiënt systeem te ontwikkelen voor het ontdekken van bedreigingen en conflictoplossing. De OVSE is de juiste plaats voor het voeren van een brede discussie over de Europese veiligheid. Zij is een van de grootste fora voor de uitwisseling van ideeën over internationale veiligheid en heeft in het verleden bewezen dat zij in staat is doeltreffend op te treden. Tegelijkertijd komen de structuren van de OVSE de laatste tijd niet meer tegemoet aan de eisen van de moderne tijd. Het onopgeloste conflict in de Kaukasus en de inadequate reactie op het conflict in Georgië in 2008 zijn hier voorbeelden van. Het is in ons beider belang om deze structuren te moderniseren, zodat wij in de toekomst een instrument in handen hebben om snel op nieuwe bedreigingen te kunnen reageren. Door aanpassing van oude en het creëren van nieuwe handelingsmechanismen kunnen we de mogelijkheden van de OVSE op dit gebied versterken. Alleen op deze manier is de OVSE is in staat om effectief zorg te dragen voor de veiligheid in Europa en Eurazië. We moeten het Korfoe-proces waarmee we in 2008 zijn begonnen, voortzetten en ons daarbij laten leiden door zorg voor de Europese veiligheid. Met onze steun kan de OVSE een belangrijke en effectieve kracht worden die recht en orde in Europa en Eurazië waarborgt. Met tevredenheid aanvaard ik het initiatief voor intensivering van de samenwerking tussen de EU en de OVSE.</p>
    </intervention>
    <intervention id="3-241" speaker_id="96838" name="Cristian Dan Preda" is_mep="True" mode="written">
      <p sl="ro">Met het oog op de top in Astana, in december, waarop we onze hoop hebben gevestigd voor de versterking van de OVSE, juich ik het debat over het verslag van de heer Rouček toe. De EU moet een duidelijk standpunt innemen over deze organisatie, die een belangrijke rol kan spelen op het gebied van de regionale veiligheid en de bevordering van democratische waarden en mensenrechten.</p>
      <p sl="ro">In dat kader moeten we ons naar mijn mening twee essentiële vragen stellen. De eerste vraag betreft de versterking van het menselijke aspect van de OVSE. Mensenrechten en democratie zijn in de periode na Lissabon van fundamenteel belang en de vorming van de Europese dienst voor extern optreden biedt een kans op vorming van een veelomvattend veiligheidsconcept. In de tweede plaats wil ik onderstrepen dat in het Korfoe-proces extra aandacht gegeven moet worden aan de beslechting van nog onopgeloste conflicten. Op dat vlak kan de OVSE werkelijk toegevoegde waarde bieden vergeleken met andere, soortgelijke regionale organisaties.</p>
      <p sl="ro">Ik wil graag paragraaf 8 van het verslag-Rouček naar voren halen. Daarover bestond binnen de Commissie buitenlandse zaken brede overeenstemming. Op de noodzaak van een blijvende oplossing voor het conflict in Transnistrië moet inderdaad steeds weer gewezen worden, met respect voor de territoriale integriteit en soevereiniteit van de Republiek Moldavië. Om dat te bereiken moeten we snel, en zonder voorwaarden vooraf, de "5 + 2"-onderhandelingen hervatten.</p>
    </intervention>
  </section>
  <section id="creitem20" title="20. Wijziging van Verordening (EG) nr. 539/2001 tot vaststelling van de lĳst van derde landen waarvan de onderdanen bĳ overschrĳding van de buitengrenzen in het bezit moeten zĳn van een visum en de lĳst van derde landen waarvan de onderdanen van die plicht zĳn vrĳgesteld (debat)">
    <intervention id="3-243" speaker_id="23707" name="De Voorzitter" is_mep="True" mode="spoken">
      <p sl="nl">Aan de orde is het verslag (A7-0294/2010) van Agustín Díaz de Mera García Consuegra, namens de Commissie burgerlijke vrijheden, justitie en binnenlandse zaken, over het voorstel voor een verordening van het Europees Parlement en de Raad tot wijziging van Verordening (EG) nr. 539/2001 tot vaststelling van de lijst van derde landen waarvan de onderdanen bij overschrijding van de buitengrenzen in het bezit moeten zijn van een visum en de lijst van derde landen waarvan de onderdanen van deze plicht zijn vrijgesteld [COM(2010)0358 - C7-0162/2010 - 2010/0192(COD) ].</p>
    </intervention>
    <intervention id="3-244" speaker_id="28397" name="Agustín Díaz de Mera García Consuegra" is_mep="True" mode="spoken" role="rapporteur">
      <p sl="es">Commissaris, ik wil mijn groeten overbrengen aan uw uitstekende team. Dames en heren, Verordening (EG) nr. 539/2001 stelt een lijst van derde landen vast waarvan de onderdanen bij overschrijding van de buitengrenzen van de Unie in het bezit moeten zijn van een visum, en een lijst van overige landen waarvan de onderdanen van die plicht zijn vrijgesteld.</p>
      <p sl="es">Het onderhavige voorstel tot wijziging van de Verordening (EG) nr. 539/2001 heeft een drieledig doel: de overheveling van Taiwan naar de positieve lijst, de overheveling van andere derde landen of territoria, te weten Trinidad en Tobago, Saint Lucia, Saint Vincent en de Grenadines, Belize, Dominica, Granada, de Marshalleilanden, Micronesië en Palau – naar de positieve lijst, en de situatie van de eilandengroep de Noordelijke Marianen.</p>
      <p sl="es">De situatie van de Marianen levert geen problemen op, daar hun inwoners, zoals bekend, onderdanen zijn van de Verenigde Staten.</p>
      <p sl="es">Wat betreft het verzoek om overheveling van derde landen dat ik heb toegelicht, ziet de Commissie geen redenen om de visumplicht op te heffen, en wij zien die net zo min.</p>
      <p sl="es">Wat Taiwan betreft, dit Aziatische eiland heeft een lovenswaardige democratische, sociale en economische ontwikkeling doorgemaakt. Er zijn democratische instellingen opgericht sinds 1996, toen de eerste rechtstreekse presidentiële verkiezingen gehouden werden. Hoofd van de regering is de president, die door de Taiwanezen voor een periode van vier jaar gekozen wordt via algemene verkiezingen. De wetgevende macht van het eiland ligt thans bij de Yuan, die bestaat uit 113 wetgevers.</p>
      <p sl="es">Vanuit economisch oogpunt heeft Taiwan met 30 100 (Amerikaanse) dollar een van de hoogste inkomens per hoofd van de bevolking, de werkeloosheid lag in juli 2010 met 5,2 procent ver onder het Europese gemiddelde, dat in diezelfde maand 10,1 procent bedroeg. In het eerste kwartaal van 2010 bereikte de economische groei 13,27 procent, terwijl de handelsbalans tijdens hetzelfde kwartaal van dat jaar een overschot van 12,1 miljard dollar te zien gaf. Volgens de statistieken van 2009 van het IMF stond Taiwan economisch gezien op de vijfentwintigste plaats wereldwijd, met een bnp van 379 miljard dollar. Er zij op gewezen dat Taiwan in 1950 armer was dan Ghana, Oeganda en de Democratische Republiek Congo, en dat het tot 1960 in nog sterkere mate afhankelijk was van de export van basisproducten dan landen als Kenia, Zuid-Afrika of Libanon. Tegenwoordig bestaat de export uit Taiwan voor meer dan 97 procent uit producten die in het land zelf gemaakt zijn.</p>
      <p sl="es">Bovenstaande gegevens hebben bijgedragen tot een netto migratiecijfer van slechts 0,15 procent. Om die reden is de kans dat illegale immigranten uit dit Aziatische eiland naar de Europese Unie komen, bijzonder laag of vrijwel nihil. Volgens gegevens verstrekt door de Europese Commissie zijn er in de periode 2006-2008 in de hele Europese Unie maar 45 illegale immigranten geweest waarvan werd vastgesteld dat zij uit Taiwan kwamen.</p>
      <p sl="es">Wat betreft de veiligheid van de reisdocumenten wil ik erop wijzen dat de Taiwanese elektronische paspoorten voldoen aan alle normen voor de bestrijding van vervalsing die vereist zijn door de Internationale Burgerluchtvaartorganisatie.</p>
      <p sl="es">De situatie van de Taiwanezen die buiten Taiwan wonen, moet nauwkeurig bekeken worden, want ook al zijn het mensen met een paspoort dat is afgegeven door de autoriteiten, toch moeten zij vooraf vergunning aanvragen om te worden toegelaten tot Taiwan. Het lijkt dan ook logisch dat de Europese Unie een soortgelijk criterium aanhoudt ten aanzien van deze mensen, zoals in mijn verslag wordt voorgesteld.</p>
      <p sl="es">Op het ogenblik kent Taiwan geen visumplicht voor de meeste lidstaten, met uitzondering van Cyprus, Roemenië en Bulgarije. De Taiwanese autoriteiten hebben echter toegezegd om per 11 november, dat wil zeggen morgen, ook voor deze landen een vrijstelling in te voeren. Dat is een formele toezegging waarvan het voorzitterschap van de Raad, de Europese Commissie en dit Parlement officieel in kennis gesteld zijn, evenals de permanente vertegenwoordiging van de betrokken landen.</p>
      <p sl="es">Om die reden, mijnheer de Voorzitter, en om andere redenen die ik zal noemen in mijn tweede betoog, is het de moeite waard Taiwan vrij te stellen van de visumplicht, zoals het Verenigd Koninkrijk en Ierland het afgelopen jaar al gedaan hebben.</p>
    </intervention>
    <intervention id="3-245" speaker_id="97968" name="Andrey Kovatchev" is_mep="True" mode="spoken">
      <p sl="en">rapporteur voor advies van de Commissie buitenlandse zaken. – Mijnheer de Voorzitter, ik ben verheugd over het verslag van de heer Díaz de Mera. Na decennia van spanningen is het politieke klimaat tussen de huidige Taiwanese regering en de Volksrepubliek China goed. Er worden rechtstreekse vluchten tussen de twee landen uitgevoerd en er is al een kaderovereenkomst voor economische samenwerking van kracht.</p>
      <p sl="en">In de betrekkingen tussen Taiwan en de Europese Unie is ook een positieve trend waar te nemen. Het gaat goed met de handel en er vinden veel bedrijfs- en academische uitwisselingen plaats. Het onderwijs, democratisch bestuur en de inkomsten in Taiwan zijn van hetzelfde niveau als in Japan en Zuid-Korea. Op grond van deze en andere positieve tendensen steunt de Commissie buitenlandse zaken het verslag van de heer Díaz de Mera wat betreft het opheffen van de visumplicht voor Taiwan. Zoals in het verslag wordt aangegeven, verwachten we dat ook Taiwan de visumplicht voor alle 27 lidstaten zal opheffen voordat de maatregelen in werking treden. Visumregelingen – en alle consulaire of privaatrechtelijke regelingen – doen geen afbreuk aan het standpunt inzake de status van gebieden krachtens internationaal publiekrecht.</p>
    </intervention>
    <intervention id="3-246" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie. – Mijnheer de Voorzitter, het voorstel om Taiwan over te plaatsen naar de lijst met landen waarvan de onderdanen geen visum voor de EU nodig hebben, is op 5 juli van dit jaar door de Commissie aangenomen. Taiwan is, zoals iedereen weet, een goed ontwikkelde en stabiele democratie. Het voldoet aan alle noodzakelijke technische vereisten.</p>
      <p sl="en">Het voorstel is een gevolg van een periodieke herziening van de visumlijst en is gebaseerd op suggesties van lidstaten. De Commissie onderzoekt een groot aantal omstandigheden: illegale migratie, openbare orde, openbare veiligheid, reciprociteit, regionale coherentie en de buitenlandse betrekkingen van de Europese Unie.</p>
      <p sl="en">We moeten de regionale coherentie in Zuidoost-Azië versterken. In andere vergelijkbare derde landen, zoals Hongkong, Macau, Japan, Zuid-Korea en Singapore is de visumplicht reeds opgeheven. Bovendien is er ontegenzeglijk een proces in werking getreden in de betrekkingen tussen Taiwan en het vasteland van China, wat ook wordt aangetoond door de instelling van rechtstreekse vluchten en het sluiten van de kaderovereenkomst voor economische samenwerking tussen de twee landen.</p>
      <p sl="en">Zoals de rapporteur, de heer Kovatchev, heeft gezegd, mogen de Taiwanese burgers al zonder visum naar het Verenigd Koninkrijk, Ierland, Nieuw-Zeeland en Zuid-Korea reizen en is Canada momenteel bezig om Taiwan vrij te stellen van de visumplicht.</p>
      <p sl="en">Iedere visumontheffing voor de burgers van Taiwan moet natuurlijk worden beantwoord. Taiwan heeft stapsgewijs de visumplicht voor onderdanen van een grote meerderheid van de EU-lidstaten opgeheven en heeft toegezegd dat de visumplicht voor alle EU-burgers volledig zal verdwijnen. Roemeense, Bulgaarse en Cypriotische burgers kunnen zonder visum naar Taiwan reizen vanaf 11 november – dat is morgen, dus u kunt uw tickets bestellen!</p>
      <p sl="en">Bovendien zal Taiwan de toegestane verblijfsperiode van EU-burgers in Taiwan verlengen tot negentig dagen vanaf het moment dat de visumontheffing van kracht wordt. In het voorstel is ook opgenomen dat de Noordelijke Marianen van de negatieve lijst worden geschrapt, aangezien dit grondgebied deel uitmaakt van de Verenigde Staten.</p>
      <p sl="en">Door visumontheffing en -liberalisering kunnen mensen dichter bij elkaar worden gebracht: studenten, onderzoekers, gewone mensen, het bedrijfsleven en andere mensen. Het besluit dat we gaan nemen is van zeer groot belang. Dit besluit valt onder de medebeslissingsprocedure – zoals u weet – maar ik kan u tot mijn genoegen mededelen dat al is gebleken dat de leden van de Raad hier in groten getale hun steun aan verlenen. Naar ik begrijp bestaat hiervoor, dankzij het werk van de rapporteur, de heer Díaz de Mera, en de schaduwrapporteurs, ook zeer veel steun in dit Parlement, dus ik hoop dat de stemming morgen goed zal verlopen.</p>
      <p sl="en">Er was slechts één amendement op het voorstel van de Commissie, dat zowel in de Raad als in het Europees Parlement is ingediend, en dat was gericht op uitsluiting van de 60 000 zogenaamde overzeese onderdanen van Taiwan. De rapporteur en lidstaten in de Raad waren van mening dat deze mensen goedkeuring van Taiwan nodig hebben om hun eigen land te mogen binnengaan. Daarom zou het voor de EU een logische en redelijke stap zijn om deze categorie mensen uit te sluiten van de visumontheffing. De Commissie aanvaardt dit amendement.</p>
      <p sl="en">Ik wil de rapporteur en de schaduwrapporteurs graag bedanken voor hun uitstekende steun en samenwerking bij dit dossier. Ik ben ervan overtuigd dat de volledige wederkerige visumontheffing de zeer goede betrekkingen tussen de EU en Taiwan in verschillende sectoren, zoals toerisme en handel, nog zal bevorderen en dat alle partijen hier baat bij zullen hebben.</p>
    </intervention>
    <intervention id="3-247" speaker_id="96900" name="Georgios Papanikolaou" is_mep="True" mode="spoken">
      <p sl="el">namens de PPE-Fractie . – Mijnheer de Voorzitter, om te beginnen moet ook ik op mijn beurt de rapporteur en alle collega's die aan dit verslag hebben gewerkt feliciteren. Ze hebben inderdaad voortreffelijk werk verricht.</p>
      <p sl="el">De vrijstelling van de visumplicht voor de inwoners van Taiwan is natuurlijk een stap in de goede richting. Ten eerste is het goed dat het juridisch obstakel dat erin bestond dat Taiwan niet door alle lidstaten werd erkend, uit de weg is geruimd. Ten tweede: op basis van – één aspect van – wederkerigheid zijn de burgers van de lidstaten van de Europese Unie in de toekomst niet aan visumplicht onderworpen als zij Taiwan bezoeken, met andere woorden, dit is wat wij ook voor de 27 lidstaten doen. Ten derde werden eventuele nadelige gevolgen voor de betrekkingen van de Europese Unie met China vermeden.</p>
      <p sl="el">Staat u mij op dit punt toe, dames en heren collega's, om ook een algemene opmerking te maken: onlangs waren wij allen getuige van terroristische acties zoals het zenden vanuit Griekenland van pakjes met explosieven naar ambassades in verschillende steden van de Europese Unie, maar ook vanuit Jemen naar verschillende lidstaten. Natuurlijk voelden wij allen dat onze vrijheid op alle mogelijke manieren werd bedreigd.</p>
      <p sl="el">Wanneer onze medeburgers in Europa nu horen dat de Europese Unie het voor burgers uit derde landen zoals Taiwan en andere landen die we kort geleden hebben goedgekeurd, makkelijker maakt om de Europese Unie binnen te komen, vragen zij zich terecht af of dit een groter risico voor hun veiligheid betekent.</p>
      <p sl="el">Daarom moet onze reactie hierop zijn dat telkens wanneer wij een dergelijke beslissing nemen, wij van tevoren al deze factoren hebben meegewogen. Wij weten heel goed dat wij de instrumenten hebben om elk probleem aan te pakken en de veiligheid van onze medeburgers te beschermen. En precies daarom nemen wij deze beslissing. Wij hebben systemen voor de uitwisseling van gegevens, en wij hebben de mogelijkheden om elk willekeurig probleem aan te pakken.</p>
      <p sl="el">Daarom zou ik tot slot willen zeggen dat wij ons gelukkig kunnen prijzen dat wij deze beslissing nemen. In geen geval echter doen wij concessies aan de veiligheid van onze medeburgers in heel Europa.</p>
    </intervention>
    <intervention id="3-248" speaker_id="96911" name="Tanja Fajon" is_mep="True" mode="spoken">
      <p sl="sl">namens de S&amp;D-Fractie . – In de eerste plaats wil ik de rapporteur bedanken voor het uitstekende werk. Taiwan is een succesverhaal. Ik ben net teruggekeerd van een bezoek aan het eiland dat met de Europese Unie al verschillende samenwerkingsovereenkomsten heeft afgesloten. De 27 lidstaten zijn de grootste investeerder in de snelgroeiende Taiwanese economie – volgens de voorspellingen zal de groei dit jaar bijna negen procent bedragen, de werkloosheidsgraad bedraagt minder dan zes procent.</p>
      <p sl="sl">De visumliberalisering voor Taiwan zal de economische en politieke banden met de Europese Unie versterken, investeringen doen toenemen en mobiliteit – vooral voor jongeren en studenten – mogelijk maken. Zoals we hebben gehoord, blijft China de grootste bedreiging voor Taiwan, hoewel de relatie met China de voorbije jaren wat is ontdooid, vooral dan op economisch vlak. Internationaal wordt Taiwan over het algemeen niet als een land erkend, ook de Europese Unie heeft dat niet gedaan. Toch kunnen de burgers van 24 lidstaten vandaag al zonder visum naar het eiland reizen, binnenkort zal Taiwan ook de visumverplichting voor Bulgarije, Roemenië en Cyprus afschaffen.</p>
      <p sl="sl">De Taiwanese regering heeft een reeks belangrijke maatregelen in verband met de veiligheid van paspoorten genomen. Dat konden we zelf ter plekke vaststellen tijdens ons bezoek aan de dienst voor de uitgifte van documenten. De overheid heeft geen problemen met illegale immigratie of met illegale mensen- en goederensmokkel. In de steden is geen sprake van georganiseerde misdaad en over het algemeen zijn de mensen tevreden met hun leven.</p>
      <p sl="sl">Het voorbije jaar heeft de Europese Unie voor vijf landen van de westelijke Balkan de visumverplichting afgeschaft. Maandag hebben de ministers een belangrijk besluit goedgekeurd voor Albanië en voor Bosnië en Herzegovina. Dat geeft zeker deze landen die aan de deur van de Europese Unie kloppen, de waardevolle boodschap dat ze een duidelijk Europees perspectief hebben. De vrijheid om te reizen is een fundamenteel mensenrecht en ik ben ervan overtuigd dat het de enige juiste weg is, aangezien Taiwan geen bedreiging voor de Europese Unie vormt. Daarom roep ik u op, collega's, om morgen de visumliberalisering overtuigend goed te keuren zodat de burgers van Taiwan vrij kunnen reizen.</p>
    </intervention>
    <intervention id="3-249" speaker_id="96677" name="Cecilia Wikström" is_mep="True" mode="spoken">
      <p sl="sv">namens de ALDE-Fractie . – Mijnheer de Voorzitter, we hebben vandaag een lijst van derde landen waarvan de onderdanen bij overschrijding van de buitengrenzen in het bezit moeten zijn van een visum. We hebben een andere lijst met onderdanen die van die plicht zijn vrijgesteld. Die lijsten moeten vanzelfsprekend regelmatig worden herzien en aangepast op basis van de situatie in de respectieve landen. Eerder dit najaar hebben we de visumplicht voor inwoners van Albanië en van Bosnië en Herzegovina opgeheven. We zullen binnenkort ook stemmen over het opheffen van de visumplicht voor Taiwan – een land dat een verregaand democratiseringsproces heeft doorlopen. Institutionele hervormingen, een dynamisch maatschappelijk middenveld en betere eerbiediging van de vrijheden en rechten van de burger hebben in Taiwan geleid tot meer stabiliteit, ook op politiek vlak. Bovendien leggen we geen visumplicht op aan andere landen in de regio, waardoor dit natuurlijk ook een stap is naar meer regionale samenhang. Taiwan vormt in geen enkel opzicht een bedreiging voor de EU en de opheffing van de visumplicht zal bevorderlijk zijn voor de handelsbetrekkingen met de EU en zal ook een nauwere samenwerking bevorderen met betrekking tot cultuur en onderzoek – wat voor ons allen belangrijke gebieden zijn.</p>
      <p sl="sv">Jarenlang is het voor politici uit Taiwan moeilijk geweest om naar Europa te reizen, zelfs als particulier, omdat men in de landen van Europa bang was om China voor het hoofd te stoten of in een politiek conflict met dat land terecht te komen. Vandaag is de situatie anders en ik hoop dat de overeenkomst die we op het punt staan te sluiten, de politieke betrekkingen tussen ons, als politici hier in de EU, en politici in Taiwan zal vergemakkelijken en verbeteren en op diverse niveaus zal leiden tot een grotere betrokkenheid van Taiwan in de internationale gemeenschap. We zullen er echter ook vanuit ideologisch standpunt bij winnen.</p>
      <p sl="sv">Europa staat voor openheid, open armen en insluiting. Wederzijds vertrouwen gaat gepaard met het openhouden van de deuren tussen onze landen en dat zal vruchten afwerpen en leiden tot samenwerking en vooral tot aangenamere betrekkingen tussen onze landen. Dat is iets waar ik van ganser harte mee ingenomen ben in de aanloop naar deze belangrijke stemming die we hier in het Europees Parlement heel binnenkort zullen houden.</p>
    </intervention>
    <intervention id="3-250" speaker_id="4521" name="Charles Tannock" is_mep="True" mode="spoken">
      <p sl="en">namens de ECR-Fractie . – Mijnheer de Voorzitter, commissaris Malmström was zelf, toen ze nog Parlementslid was, natuurlijk een goede vriendin van Taiwan. Ik ben nu voorzitter van de Groep Vrienden van Taiwan in dit Parlement. Ik ben uiteraard samen met onze groep zeer verheugd over het feit dat Taiwanese burgers spoedig zonder een visum naar de Schengen-landen zullen kunnen reizen – wat in EU-jargon ook wel een visumliberalisering voor Taiwan wordt genoemd.</p>
      <p sl="en">Mijn eigen land, het Verenigd Koninkrijk, en Ierland – die natuurlijk allebei buiten het Schengen-gebied vallen – hebben Taiwanese burgers anderhalf jaar geleden vrijgesteld van de visumplicht. Ik kan op grond van onze ervaringen in Groot-Brittannië, vooral met het oog op de bevordering van het toerisme en bona fide handelsverkeer sindsdien, gerust zeggen dat dit een goede beslissing is geweest.</p>
      <p sl="en">Taiwan is een welvarende, rijke en moderne democratie die onze waarden op het gebied van steun voor de mensenrechten, vrede, veiligheid en voorspoed in de regio deelt. We kunnen alleen maar baat hebben bij het stimuleren van nauwere handelsbetrekkingen met Taiwan. De economie van dit land groeit weer en wordt steeds sterker en is in toenemende mate een springplank voor Europese investeringen in China. Europa is ook hard bezig om zijn achterstand ten opzichte van Amerika in te halen als bestemming voor Taiwanese universitaire studenten en afgestudeerden die onderzoek willen verrichten. We hebben in elk opzicht enorm veel baat bij deze uitwisselingen. Dit is een belangrijk teken van onze steun aan en solidariteit met Taiwan dat onder de bezielende leiding van president Ma pragmatische oplossingen heeft gezocht voor het internationale isolement dat het land door de Volksrepubliek China is opgedrongen.</p>
    </intervention>
    <intervention id="3-251" speaker_id="21817" name="Mario Borghezio" is_mep="True" mode="spoken">
      <p sl="it">namens de EFD-Fractie. – Mijnheer de Voorzitter, dames en heren, in de eerste plaats wil ik mijn oprechte en stellige dank uitspreken aan de rapporteur, die heel deskundig en strikt heeft opgetreden door de lidstaten te verzekeren dat de visumvrijstelling voor de Taiwanese staatsburgers en de opheffing van de visumplicht geen problemen zullen veroorzaken voor de Europese Unie.</p>
      <p sl="it">Ik ben minder gelukkig met hetgeen onlangs is gedaan ten aanzien van landen als Bosnië en Herzegovina en Albanië. Nu wordt er zelfs gesproken over het opheffen van de visumplicht voor Turkije. Ik ben er niet van overtuigd dat de Commissie en het Parlement in deze situaties hun werk voor het waarborgen van de veiligheid voor de Europese burgers goed hebben volbracht. Des te meer reden voor mij om het verslag en de stemming in het Europees Parlement toe te juichen, die ongetwijfeld positief zal uitpakken.</p>
      <p sl="it">We moeten de geschiedenis niet uit het oog verliezen. Wie van een zekere leeftijd is, kan zich nog wel herinneren hoe Taiwan, dat destijds "het nationalistische China" werd genoemd en waar de vlag van de vrijheid wapperde, er decennia lang uit heeft gezien. Het Westen moet niet vergeten wie het beginsel van de vrijheid heeft beschermd toen het elders werd bedreigd. Ik ben van mening dat ook nu ten aanzien van de mensenrechten een duidelijk onderscheid moet worden gemaakt.</p>
      <p sl="it">De Chinezen uit Taiwan zijn dus welkom, ook bij ons in Padanië, waar al veel hoogopgeleide Taiwanezen aanwezig zijn die duidelijk laten zien dat Taiwanese burgers goed in onze samenleving kunnen integreren. Taiwan heeft in tegenstelling tot andere landen de verdienste dat het niet samen met zijn goederen sociale en politieke boodschappen exporteert die indruisen tegen de beginselen van vrijheid, bescherming van de mensenrechten en eerbiediging van etnische en religieuze minderheden. De burgers van Taiwan zijn dus welkom in de Europese Unie en in Padanië.</p>
    </intervention>
    <intervention id="3-252" speaker_id="102887" name="Béla Kovács" is_mep="True" mode="spoken">
      <p sl="hu">Dank u dat u me het woord hebt gegeven, mijnheer de Voorzitter. Dames en heren, we kunnen vaststellen dat het visumsysteem een effectief instrument is ter voorkoming van het illegaal betreden van EU-lidstaten en illegaal verblijf aldaar. Als we beslissen welke derde landen onder de visumplicht moeten vallen, moeten we de situatie van de landen in kwestie stuk voor stuk onderzoeken, waarbij we illegale immigratie, de openbare orde en veiligheidsvraagstukken in aanmerking moeten nemen, evenals de externe betrekkingen van de Europese Unie, de consistentie binnen de regio en uiteraard het beginsel van reciprociteit.</p>
      <p sl="hu">Het evaluatiemechanisme moet dusdanig functioneren dat bij alle landen die in de hiervoor genoemde criteria een achterstand hebben opgelopen of die de visumplicht hebben ingevoerd voor de burgers van een of meer lidstaten, de visumplicht onmiddellijk opnieuw wordt ingesteld. Helaas laat de praktijk zien dat de gevolgen van de opheffing van in diverse regio's geldende visumrestricties voor immigratie en veiligheid voortaan altijd door de lidstaten zelf zullen moeten worden afgehandeld. Mijns inziens is dit een kwestie van veiligheidsbeleid en niet een of ander cadeautje dat we zomaar kunnen weggeven aan landen die hiervoor een aanvraag indienen. Juist daarom acht ik het noodzakelijk dat we veiligheidsgaranties van alle landen vragen voordat ze groen licht krijgen voor hun burgers om zonder visum het grondgebied van de Europese Unie te betreden.</p>
    </intervention>
    <intervention id="3-253" speaker_id="96832" name="Kinga Göncz" is_mep="True" mode="spoken">
      <p sl="hu">Ook ik verwelkom het feit dat het Parlement de kwestie van visumvrijstelling voor Taiwan op de agenda heeft gezet. Ik ben van mening dat we daarmee onze schuld inlossen. Partners van de Europese Unie van vergelijkbaar belang hebben al eerder visumvrijstelling gekregen en genieten daar nu van. Taiwan is de vierde belangrijkste handelspartner van de Europese Unie in Azië, en omgekeerd is voor Taiwan de Europese Unie van ongeveer even groot belang. Onze verwachtingen van visumvrijstelling zijn dat hierdoor de ook nu al zeer intensieve betrekkingen nog verder worden versterkt. We weten dat er niet alleen nauwe samenwerking bestaat op het vlak van economie en handel, maar ook op het gebied van onderzoek, technologische ontwikkeling, onderwijs en cultuur, en we kunnen er altijd van uitgaan dat visumvrijstelling ook deze terreinen versterkt.</p>
      <p sl="hu">De voorwaarde die we hebben geformuleerd, namelijk dat alle 27 EU-lidstaten visumvrijstelling moeten genieten, zal nog dit jaar worden nageleefd, als de visumplicht voor Cyprus, Bulgarije en Roemenië wordt opgeheven, en ik denk dat dit zeer belangrijk is. Ook ik wil benadrukken dat de veranderingen die zich de afgelopen vijftig à zestig jaar in Taiwan hebben voltrokken van uitermate groot belang zijn. Taiwan heeft een democratisch institutioneel stelsel opgebouwd en is van een arm land uitgegroeid tot een economisch bijzonder sterk land, dus we hoeven absoluut niet bang te zijn dat, zoals verscheidene sprekers noemden, deze visumvrijstelling tot welke vorm van illegale migratiedruk dan ook zou leiden. We kunnen in verband hiermee veeleer positieve verwachtingen koesteren.</p>
    </intervention>
    <intervention id="3-254" speaker_id="28276" name="Laima Liucija Andrikienė" is_mep="True" mode="spoken">
      <p sl="en">Mijnheer de Voorzitter, ik sta volledig achter de woorden van onze rapporteurs, de heer Díaz de Mera en de heer Kovatchev. Taiwan is een ontwikkeld land met hoge technische en administratieve normen. Het voldoet zeker aan de hoogste veiligheids- en zekerheidsnormen op het gebied van controle- en douaneprocedures. Ik verzoek onze collega's daarom dringend om verder te gaan met het voorstel om Taiwan de al veel eerder verdiende ontheffing van de visumplicht te verlenen.</p>
      <p sl="en">Taiwan is als één enkel douanegebied ook lid van de Wereldhandelsorganisatie. We zouden het hierbij niet moeten laten – we zouden ook de toetreding van Taiwan tot andere internationale organisaties, zoals de internationale Burgerluchtvaartorganisatie of het Raamverdrag van de Verenigde Naties inzake klimaatverandering, moeten aanmoedigen. Taiwan verdient een dergelijke erkenning en het is een partner van de Europese Unie in de Oost-Aziatische regio. Beide partijen zullen profiteren van het versterken van de banden.</p>
      <p sl="en">We moeten ons verheugen op een intensivering van de banden met Taiwan in de toekomst. Een van de mogelijke ontwikkelingen die we in overweging moeten nemen, is een uitgebreider handelsregeling met Taiwan, vooral nu het de Kaderovereenkomst voor economische samenwerking heeft ondertekend. Indien we deze richting kiezen, vormt de visumontheffing een essentieel element in het verdiepen van de betrekkingen tussen de EU en Taiwan.</p>
    </intervention>
    <intervention id="3-255" speaker_id="96859" name="Ioan Enciu" is_mep="True" mode="spoken">
      <p sl="ro">In de eerste plaats wil ik de heer Díaz de Mera complimenteren met het verslag dat hij samengesteld heeft. Ik weet zeker dat het morgen, waarschijnlijk met algemene stemmen, wordt goedgekeurd.</p>
      <p sl="ro">Ik wil het echter graag hebben over hoe de Commissie denkt het beginsel van wederkerigheid in de betrekkingen van de Europese Unie met derde landen hoog te houden. Taiwan krijgt een visumontheffing voor de hele Europese Unie en zal de visumplicht voor Roemenië, Bulgarije en Cyprus ook opheffen. Dat is een positieve geste. Aan de andere kant is het zo dat de Verenigde Staten, die volledige visumontheffing voor de hele Europese Unie hebben, weigeren Roemenië, Bulgarije, Polen en Cyprus wederkerigheid toe te kennen. Bovendien moeten alle EU-onderdanen nu zelfs een bedrag betalen om de VS binnen te komen, dat dus eigenlijk een verkapt visum is.</p>
      <p sl="ro">Vanwege de beginselen van wederkerigheid en solidariteit tussen de lidstaten moet de Commissie haar passieve houding, waarbij zij een fait accompli accepteert, opgeven en een actieve houding aannemen in het proces van de vorming van volledige wederkerigheid met betrekking tot visumopheffing voor alle lidstaten. Zolang de onderhandelingen over visumverdragen onder de exclusieve bevoegdheid van de Europese Unie vallen, en niet die van de lidstaten, moet de Commissie alle mogelijke maatregelen treffen om deze problemen uit de weg te ruimen.</p>
    </intervention>
    <intervention id="3-256" speaker_id="96800" name="Marek Henryk Migalski" is_mep="True" mode="spoken">
      <p sl="pl">Mijnheer de Voorzitter, commissaris, het is duidelijk dat er consensus is in deze zaal en dat het verslag morgen waarschijnlijk wordt aangenomen. Misschien niet met algemene stemmen, maar wel met een overweldigende meerderheid en steun van alle fracties. Ik zal niet alle argumenten herhalen die naar voren zijn gebracht door de commissaris en de rapporteur. Taiwan voldoet inderdaad aan alle economische en politieke voorwaarden om de samenwerking te intensiveren. Het afschaffen van de visumplicht is hierbij behulpzaam. Ik ben van mening dat dit onze plicht is, omdat Taiwan laat zien dat een liberale democratie overal mogelijk is, in iedere cultuur. De transformatie die daar heeft plaatsgevonden is een succes en ik vind dat we dat moeten steunen.</p>
      <p sl="pl">Naast de economische redenen is er tot slot nog een andere reden, de politieke reden waar de heer Borghezio aan refereerde. Ik zal hier niet nader op ingaan, maar iedereen begrijpt dat het een belangrijke reden is en dat wij in deze kwestie onze vrienden in Taiwan moeten steunen.</p>
    </intervention>
    <intervention id="3-257" speaker_id="96772" name="Peter Jahr" is_mep="True" mode="spoken">
      <p sl="de">Mijnheer de Voorzitter, Taiwan komt op de positieve lijst te staan, dat wil zeggen dat de onderdanen van Taiwan zonder visum naar de Europese Unie mogen reizen. Ik ben blij voor die mensen. Politiek is echter een kwestie van geven en nemen. Ik zou hebben gewenst dat Taiwan als tegenprestatie direct ook alle burgers van de Europese Unie van de visumplicht had vrijgesteld. Dat is tot nu toe niet gebeurd. Taiwan heeft alleen maar verklaard dat men van plan is om het nog voor het einde van dit jaar te regelen. Ik hoop dat Taiwan de daad bij het woord zal voegen. Ik heb trouwens ook vertrouwen in de woorden van onze rapporteur, die dit heeft aangekondigd, en zal dus hoe dan ook voor dit voorstel stemmen. Ik herhaal, ik hoop dat Taiwan dit opheldert, zodat alle burgers van de Europese Unie zonder visum naar Taiwan kunnen reizen.</p>
    </intervention>
    <intervention id="3-258" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . – Mijnheer de Voorzitter, ik wil de rapporteur en de plenaire vergadering nogmaals bedanken voor hun steun bij de plaatsing van Taiwan op de positieve lijst. Ik kan leden die hierover nog wat vragen hadden, verzekeren dat de Commissie landen – met inbegrip van Taiwan – altijd aan een zeer grondig onderzoek onderwerpt, en dat ervoor wordt gezorgd dat aan alle criteria is voldaan, voordat we een dergelijk voorstel indienen. Dit is zoals altijd zeer grondig gedaan.</p>
      <p sl="en">Ik wil ook tegenover de laatste spreker bevestigen dat de visumplicht voor de laatste, overige landen morgen zal worden opgeheven. Vanaf morgen treedt de visumliberalisering voor de overige landen in werking, zodat er van volledige wederkerigheid sprake zal zijn. Ik denk dat we na de stemming van morgen zeer sterk zullen staan en dat we ook een krachtig signaal uitzenden. We kunnen hier allemaal bij mee zijn en hopen op nog betere betrekkingen tussen de burgers van Taiwan en van de Europese Unie. Hartelijk dank voor dit zeer goede debat.</p>
    </intervention>
    <intervention id="3-259" speaker_id="28397" name="Agustín Díaz de Mera García Consuegra" is_mep="True" mode="spoken" role="rapporteur">
      <p sl="es">Mijnheer de Voorzitter, noblesse oblige , daarom wil ik om te beginnen zeggen dat ik oneindig dankbaar ben voor de steun die alle collega's die hun fracties vertegenwoordigen verleend hebben aan het verslag waarvan ik de eer had het te mogen voorleggen aan dit Huis. Ik zou u ook willen bedanken voor de steun aan mijn werk.</p>
      <p sl="es">Het zou echter niet eerlijk zijn als ik naliet te vermelden dat de eerste verantwoordelijke commissaris Malmström is, wier steun, energie en geweldige team het mogelijk hebben gemaakt dit dossier een impuls te geven, dat ik zou willen omschrijven als een daad van rechtvaardigheid.</p>
      <p sl="es">Meer valt hierover niet te zeggen, mijnheer de Voorzitter, behalve dan dat ik ook de bevolking en de autoriteiten van Taiwan geluk zou willen wensen, wat natuurlijk ook geldt voor het geweldige team diplomaten dat Taiwan in de wereld heeft, met name in Brussel.</p>
    </intervention>
    <intervention id="3-260" speaker_id="23707" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen, donderdag 11 november 2010, om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
  </section>
  <section id="creitem21" title="21. Spreektijd van één minuut over kwesties van politiek belang">
    <intervention id="3-262" speaker_id="23707" name="De Voorzitter" is_mep="True" mode="spoken">
      <p sl="nl">Aan de orde is de spreektijd van één minuut over kwesties van politiek belang (artikel 150).</p>
    </intervention>
    <intervention id="3-263" speaker_id="96974" name="Nuno Teixeira" is_mep="True" mode="spoken">
      <p sl="pt">De Commissie internationale handel buigt zich momenteel over het algemeen akkoord inzake bananen, dat binnen de Wereldhandelsorganisatie bereikt is, en deze plenaire vergadering zal binnenkort gevraagd worden zich uit te spreken over de verlaging van de douanetarieven voor bananen uit Latijns-Amerikaanse landen.</p>
      <p sl="pt">Laat mij om te beginnen duidelijk maken dat geen van de ultraperifere regio's tegen dit soort akkoorden is, noch Madeira, waar ik vandaan kom, noch de andere acht, waarvan vooral de Canarische eilanden verreweg het hardst getroffen worden. Deze regio's willen enkel en alleen dat er enerzijds aan andere landen die de markt willen betreden dezelfde eisen worden gesteld als aan hen, op het gebied van hygiëne, op fytosanitair gebied en op het gebied van arbeidsrecht. Dat is niet meer dan rechtvaardig. En anderzijds willen ze volledig schadeloos gesteld worden voor de schade die hun hierdoor berokkend wordt. Als dit niet gebeurt, willen ze dat men tenminste het fatsoen heeft om hen recht in het gezicht te zeggen dat ze hun manier van leven moeten veranderen en ander werk moeten zoeken, want het is wel duidelijk dat ze onder de omstandigheden die in het verschiet liggen niet zullen kunnen overleven en hun activiteiten zullen moeten staken. Het is duidelijk dat er bij deze akkoorden winnaars en verliezers zijn. Laten we daarom voor de verliezers zorgen, want de winnaars hebben dat niet nodig.</p>
    </intervention>
    <intervention id="3-264" speaker_id="96681" name="Vilija Blinkevičiūtė" is_mep="True" mode="spoken">
      <p sl="lt">Het aantal ouderen in Europa wier enige bron van inkomsten hun pensioen is neemt snel toe. Mensen die hun hele leven hard en eerlijk hebben gewerkt, die hun kinderen hebben grootgebracht en belasting aan de staat hebben betaald, verwachten dat hun oude dag vredig en waardig is. Helaas komen niet al deze legitieme verwachtingen uit. De mensen in Europa hebben dit vooral gemerkt tijdens de economische crisis. De prijzen zijn gestegen, maar de pensioenen niet en de bezorgdheid is toegenomen over hoe veilig het spaargeld is dat voor de oude dag opzij is gezet, en ook het aantal grootouders dat de kinderen moet steunen nadat die hun baan zijn kwijtgeraakt is toegenomen. In sommige landen, in mijn land Litouwen bijvoorbeeld, doet ook de regering gepensioneerden pijn, doordat de pensioenen en uitkeringen zijn verlaagd. Er is momenteel veel discussie over het nieuwe voorstel van de Commissie om de mogelijkheid te overwegen om de pensioenleeftijd te verhogen. Ik ben echter nog het meest bezorgd over het feit dat er geen oplossingen worden geboden met betrekking tot de vraag hoe werkgelegenheid voor ouderen kan worden gewaarborgd. Nu de kans bestaat dat de pensionering wordt uitgesteld, kunnen miljoenen werklozen die onder de pensioenleeftijd vallen in de armoedeval belanden. Er is niet genoeg nagedacht over de vraag of de gezondheid van deze mensen het toelaat dat zij langer doorwerken. Verder moeten we ook rekening houden met het feit dat vrouwen vaak lager betaald werk nemen dan mannen, en dat ze ten gevolge van de geboorte van hun kinderen, het moederschap en de zorg voor kinderen en gehandicapte familieleden hun verzekeringsgarantie kwijtraken en uiteindelijk een kleiner pensioen krijgen. Daarom vraag ik de Commissie en de Raad met klem om, wanneer ze de snelle vergrijzing van de bevolking van Europa hebben geëvalueerd, andere middelen te zoeken om normale leefomstandigheden voor huidige en toekomstige gepensioneerden te garanderen.</p>
    </intervention>
    <intervention id="3-265" speaker_id="34249" name="Filiz Hakaeva Hyusmenova" is_mep="True" mode="spoken">
      <p sl="bg">Mijnheer de Voorzitter, dames en heren, vandaag, 10 november, is om twee redenen een speciale dag in Bulgarije. Eenentwintig jaar geleden, de dag nadat de Berlijnse Muur viel, viel het communistische regime terwijl slogans over glasnost , vrijheid en democratie te horen waren. Het is geen toeval dat dezelfde datum in Bulgarije ook de dag van de vrijheid van meningsuiting is. Er is een opbouw van zaken die stof tot nadenken vormen, met betrekking tot zowel totalitarisme, waarvan ik hoop dat ons land het voorgoed achter zich heeft gelaten, als een andere moderne plaag – terrorisme, dat we steeds vaker meemaken.</p>
      <p sl="bg">Beschikt de democratie over mechanismen om dergelijke aanvallen af te slaan? Kunnen we terrorisme bestrijden zonder afstand te doen van de beginselen van de democratie of mensenrechten en de persvrijheid te beperken?</p>
      <p sl="bg">Het liberale antwoord is "ja", maar alleen als we regionale en nationale netwerken in dienst stellen van een Europees systeem voor preventieve maatregelen, vroegtijdige waarschuwing en snelle reactie.</p>
    </intervention>
    <intervention id="3-266" speaker_id="28409" name="Raül Romeva i Rueda" is_mep="True" mode="spoken">
      <p sl="es">Mijnheer de Voorzitter, in de laatste plenaire vergadering heb ik gewaarschuwd dat dit zou kunnen gebeuren, en het is gebeurd: de ontmanteling met geweld, afgelopen maandag, van een Saharaans kamp in El Aaiún heeft vooralsnog een balans opgeleverd van negentien doden, meer dan zevenhonderd gewonden en meer dan honderdvijftig vermisten.</p>
      <p sl="es">En wat zeggen de Europese Commissie en de Europese regeringen, onder leiding van de Spaanse regering? Ze manen beide partijen tot kalmte, ze zeggen dat het een bijzonder gecompliceerde kwestie is, dat we niet tussenbeide moeten komen, en dat we de Europese belangen in Marokko moeten beschermen.</p>
      <p sl="es">Mijn antwoord is: nee, mevrouw Ashton; nee, mevrouw Jiménez; nee mijnheer Kouchner: onderdrukking en moord zijn geen gecompliceerde kwesties. Het zijn juist bijzonder duidelijke kwesties, en ons antwoord en ons standpunt als reactie hierop moeten net zo duidelijk zijn: volledige verwerping, veroordeling en de eis dat het Marokkaanse regime zijn verantwoordelijkheid neemt.</p>
      <p sl="es">Totdat dit gebeurt, moeten wij een einde maken aan de bilaterale handel en de voorrechten van Marokko ten aanzien van de Europese Unie. Er is al genoeg met de mensenrechten gemarchandeerd.</p>
    </intervention>
    <intervention id="3-267" speaker_id="96800" name="Marek Henryk Migalski" is_mep="True" mode="spoken">
      <p sl="pl">Mijnheer de Voorzitter, ik ben blij dat de commissaris hier nog steeds is. Ik maak meteen gebruik van de gelegenheid, want deze zaak raakt ook de verantwoordelijkheid van mevrouw Malmström. Ik weet dat deze kwestie al voor de derde keer genoemd wordt, maar het is een ernstige zaak. In de nacht van 5 op 6 november is Oleg Kasjin, journalist van het Russische dagblad "Kommersant", voor zijn huis in Moskou in elkaar geslagen - u bent daar ongetwijfeld van op de hoogte. Hij is met gebroken benen en vingers, een gebroken onderkaak en schedelletsel naar het ziekenhuis gebracht.</p>
      <p sl="pl">Dit is niet de eerste keer dat een dergelijk geval plaatsvindt bij onze oosterburen. Ik heb vandaag een interview gelezen met een vooraanstaande Poolse Ruslandkenner en hij beweert dat in de afgelopen tien jaar driehonderd journalisten zijn omgekomen op het grondgebied van de Russische federatie. Dat is bijzonder verontrustend, omdat kwesties van vrijheid van meningsuiting en burgerlijke vrijheden behoren tot de belangrijkste zaken die de Europese Unie constitueren. Ik verzoek u dan ook om in uw gesprekken met onze Russische vrienden altijd en overal te benadrukken dat dit soort acties niet mogen plaatsvinden, omdat zij onze gezamenlijke dialoog bemoeilijken en zelfs onmogelijk maken.</p>
    </intervention>
    <intervention id="3-268" speaker_id="96706" name="João Ferreira" is_mep="True" mode="spoken">
      <p sl="pt">Ik wil hier de aandacht vestigen op de penibele situatie waarin de Westelijke Sahara verkeert. Duizenden Sahrawi hebben in de omgeving van enkele belangrijke steden in het gebied tentenkampen opgezet, uit verzet tegen de omstandigheden waarin ze gedwongen zijn te leven en de verschillende vormen van onderdrukking waaraan zij zijn onderworpen, en om een referendum af te dwingen dat mogelijk hun recht op zelfbeschikking zal kunnen bevestigen.</p>
      <p sl="pt">De gewelddadige actie in de afgelopen week van de politie en het leger van Marokko in een poging om de tentenkampen te ontmantelen, heeft geresulteerd in ontelbare arrestaties, honderden gewonden en vermisten en, schandalig genoeg, ook in dodelijke slachtoffers. Naast dit optreden is er ook nog de vernederende wijze waarop burgers van de lidstaten van de Europese Unie werden verhinderd om uit solidariteit naar de Westelijke Sahara af te reizen. Zij werden door de Marokkaanse autoriteiten uitgezet, inclusief een afgevaardigde van dit Parlement: de voorzitter van de Wereldfederatie van Democratische Jeugd, evenals verschillende journalisten en ngo-leden.</p>
      <p sl="pt">Het zwijgen of de tweeslachtige verklaringen over deze situatie van de Europese Unie en enkele van haar leiders, is beschamend en bedroevend. Het is tegelijkertijd een medeplichtig zwijgen, aangezien het een land betreft dat een bevoorrechte status geniet, verkregen door de Europese Unie. Het is deze onacceptabele stilte en medeplichtigheid die wij hier krachtig aan de kaak willen stellen.</p>
    </intervention>
    <intervention id="3-269" speaker_id="21817" name="Mario Borghezio" is_mep="True" mode="spoken">
      <p sl="it">Mijnheer de Voorzitter, dames en heren, ik wil enkel de aandacht van de Voorzitter van het Europees Parlement vestigen op een arrest dat enkele dagen geleden is uitgesproken. Het gaat om een kwestie die met zekerheid de bevoegdheden betreft van de commissaris, die ik overigens wil begroeten.</p>
      <p sl="it">Het is naar mijn mening een zeer ernstig arrest, omdat het de reikwijdte van een zeer belangrijke EU-richtlijn inzake terrorisme relativeert. Ik vind namelijk niet dat de bescherming van burgers die gebruik willen maken van het asielrecht en van het recht op erkenning van een vluchtelingenstatus moet worden uitgebreid naar leden van terreurorganisaties.</p>
      <p sl="it">Als dit beginsel wordt geaccepteerd, wat met deze zeer ernstige uitspraak van het Europees Hof van Justitie is gebeurd, geven wij veel terroristen de kans om te profiteren van bescherming die zij niet verdienen. Er zijn in Europa te veel doden gevallen als gevolg van terreuraanslagen om een situatie van deze aard te tolereren. Daarom verzoek ik de Commissie de richtlijn te wijzigen om te ruime en ongepaste interpretaties van de verklaring die de Europese Unie in de strijd tegen terrorisme terecht heeft afgegeven, te vermijden.</p>
    </intervention>
    <intervention id="3-270" speaker_id="96960" name="Nicole Sinclaire" is_mep="True" mode="spoken">
      <p sl="en">Mijnheer de Voorzitter, vorige maand heeft dit Parlement een verhoging van de EU-begroting met 5,9 procent aangenomen. Hierin zat ook 2 miljoen euro extra voor representatiekosten, om de luxe levensstijl waaraan we hier gewend zijn geraakt te kunnen volhouden. In de context van een economische crisis vond ik de manier waarop collega's zichzelf prezen stuitend.</p>
      <p sl="en">Vandaag spreken de slachtoffers van de crisis uit mijn kiesdistrict in de Britse West Midlands zich uit. Studenten en docenten van de universiteit zijn in Londen de straat op gegaan om hun zorgen kenbaar te maken, en hoewel ik de acties van sommigen betreur, steun ik de meeste acties. Studenten worden hard getroffen door dit bezuinigingspakket. Collegegelden op universiteiten worden drie keer zo hoog, lessen zijn geschrapt, posities zijn opgeheven en de infrastructuur komt steeds meer onder druk te staan. Het talent van morgen, waar we voor onze toekomst van afhankelijk zijn, wordt de das om gedaan en de jongste generatie zal hier het meest de dupe van worden. Mijnheer de Voorzitter, ik wil afsluiten met een waarschuwing. Door uw arrogantie zullen nog veel meer mensen de straat op gaan en nog veel meer mensen zullen hierdoor protesteren tegen dit mislukte sociale beleid. Geniet van uw champagne, dames en heren.</p>
    </intervention>
    <intervention id="3-271" speaker_id="96814" name="Elena Băsescu" is_mep="True" mode="spoken">
      <p sl="ro">Op de op 8 november in Boekarest gehouden Donau-top waren de veertien delegaties van de landen die deelnemen aan de Donau-strategie aanwezig, waaronder de Republiek Moldavië. Door de top kreeg Moldavië de kans nog dichter bij de Europese Unie te komen. De bijeenkomst vond op een geschikt tijdstip plaats, aangezien de oprichtingsaktes van de Donau-strategie tegen het eind van het jaar gepasseerd zullen worden en de strategie in 2011 ten uitvoer wordt gelegd. Het belangrijkste succes was de toezegging van de Europese Commissie, die vertegenwoordigd werd door voorzitter Barroso, dat zij een specifiek programma financieel zal ondersteunen met 95 miljoen euro. Daarnaast zullen er extra middelen aangetrokken kunnen worden van de EIB en de EBWO.</p>
      <p sl="ro">Ik herinner u eraan dat Roemenië, als mede-initiatiefnemer in 2008 van de idee van een Europese strategie voor de Donau-regio, de tenuitvoerlegging van dit initiatief steeds gesteund heeft. Een zo spoedig mogelijke tenuitvoerlegging zal bijdragen aan een opleving van de sociale en economische situatie van de aan de Donau gelegen provincies in het zuidelijke deel van Roemenië.</p>
    </intervention>
    <intervention id="3-272" speaker_id="96701" name="María Muñiz De Urquiza" is_mep="True" mode="spoken">
      <p sl="es">(Mijnheer de Voorzitter, namens de Spaanse afvaardiging van de Fractie van de Progressieve Alliantie van Socialisten en Democraten wil ik onze diepe verontrusting uitspreken over de golf van geweld in Marokko en de Sahara.</p>
      <p sl="es">Wij pleiten er sterk voor prioriteit te geven aan de mensenrechten en wij betreuren alle doden, zowel aan de kant van de Marokkanen als van de Saharanen. De informatie over de situatie is onduidelijk. Daarom zijn wij blij dat Marokko een onderzoek gaat starten, en natuurlijk zijn wij voorstander van een beleid van transparante informatie.</p>
      <p sl="es">Gezien het strategisch belang van Marokko voor Europa moet de Europese Unie als geheel de internationale inspanningen steunen om de dialoog te bevorderen waarbij verschillende lidstaten, waaronder Spanje, betrokken zijn. Wij juichen het toe dat ondanks de ernst van de gebeurtenissen de dialoog tussen de partijen tot nog toe gaande is gebleven en dat er nieuwe onderhandelingsronden gepland zijn.</p>
      <p sl="es">Dames en heren, dit conflict is al meer dan dertig jaar oud en het moet zo snel mogelijk worden beëindigd door een oplossing die voor beide partijen aanvaardbaar is, in het kader van de Verenigde Naties, die, naast de regering van Marokko en het Saharaanse volk en zijn vertegenwoordigers, de enige instelling is die gewettigd is om zo'n voorstel te doen.</p>
    </intervention>
    <intervention id="3-273" speaker_id="96803" name="Zbigniew Ziobro" is_mep="True" mode="spoken">
      <p sl="pl">Mijnheer de Voorzitter, het Europees Parlement heeft al bij diverse gelegenheden gewaakt over de fundamentele mensenrechten en de burgerlijke en politieke vrijheden. Ik heb daarom met grote verbazing kennisgenomen van het feit dat zij tijdens de vorige zitting in Straatsburg geen standpunt heeft ingenomen over de naderende lokale verkiezingen in Oekraïne, ondanks bijzonder ernstige signalen en geloofwaardige informatie van betrouwbare bronnen dat het ging komen tot talloze onregelmatigheden, intimidatie van de oppositie en beperking van het recht van journalisten om vrij met de samenleving te communiceren in het door de Partij van Regio's geregeerde Oekraïne.</p>
      <p sl="pl">Tot mijn nog grotere verbazing blijkt dat dit besluit alweer is uitgesteld en ook morgen niet in stemming wordt gebracht. Deze situatie is zeer verontrustend en vereist opheldering. Is het waar dat sommige vertegenwoordigers van het Europees Parlement zich positief hebben uitgelaten over de verkiezingen die inmiddels hebben plaatsgevonden, terwijl zowel het departement van Buitenlandse Zaken van de Verenigde Staten als mevrouw Ashton hebben gewezen op de talloze onregelmatigheden en de schending van het stemrecht die tijdens deze verkiezingen zijn vastgesteld? Deze zaak vereist opheldering.</p>
    </intervention>
    <intervention id="3-274" speaker_id="96651" name="Eduard Kukan" is_mep="True" mode="spoken">
      <p sl="sk">Het doet mij genoegen dat de Europese Commissie gisteren in haar strategie voor de jaren 2010 en 2011 heeft bevestigd dat een uitbreidingsbeleid de beste strategie is voor de westelijke Balkan. De Commissie heeft ook bevestigd dat ze haar verplichtingen ten opzichte van de regio zal blijven vervullen, onder voorwaarde dat de landen zich meer zullen inspannen in het integratieproces.</p>
      <p sl="sk">Ik zou graag mijn lof willen uitspreken over enkele positieve maatregelen van vorig jaar, zoals de afschaffing van het visumregime voor de meerderheid van de bevolking van de regio, de vooruitgang van Montenegro, die is beloond met een voordracht voor de status van kandidaat-lidstaat, en de vooruitgang die is geboekt in de onderhandelingen van de Europese Unie met Servië, dat is aanbevolen voor een avis.</p>
      <p sl="sk">Er blijven echter uitdagingen en die moeten we het hoofd blijven bieden. Daartoe behoort het starten van een dialoog tussen Servië en Kosovo – wat naar verwachting tot meer stabiliteit in de regio zal leiden – , een zo snel mogelijke oplossing van de kwestie van de naam van Macedonië – dat proces is al erg lang gaande –, de kwestie van het bereiken van overeenstemming over een visie of nieuwe houding ten aanzien van Bosnië en Herzegovina en het begin van visumliberalisatie voor Kosovo.</p>
      <p sl="sk">Ten aanzien van al deze kwesties moeten we een duidelijke visie en strategie hebben, die deze regio in staat zal stellen de Europese Unie verder te naderen. Dat is niet alleen in hun, maar ook in ons belang.</p>
    </intervention>
    <intervention id="3-275" speaker_id="97020" name="Guido Milana" is_mep="True" mode="spoken">
      <p sl="it">Mijnheer de Voorzitter, dames en heren, dertig jaar geleden ontkende Marokko jarenlang dat er een oorlog was met het Saharaanse volk, en vandaag ontkent het dat ditzelfde volk op brute wijze wordt onderdrukt. In de Sahara vallen echter doden en gewonden onder een volk dat enkel zijn recht opeist om in vrijheid te leven op zijn eigen grondgebied.</p>
      <p sl="it">Marokko heeft in wezen zijn grenzen gesloten voor een ieder die getuige kan zijn van deze gebeurtenissen. Er mag geen informatie binnenkomen en afgevaardigden krijgen geen toegang. Een Franse afgevaardigde en onze collega Meyer werd de toegang verboden. Europa staat erbij en kijkt ernaar. Er is geen nieuws van de Commissie hierover, wat ons afhankelijk maakt van de bemiddeling van de VN, die nog steeds faalt zoals in de afgelopen dertig jaar. Mevrouw Ashton, die verantwoordelijk is voor het buitenlands beleid, heeft geen stelling genomen. We moeten reageren met een stellingname van het Parlement. We moeten reageren ten aanzien van Marokko, door elk initiatief over handelsakkoorden op te schorten, te beginnen met de vernieuwing van de visserijovereenkomsten.</p>
    </intervention>
    <intervention id="3-276" speaker_id="96823" name="Petru Constantin Luhan" is_mep="True" mode="spoken">
      <p sl="ro">Onlangs zijn de schijnwerpers gericht op een aantal cruciale onderdelen van de Europese Innovatie-Unie. Ik denk dat de tijd gekomen is dat wij maatregelen gaan nemen om op Europees niveau de in het initiatief van de Commissie beschreven acties te kunnen uitvoeren.</p>
      <p sl="ro">Het is essentieel dat er partnerschappen gevormd worden. We moeten echter niet vergeten dat het in de komende programmeringsperiode tijd wordt om de discussies op regionaal niveau aan te zwengelen, zodat er niet alleen op lokaal en regionaal niveau partnerschappen gevormd kunnen worden, maar ook nationaal en transnationaal. Ook kunnen we stellen dat de brede discussie over de manier waarop de partnerschappen gevormd moeten worden in de voor ons liggende periode, op de agenda moeten staan van elke regio. Ik beschouw de dialoog tussen alle spelers als essentieel voor de vaststelling van de toegevoegde waarde in elke regio en van de soort innovatieve maatregelen die genomen moeten worden. Ik roep lokale en regionale overheden op mee te helpen aan de vorming van partnerschappen, zodat de programmering zo realistisch mogelijk en zo nauw mogelijk kan aansluiten bij de behoeften en aspiraties van de regio's.</p>
    </intervention>
    <intervention id="3-277" speaker_id="96882" name="Elisabeth Köstinger" is_mep="True" mode="spoken">
      <p sl="de">Mijnheer de Voorzitter, morgen begint de G20-Top in Seoel. Daar worden allerlei onderwerpen behandeld, maar één daarvan is bijzonder belangrijk: de beperking van de uitvoer van zeldzame aardmetalen door de Volksrepubliek China. China produceert 95 procent van deze zeldzame aardmetalen, die de Europese industrie dringend nodig heeft. Het gaat daarbij vooral om bedrijfstakken die kennisintensief zijn, die zich bezig houden met het ontwikkelen van nieuwe technologieën. Kleine en middelgrote ondernemingen in Europa kunnen door kunstmatige knelpunten bij de levering in grote problemen komen. De Europese economische ruimte is internationaal bekend om zijn technologische knowhow. Het zou onaanvaardbaar zijn om belemmeringen op dit gebied te dulden.</p>
      <p sl="de">Daarom doe ik een beroep op de vertegenwoordigers van de Europese Unie om tijdens de G20-Top samen met de andere betrokken landen, zoals de VS en Japan, de willekeur van China in het handelsbeleid duidelijk te veroordelen. Er moet zo snel mogelijk een oplossing worden gevonden.</p>
    </intervention>
    <intervention id="3-278" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">De bevolking van de EU vergrijst en het aandeel van werkende mensen in de totale bevolking daalt. De economische crisis is een van de factoren waardoor het werkloosheidspercentage tot tien procent gestegen is. In deze situatie moeten de EU en de lidstaten maatregelen nemen om de houdbaarheid van de pensioenstelsels te verzekeren. Hervorming van de pensioenstelsels moet ertoe leiden dat gepensioneerden een gegarandeerd minimuminkomen hebben dat hen in staat stelt onder fatsoenlijke omstandigheden te leven.</p>
      <p sl="ro">Al neemt de levensverwachting van de bevolking toe, het is geen oplossing de verplichte pensioenleeftijd te verhogen. Oudere mensen die actief kunnen en willen blijven op de arbeidsmarkt, kunnen blijven bijdragen aan de ontwikkeling van de samenleving zonder zich daartoe verplicht te voelen. Tegelijkertijd is het aantal banen gedaald als gevolg van de economische crisis en de overplaatsing van bedrijven naar derde landen. Mensen die wel kunnen werken, maar geen vaste baan kunnen vinden, hebben moeite de minimumperiode vol te maken waarin ze premies kunnen betalen voor een overheidspensioen. Ik wil erop wijzen dat verhoging van de pensioenleeftijd zal leiden tot een stijging van de jeugdwerkloosheid.</p>
    </intervention>
    <intervention id="3-279" speaker_id="28178" name="Miroslav Mikolášik" is_mep="True" mode="spoken">
      <p sl="sk">De etikettering van levensmiddelen is een thema dat aantoont dat de burgers volgen wat de Europese Unie doet, waar ze over debatteert en in hoeverre hen dat betreft. Ik kan het goede nieuws brengen dat de burgers van Slowakije in de week van 25 tot 27 oktober niet alleen interesse hebben getoond voor het feit dat we het verslag van Renate Sommer in de eerste lezing hebben goedgekeurd, maar dat dit een zo sterk synergetisch effect heeft gehad, dat studenten van de universiteit van Nitra, de agrarische levensmiddelenindustrie, de media en het brede publiek zich massaal in het debat hebben gestort, workshops en wedstrijden hebben georganiseerd. Jongeren hebben aan de discussie deelgenomen, wat denk ik nog werd versterkt door de aanwezigheid van Renate Sommer, de rapporteur zelf. Aan het proces hebben ook drie Slowaakse leden van het Europees Parlement een actieve bijdrage geleverd.</p>
      <p sl="sk">Ik wil hiermee alleen maar laten zien dat ook het Europees Parlement en de direct gekozen afgevaardigden zich bezig kunnen houden met interessante onderwerpen en dat we niet altijd moeten bekritiseren waarover we het hier hebben, en dat we geen problemen behandelen die los staan van de werkelijkheid. In verband hiermee wil ik mijn lof uitspreken voor de activiteiten van het Voorlichtingsbureau van het Europees Parlement in Slowakije, dat een geweldige prestatie heeft geleverd door deze manifestatie te organiseren.</p>
    </intervention>
    <intervention id="3-280" speaker_id="96668" name="Seán Kelly" is_mep="True" mode="spoken">
      <p sl="en">Mijnheer de Voorzitter, ik wil nogmaals de aandacht vestigen op de zaak van Sakineh Mohammadi Ashtiani. Zoals u misschien weet, zou zij wegens vermeend overspel in juli door steniging ter dood worden gebracht door de Iraanse autoriteiten, maar dat vonnis is gewijzigd na een resolutie hier in het Parlement, waar veel mensen een T-shirt droegen met het opschrift "Free Sakineh" en na internationale protesten.</p>
      <p sl="en">Het vonnis is gewijzigd, maar niet ingetrokken. Het is veranderd in executie door ophanging wegens vermeende moord. Dit zou op 3 november ten uitvoer worden gebracht, maar is opnieuw uitgesteld na internationale petities met 270 000 online-ondertekeningen en de tussenkomst van verschillende autoriteiten uit de hele wereld, met name van de Franse president, de heer Sarkozy, die persoonlijk tussenbeide is gekomen. De Iraanse autoriteiten zijn echter nog steeds van plan dit door te zetten en Sakineh uiteindelijk te executeren.</p>
      <p sl="en">Ik roep de Europese autoriteiten opnieuw op om zich er nog extra voor in te spannen dat zij wordt bevrijd en dat zij asiel of vrijheid in haar eigen land krijgt, en om ervoor te zorgen dat de door de staat gesteunde moorden op vrouwen en andere schendingen van de mensenrechten in Iran worden gestopt.</p>
    </intervention>
    <intervention id="3-281" speaker_id="23707" name="De Voorzitter" is_mep="True" mode="spoken">
      <p sl="nl">Hiermee is het onderdeel beëindigd.</p>
    </intervention>
  </section>
  <section id="creitem22" title="22. Demografische vraagstukken en solidariteit tussen generaties (korte presentatie)">
    <intervention id="3-283" speaker_id="23707" name="De Voorzitter" is_mep="True" mode="spoken">
      <p sl="nl">Aan de orde is het verslag (A7-0268/2010) van Thomas Mann, namens de Commissie werkgelegenheid en sociale zaken, over demografische vraagstukken en solidariteit tussen generaties [2010/2027(INI) ].</p>
    </intervention>
    <intervention id="3-284" speaker_id="1922" name="Thomas Mann" is_mep="True" mode="spoken" role="rapporteur">
      <p sl="de">Mijnheer de Voorzitter, mevrouw de commissaris, dames en heren, de Commissie werkgelegenheid en sociale zaken heeft een duidelijk geluid laten horen over de demografische veranderingen. Dit is het eerste gezamenlijke pakket voor jong en oud. De solidariteit tussen generaties is een innovatief concept. We denken niet langs elkaar heen, we denken naar elkaar toe. De lidstaten moeten generatiebalansen opstellen om een stabiele basis te leggen voor de discussie. Op die manier kunnen we betalingsstromen van iedere generatie betrouwbaar in beeld brengen en voorspellen. Voor de bureaus voor de statistiek is het heel makkelijk om te berekenen hoeveel belastingen en bijdragen aan de sociale zekerheid er worden geïnd, en hoeveel pensioenen er worden uitbetaald. We willen een generatiecheck invoeren om voor het eerst de gevolgen van wetten te beoordelen, om te zien wat de gewenste en ongewenste gevolgen zijn voor de last voor de verschillende generaties. We willen dat in alle lidstaten en in de hele Europese Unie voorschrijven.</p>
      <p sl="de">Ook in verband met de pensioenen laten we de Europese Commissie en de Raad een duidelijk geluid horen. We hebben geen in heel Europa voorgeschreven pensioengerechtigde leeftijd nodig, we moeten voor het berekenen van de pensioenrechten juist rekening houden met de leeftijdsgrenzen die in de lidstaten gelden. We mogen oudere werknemers niet dwingen om te stoppen met werken, bijvoorbeeld door daarvoor een arbitrair vastgestelde pensioenleeftijd voor te schrijven. Ook het EHJ heeft in zijn arrest van oktober duidelijk gezegd dat werknemers niet mogen worden gedwongen om bij het bereiken van de pensioengerechtigde leeftijd ook daadwerkelijk met pensioen te gaan. Gepensioneerden mogen wel degelijk solliciteren, en mogen niet vanwege hun leeftijd worden benadeeld. Voor de ouderen eisen we een Europees Pact 50plus. Voor 2020 willen we drie doelstellingen bereiken. Ten eerste: we willen de participatie op de arbeidsmarkt van personen boven de 50 verhogen tot meer dan 55 procent. Ten tweede: we moeten in heel Europa geen werknemers meer met vervroegd pensioen laten gaan en prikkels voor vervroegd pensioen afschaffen. Ten derde: er moeten in de lidstaten middelen ter beschikking worden gesteld om burgers boven de 60 in staat te stellen om langer te blijven werken.</p>
      <p sl="de">Aan het andere einde van de leeftijdsschaal staan de jongeren. Wij pleiten voor een Europese jeugdgarantie. Iedere jongere moet op zijn laatst na vier maanden werkloosheid een baan worden aangeboden, of een praktijkopleiding, of een andere vorm van opleiding. In dit kader moet het beginsel "stimuleren en eisen" worden toegepast. Dat geldt in beide richtingen. Wanneer de jongeren onvoldoende diploma's hebben, moeten ze de kans krijgen om die alsnog te halen, zodat ze een kans maken op de arbeidsmarkt. Ik heb met plezier vastgesteld dat de Europese Commissie één van de eisen in mijn verslag al heeft overgenomen. Een paar weken geleden heeft ze aangekondigd dat 2012 het "Europese Jaar voor actief ouder worden" zal worden. Dat is het juiste signaal op het juiste moment.</p>
      <p sl="de">De enige wolk aan de horizon is het besluit van de meerderheid van de leden van de parlementaire commissie om meer voorschriften voor de strijd tegen de discriminatie te eisen. Op die manier wil men nieuwe criteria vastleggen voor het afsluiten van een verzekering, het boeken van een vakantie of het huren van een auto. Dat leidt alleen maar tot meer bureaucratie en hoge kosten, en dat staat haaks op de gedachte dat we de mensen op een doeltreffende manier willen beschermen tegen uitsluiting. Daarom heeft de PPE-Fractie een alternatieve ontwerpresolutie ingediend, die deze eis niet bevat. Verder waren we het in de Commissie werkgelegenheid echter met elkaar eens. We hebben allerlei gezamenlijke amendementen ingediend en 22 compromisamendementen uitgewerkt, en zo hebben we een brede consensus tot stand gebracht.</p>
      <p sl="de">Ik zou alle collega's, ook die uit andere fracties, willen bedanken voor hun constructieve medewerking. We kunnen de belangen van jong en oud met elkaar verzoenen. Ik hoop dat we met dit verslag over de solidariteit tussen de generaties samen een belangrijke stap in de juiste richting hebben gezet.</p>
    </intervention>
    <intervention id="3-285" speaker_id="96668" name="Seán Kelly" is_mep="True" mode="spoken">
      <p sl="en">Mijnheer de Voorzitter, ik bedank de heer Mann voor het samenvatten van deze zeer belangrijke voorstellen voor ons. Ik denk dat het belangrijkste punt wat de ouderen betreft, is dat we onze houding tegenover werk en pensioen moeten wijzigen. Idealiter zou er eerder van een geleidelijke en vrijwillige pensionering sprake moeten zijn dan van een gedwongen pensionering. Twee weken geleden kwam er iemand bij me die zei dat hij met pensioen was gegaan. Ik vroeg hem of hij vijfenzestig jaar was, en hij antwoordde "Nee, als ik tot volgend jaar zou wachten, zou ik weg moeten gaan. Ik ga nu op mijn eigen voorwaarden." Indien hij tot zijn vijfenzestigste of zeventigste had kunnen doorwerken, had hij dat gedaan. Ik denk dat dit een heel belangrijk punt is, dat we moeten begrijpen.</p>
      <p sl="en">Ten tweede denk ik dat vooral jonge mensen worden benadeeld en jongeren in mijn land, Ierland, vormen de meest benadeelde groep ooit, omdat ze nu met de grote door de bankencrisis veroorzaakte schulden zitten en hun, ondanks hun hoge opleiding, slechts één mogelijkheid rest, indien ze willen werken, namelijk om een ticket naar het buitenland te kopen. Thuis zijn er geen banen voor hen.</p>
      <p sl="en">We hebben behoefte aan innovatie als het gaat om de manier waarop we jonge mensen in dienst nemen. Ik juich vooral het voorstel van de heer Mann toe, dat hun ten minste wat werk moet worden geboden, indien ze een aantal maanden werkloos zijn. Dit zijn heel positieve voorstellen en ik juich ze toe.</p>
    </intervention>
    <intervention id="3-286" speaker_id="96681" name="Vilija Blinkevičiūtė" is_mep="True" mode="spoken">
      <p sl="lt">Ik wil de rapporteur oprecht feliciteren, omdat ik het zeer zeker eens ben met vele van de overwegingen die worden uiteengezet bij het oppakken van de demografische uitdaging en het versterken van de solidariteit tussen de generaties. Wat de ouderen betreft kan ik het echter niet eens zijn met de schrapping van de overweging over pensionering voordat de normale pensioenleeftijd wordt bereikt. Ouderen worden heel vaak door omstandigheden gedwongen om vroeg met pensioen te gaan en doen dat vaak niet uit vrije wil. Gegeven de gevolgen van de economische crisis is de mogelijkheid om vroeg met pensioen te gaan voor ouderen die ontslagen zijn vaak de enige kans om te overleven. We moeten daarom, gegeven het feit dat de lidstaten verschillende nationale pensioenstelsels hebben, rekening houden met de praktijk in alle lidstaten en niet het voorbeeld van een of slechts enkele landen volgen.</p>
    </intervention>
    <intervention id="3-287" speaker_id="4541" name="Elizabeth Lynne" is_mep="True" mode="spoken">
      <p sl="en">Mijnheer de Voorzitter, ik wil Thomas Mann graag hartelijk bedanken voor zijn werk en voor de goede samenwerking in de commissie. Ik ben verheugd dat zo veel van mijn amendementen in de commissie zijn aangenomen. We moeten onder ogen zien dat veel ouderen in veel lidstaten nog steeds slecht worden behandeld en ouderenmisbruik is hiervan natuurlijk het ergste voorbeeld.</p>
      <p sl="en">Ouderen worden echter nog op andere manieren slecht behandeld, onder andere door leeftijdsdiscriminatie op de werkvloer. Daarom ben ik blij dat in dit verslag wordt geëist dat de werkgelegenheidsrichtlijn uit 2000 correct wordt uitgevoerd en dat ouderen bewust worden gemaakt van hun rechten.</p>
      <p sl="en">Ik ben ook blij met de aanvaarding van mijn amendement waarin wordt gevraagd om de verplichte pensioenleeftijd af te schaffen, uiteraard met behoud van een vaste pensioenleeftijd op het niveau van de lidstaat. Het is verkeerd om ouderen te dwingen om met werken te stoppen indien ze door willen werken en hiertoe nog in staat zijn.</p>
      <p sl="en">We moeten ook druk op de Raad blijven uitoefenen om de horizontale richtlijn inzake toegang tot goederen en diensten, waarin onder andere leeftijdsdiscriminatie wordt behandeld, vrij te geven. Het wordt tijd dat ouderen dezelfde rechten krijgen als ieder ander. Ik wil u vragen om alstublieft voor het oorspronkelijke verslag te stemmen en niet voor het amendement van de Fractie van de Europese Volkspartij (Christen-Democraten).</p>
    </intervention>
    <intervention id="3-288" speaker_id="96772" name="Peter Jahr" is_mep="True" mode="spoken">
      <p sl="de">Mijnheer de Voorzitter, ik zou de rapporteur, de heer Mann, willen feliciteren met zijn uitstekende verslag. Ik denk dat de solidariteit tussen de generaties een belangrijk kenmerk van een ontwikkelde samenleving is. Dat betekent eigenlijk niet meer en niet minder dan dat geen generatie op kosten van een andere generatie mag leven. In het privéleven en binnen het gezin kan dat wel, daar is dat logisch en vanzelfsprekend, maar in de samenleving is dat eigenlijk niet mogelijk. Wanneer de staat kredieten opneemt die hij niet kan terugbetalen, legt hij de last op de volgende generatie. Wie roofbouw op de grondstoffen pleegt berokkent de volgende generatie schade. De spreuk "we hebben de planeet slechts geleend van onze kleinkinderen" beschrijft dit conflict heel treffend. Dat betekent voor mij dat we bij iedere wet, iedere verordening en iedere richtlijn ook moeten overwegen of die leidt tot meer solidariteit tussen de generaties. Dit verslag is volgens mij een grote stap in de juiste richting.</p>
    </intervention>
    <intervention id="3-289" speaker_id="96718" name="Olga Sehnalová" is_mep="True" mode="spoken">
      <p sl="cs">Het vraagstuk van de intergenerationele solidariteit is uiterst veelzijdig, zoals zo treffend beschreven in het verslag van de heer Thomas Mann. Een van de meest gewichtige aspecten ervan betreft de manier waarop voorzien wordt in de oude dag en een waardige oudedagsvoorziening ook op de lange termijn stabiel financierbaar is. Paragraaf 99 van het verslag is voor mij tegen die achtergrond problematisch. De rapporteur stelt daarin onder meer dat het op basis van het omslagprincipe functionerende stelsel moet worden vervangen door stelsels met kapitaaldekking.</p>
      <p sl="cs">De huidige crisis heeft ons namelijk met de neus op het feit gedrukt dat er ernstige problemen kunnen ontstaan met de solvabiliteit van private pensioenfondsen. Enkele daarvan kwamen ernstig in de knel als gevolg van de val van de rentestand en de daling van de waarde van hun investeringen. Zo verloren private pensioenfondsen in 2008 meer dan twintig procent van hun waarde. Als gevolg van de verslechtering van hun solvabiliteit zagen zij zich gedwongen een deel van hun activa met verliezen te verkopen. Talrijke fondsen komen nog altijd steeds gevaarlijker dicht in de buurt van het moment dat ze niet meer aan hun verplichtingen voldoen kunnen. Dat betekent dus dat het kapitaaldekkingsstelsel geen antwoord vormt op de demografische ontwikkeling. Private pensioenfondsen zijn in de allereerste plaats financiële producten, met alle niet verwaarloosbare risico's van dien. Het lijkt mij dan ook buitengewoon onverstandig om een dusdanig gewichtige maatschappelijke taak, te weten de verzorging van een waardig pensioen, onderhevig te laten zijn aan dergelijk grote risico's.</p>
    </intervention>
    <intervention id="3-290" speaker_id="28178" name="Miroslav Mikolášik" is_mep="True" mode="spoken">
      <p sl="sk">Demografische veranderingen zijn geleidelijk en fundamenteel van invloed op de bevolkingssamenstelling en de leeftijdspiramide. Het gemiddelde geboortecijfer in de Europese Unie is 1,5 en behoort duidelijk tot de laagste in de wereld. Als gevolg daarvan kunnen we grote problemen verwachten in verband met de demografische veroudering van de Europese samenleving.</p>
      <p sl="sk">Een van de redenen is volgens mij dat bepaalde structuren heel weinig zijn ontwikkeld, wat veel gezinnen ervan weerhoudt tot gezinsuitbreiding over te gaan. Een beleid dat gericht is op een goed evenwicht tussen werk en gezin, evenals het bieden van belastingkorting en andere voordelen, zijn een noodzakelijke voorwaarde om een verhoging van het geboortecijfer te stimuleren. Aan de andere kant moeten er juridische maatregelen worden genomen om de participatie van ouderen aan het actieve leven te verbeteren, wat gepaard moet gaan met de actieve bestrijding van onrechtvaardige leeftijdsdiscriminatie in de praktijk.</p>
      <p sl="sk">Ik sta vierkant achter het zogenaamde beleid voor actieve veroudering, met als doel om mensen in staat te stellen tot op hoge leeftijd gezond te blijven, deel te nemen aan het maatschappelijk leven en de kwaliteit van hun eigen leven en dat van de samenleving als geheel te verbeteren in een sfeer van solidariteit tussen de generaties.</p>
    </intervention>
    <intervention id="3-291" speaker_id="96814" name="Elena Băsescu" is_mep="True" mode="spoken">
      <p sl="ro">Het probleem op het moment is dat zowel jongeren als ouderen moeite hebben een baan te vinden. Recht doen aan de verschillende generaties is daarom een van de belangrijkste maatschappelijke uitdagingen waar men bij het ontwikkelen van Europees en nationaal beleid in de komende jaren te maken zal krijgen. Ik vind bevordering van het flexizekerheidsconcept en de werkgelegenheidsdoelstelling van 75 procent in de EU 2020-strategie een grote stap in die richting. Naar mijn mening zouden de Europese Commissie en de Raad een telling moeten organiseren van het aantal leden van de verschillende generaties als middel om informatie te verkrijgen. Het is ook absoluut nodig om in elke lidstaat de Eurostat-indicatoren voor duurzame ontwikkeling beter te verspreiden.</p>
      <p sl="ro">Ik wil afsluiten met een felicitatie aan het adres van de heer Mann, omdat hij in zijn verslag met succes verschillende heel aantrekkelijke oplossingen heeft vermeld, zoals het Europese initiatief voor een jeugdgarantie en het initiatief voor het werkgelegenheidspact voor vijftigplussers.</p>
    </intervention>
    <intervention id="3-292" speaker_id="96823" name="Petru Constantin Luhan" is_mep="True" mode="spoken">
      <p sl="ro">In de komende jaren zullen we, naast de gevolgen van de crisis, met talloze andere grote uitdagingen worden geconfronteerd. Een van de voornaamste daarvan is de verandering in de bevolkingssamenstelling en daardoor de ontvolking van bepaalde streken. De lidstaten zullen een grote rol moeten spelen bij het scheppen van omstandigheden die ervoor zorgen dat het effect daarvan op de burgers tot een minimum beperkt blijft. Zij zullen veel steun nodig hebben, die aan hun behoeften aangepast zal moeten worden, vooral door middel van geschikte financieringsinstrumenten van de EU als de structuurfondsen.</p>
      <p sl="ro">Om deze toekomstige uitdagingen aan te kunnen, denk ik dat we onze aandacht vooral moeten richten op jonge mensen door hen bij de samenleving te betrekken. We moeten in jongeren investeren en hun passend onderwijs aanbieden; daarna moeten we ze de gelegenheid geven een geschikte baan te krijgen of een carrière als ondernemer te maken. Daardoor zorgen we ervoor dat jonge mensen in de samenleving integreren en kunnen we, denk ik, iets doen aan een van de belangrijkste oorzaken van het dalende geboortecijfer en de sociaaleconomische ongelijkheid tussen de generaties.</p>
    </intervention>
    <intervention id="3-293" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . – Mijnheer de Voorzitter, ik wil graag allereerst de heer Mann bedanken en feliciteren met zijn zeer goede verslag. Hierin wordt een zeer diepgaande en uitgebreide analyse gegeven van de uitdagingen waar we op demografisch gebied voor staan. De Commissie is zeer verheugd dat in het verslag de aandacht wordt gevestigd op strategieën waarmee de lidstaten en de Europese Unie zich kunnen voorbereiden op de vergrijzing van de bevolking en dat wordt aangegeven hoe we de gevolgen hiervan op een betere manier te lijf kunnen gaan.</p>
      <p sl="en">In uw verslag biedt u een groot aantal praktische oplossingen: het actieprogramma Senioren, de Europese jeugdgarantie, het initiatief Europees Pact 50plus, het initiatief AGE-sturing, het initiatief Tandem van generaties enzovoort. Het verslag bevat ook veel interessante voorstellen voor het definiëren en toepassen van het begrip "intergenerationele solidariteit", aangezien dit, zoals u al zei, een doelstelling voor de Europese Unie is na het van kracht worden van het Verdrag van Lissabon.</p>
      <p sl="en">Zoals u weet, heeft de Commissie al twee belangrijke initiatieven op dit gebied aangenomen: ons Groenboek over pensioenen, dat volgend jaar zal worden gevolgd door een witboek waarin toekomstige activiteiten worden geschetst, en een voorstel – op grond van uw voorstel, mijnheer Mann – om 2012 aan te wijzen als het Europees Jaar van actief ouder worden.</p>
      <p sl="en">De Commissie zal spoedig haar derde Europese demografische verslag presenteren, waarin de laatste bevolkingstendensen zullen worden weergegeven. Dit zal ook laten zien welke gevolgen de economische crisis heeft gehad voor het vermogen van de lidstaten om zich op vergrijzing van de bevolking voor te bereiden.</p>
      <p sl="en">Het volgende decennium zal de Europese Unie met diepgaande demografische veranderingen te maken krijgen. De omvangrijke cohorten die tijdens de babyboom zijn geboren, naderen hun pensioen, terwijl de nieuwe cohorten die hun intrede op de arbeidsmarkt maken veel kleiner zijn. Bij de jongere generaties Europeanen is de kans bijvoorbeeld ook veel groter dat ze verschillende migratieachtergronden hebben, en deze transformatie brengt uitdagingen voor beleidsmakers in de lidstaten met zich mee.</p>
      <p sl="en">Het zal heel moeilijk worden om de Europa 2020-doelstellingen te verwezenlijken, indien we er niet in slagen om ons onvoldoende benutte demografisch potentieel te mobiliseren. Om dit te bereiken moeten we ons inspannen voor de bevordering van actief ouder worden, de verbetering van de arbeidsmarktsituatie voor jonge mensen, een betere integratie van migranten en hun nakomelingen, alsmede de stimulering van arbeidsmigratie en het creëren van mogelijkheden voor de combinatie van werk en zorgtaken. De Commissie verheugt zich op een actieve samenwerking met het Europees Parlement bij dit gigantische karwei.</p>
    </intervention>
    <intervention id="3-294" speaker_id="23707" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen, donderdag 11 november 2010, om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="3-295" speaker_id="97195" name="Giovanni Collino" is_mep="True" mode="written">
      <p sl="nl">Mijnheer de Voorzitter, dames en heren, in de geschiedenis van de mens zijn de grote veranderingen binnen de samenleving bepaald door de ontwikkeling van twee factoren: demografie en religie. In ons tijdperk staan deze twee factoren elkaar gevaarlijk in de weg. Terwijl we het tegenwoordig sinds enige tijd al hebben over de "botsing der beschavingen" en over hoe belangrijk het is dat Europa een voorbeeld is voor het naast elkaar leven van ogenschijnlijk tegengestelde culturen, stellen de progressieve vergrijzing van de Europese bevolking en de daling van het geboortecijfer ons voor de noodzaak om ook de factor productiviteit opnieuw onder de loep te nemen. Zolang onze ouderen de jongeren die geen werk vinden en steeds minder in aantal zijn financieel moeten onderhouden, zijn er slechts twee mogelijkheden: óf we staan toe dat andere niet-Europese bevolkingen voor onze groei zorgen, óf we geven ons over aan de motor van de internationale financiële sector, die ons kapitaal kan opleveren. Alleen als die twee generaties elkaar helpen en samenwerken aan een gemeenschappelijk ontwikkelingsplan kunnen we uiteindelijk spreken van een Europees groeiproces. Ik verzoek de rapporteur, u, mijnheer de Voorzitter, en alle andere collega's te overwegen om een zitting te houden over een nieuw Europees beleid voor economische ontwikkeling op basis van bijdragen van elke generatie, teneinde de bijdrage van zowel jongeren als ouderen aan de groei van de EU zo groot mogelijk te maken.</p>
    </intervention>
    <intervention id="3-296" speaker_id="33997" name="Corina Creţu" is_mep="True" mode="written">
      <p sl="ro">Ik spreek mijn steun uit voor het concept van het initiatief Europees Pact 50plus. Het kan een aanvulling zijn op de doelstellingen van de Europa 2020-strategie, waarbij oudere mensen aangemoedigd worden actief te zijn op de arbeidsmarkt. Volgens schattingen zal de beroepsbevolking in de komende tien jaar met drie miljoen mensen krimpen, juist nu de EU een van de laagste geboortepercentages in de wereld heeft. Het aandeel op de arbeidsmarkt van mensen boven de 55 jaar ligt onder het in de Lissabon-strategie vastgestelde doel van 50 procent. In een tijd waarin de leeftijdspiramide steeds sterker door de oudere generatie wordt gedomineerd, denk ik dat er concrete maatregelen nodig zijn om evenwicht te scheppen tussen de noodzaak van maatschappelijke solidariteit en de ondoelmatigheid van de socialezekerheidsstelsels in het licht van de nieuwe economische en demografische uitdagingen. Ik vind dat we de ervaring van oudere werkenden nodig hebben. Die wordt op het moment niet genoeg gebruikt, als gevolg van discriminerende vooroordelen die doeltreffender bestreden moeten worden.</p>
      <p sl="ro">Het laatste, maar niet onbelangrijkste probleem dat ik naar voren wil brengen is dat oudere vrouwen nog steeds op verschillende manieren gediscrimineerd worden, zowel vanwege hun geslacht als hun leeftijd. Er moet meer aandacht besteed worden aan de situatie van oudere alleenstaande vrouwen, die onder meer als gevolg van een hogere levensverwachting een steeds aanzienlijker percentage van de bevolking uitmaken.</p>
    </intervention>
    <intervention id="3-988" speaker_id="95281" name="Vasilica Viorica Dăncilă" is_mep="True" mode="written">
      <p sl="ro">Europa heeft met demografische veranderingen te maken en wordt geconfronteerd met de moeilijke taak een evenwicht te bewaren tussen enerzijds respect voor sociale rechten en voorzieningen en anderzijds het beginsel van een "samenleving voor iedereen". Ik denk dat de maatschappij als geheel ervan profiteert als ze gebruikmaakt van de vaardigheden van mensen aan het eind van hun loopbaan. Daarom is het nodig overheden, particuliere ondernemingen en ngo's die innovatieve programma's ontwikkelen, aan te moedigen oudere mensen bij allerlei activiteiten te betrekken. De belangrijkste middelen waarmee solidariteit tussen generaties opgebouwd kan worden, zijn nog steeds de maatschappelijke dialoog en de discussie met de betrokken groeperingen over het onderwerp. Er kunnen programma's voor ontworpen worden, bijvoorbeeld in het onderwijs. Daardoor kan de aandacht van jongeren op deze problemen gevestigd worden en het gesprek met ouderen vergemakkelijkt worden. Anderzijds is het gunstig om op het werk teams samen te stellen uit mensen van verschillende leeftijden en steun te verlenen aan bedrijven die dergelijke initiatieven ontplooien. De verschillen tussen de generaties bevorderen immers de concurrentiekracht en dragen bij aan een harmonieuzere economische groei. Door de sociale economie en de financiële steun van het Europees Sociaal Fonds komen er middelen beschikbaar voor de vorming en ontwikkeling van specifieke programma's die gericht zijn op actief ouder worden en op de bevordering van solidariteit tussen de generaties.</p>
    </intervention>
    <intervention id="3-297" speaker_id="96717" name="Robert Dušek" is_mep="True" mode="written">
      <p sl="cs">Het verslag over het demografische vraagstuk behandelt de sociaaleconomische gevolgen van de steeds snellere vergrijzende bevolking en de daarmee samenhangende torenhoge financiële lasten voor de toekomstige generaties. Intergenerationele gerechtigheid is een van de belangrijkste doelstellingen van het Europees sociaal beleid. De Europese bevolking wordt ouder. Het geboortecijfer in de Europese lidstaten blijft laag. In veel landen wordt de ontoereikende natuurlijke aanwas weliswaar verzacht door immigratie, maar dat kan toch moeilijk een succes genoemd worden. Het overgrote deel van immigrantenkinderen blijft namelijk laaggeschoold en belandt welhaast onvermijdelijk in de werkloosheid. Bovendien creëert een groot deel van de immigranten eigen maatschappelijke netwerken en integreren zij dus niet in de samenleving. Ik ben het eens met de rapporteur dat geslaagde migratie alleen mogelijk is indien immigranten bereid zijn zich aan te passen en de oorspronkelijke bewoners bereid zijn hen te ontvangen. Een ander verborgen probleem betreft de maatschappelijke samenstelling van de nieuwgeborenen. Naast de vele immigrantenkinderen zijn dat voor het leeuwendeel kinderen uit de zwakkere en de zwakste sociale lagen van de samenleving. Helaas is het regel geworden dat goed opgeleide mensen met een verantwoorde levenshouding veelal slechts één kind krijgen, terwijl de onaangepasten en sociaal zwakkeren gemiddeld zo'n vier kinderen krijgen. Dit doen ze veelal om het geboortegeld, dat ze dan gebruiken ter dichting van hun acute financiële gaten. Ik zou dan ook naast de door de rapporteur bepleite financiële middelen willen pleiten voor programma's ter verhoging van het geboortecijfer onder goed opgeleide mensen met een verantwoorde levenshouding en dus niet het geboortecijfer bij met name de meer onaangepaste lagen, zoals op dit moment vooral het geval is.</p>
    </intervention>
    <intervention id="3-987" speaker_id="28310" name="Edite Estrela" is_mep="True" mode="spoken">
      <p sl="pt">De demografische veranderingen vormen één van de grootste uitdagingen voor de Europese Unie. Honderd jaar geleden vertegenwoordigde de Europese bevolking 15 procent van de wereldbevolking. In 2050 zou dit naar verwachting slechts 5 procent zijn. De situatie is ernstig en heeft nu al negatieve gevolgen voor de economie, de sociale voorzieningen en voor het karakter van de maatschappij. Daarom is het dringend noodzakelijk maatregelen te nemen die de toename van het geboortecijfer bevorderen. Volgens de beschikbare onderzoeken is er een grote onbalans tussen het door families gewenste kindertal en het daadwerkelijke aantal kinderen: respectievelijk 2,3 en 1,5. Om een antwoord te hebben op de uitdaging van een vergrijzende samenleving moet Europa een beleid voeren die het werken voor vrouwen van alle leeftijdscategorieën stimuleert en het arbeidspotentieel van vrouwen en immigranten ten volle benut. Er bestaan goede praktijkvoorbeelden, met name in Portugal, die betrekking hebben op kinderdagverblijven en kleuterscholen, verbetering van moederschaps-, vaderschaps- en ouderschapsverlof, als ook beleid om het gezins- en beroepsleven beter met elkaar in evenwicht te brengen.</p>
    </intervention>
    <intervention id="3-298" speaker_id="96899" name="José Manuel Fernandes" is_mep="True" mode="written">
      <p sl="pt">Als de huidige demografische ontwikkelingen doorzetten, zal er binnen enkele jaren een fundamentele verandering plaatsvinden in de bevolkingsstructuur en de leeftijdspiramide. Men schat dat in 2050 het aantal jongeren, in de leeftijd tussen 0 en 14 jaar, van 100 miljoen (opgave 1975) naar 66 miljoen zal verminderen, en dat in 2050 de actieve bevolking van de huidige 331 miljoen naar 268 miljoen zal dalen. Daarnaast zal het aantal personen met een leeftijd hoger dan 80 jaar zich ontwikkelen van 4,1 procent in 2005 naar 11,4 procent in 2050. De vergrijzing van de bevolking is één van de grootste uitdagingen waarmee de EU wordt geconfronteerd. De EU en de lidstaten moeten snel en eensgezind handelen, temeer daar men al vandaag de dag een hoog werkeloosheidscijfer van jongeren vaststelt en de financieringsproblemen van het pensioenstelsel al merkbaar zijn. Het bevorderen van rechtvaardigheid en solidariteit tussen de generaties, die fundamentele waarden zijn, zal dus moeten worden uitgevoerd met afstemming van de stelsels van pensioenen, begroting, schulden, zorg en re-integratie, bevordering van geboorten en gezinswaarden, en beleid tegen discriminatie. Dit moet worden gerealiseerd door middel van een weldoordachte, duurzame en allesomvattende groei, conform de Europa 2020-strategie.</p>
    </intervention>
    <intervention id="3-986" speaker_id="28424" name="Tunne Kelam" is_mep="True" mode="written">
      <p sl="en">Een menswaardige samenleving kan alleen op grond van het principe van intergenerationele rechtvaardigheid en solidariteit functioneren. Zonder solidariteit kan er geen sprake zijn van rechtvaardigheid. Europa moet twee problemen de baas worden – het hoge werkloosheidscijfer onder de jonge generatie en de onzekerheid over de financieringsmogelijkheden van pensioenfondsen. Het aandeel van mensen boven de zestig jaar zal elk jaar met twee miljard toenemen (vanaf 2015). Tegelijkertijd is het van essentieel belang dat het dalende geboortecijfer wordt aangepakt – een proces dat al decennialang gaande is. Dit legt een steeds zwaardere druk op de jonge generatie, die in aantal afneemt, en kan leiden tot conflicten over lastenverdeling. Ouderen moeten worden gezien als mensen die een waardevolle bijdrage leveren. Op ieder niveau moet hun ervaring en bereidheid om actief deel te nemen aan de opbouw van de maatschappij worden aangemoedigd. Lidstaten zouden de informele activiteiten van miljoenen oudere familieleden die zowel voor jongere als oudere leden van de maatschappij zorgen en daarmee de intergenerationele solidariteit versterken, moeten waarderen en erkennen. Een van de belangrijkste oplossingen is een betere participatie van het maatschappelijk middenveld, dat een lange traditie van het organiseren van sociale steun kent. Ik steun ook het initiatief van het AGE-platform om het jaar 2012 tot Jaar van de intergenerationele solidariteit uit te roepen.</p>
    </intervention>
    <intervention id="3-985" speaker_id="96882" name="Elisabeth Köstinger" is_mep="True" mode="written">
      <p sl="de">Het verslag van de heer Mann maakt duidelijk dat er problemen bestaan waarvan we ons sterker bewust moeten worden. Nu wordt duidelijk dat de structuur van de Europese bevolking sterk aan het veranderen is. Het geboortecijfer ligt in de EU op dit moment bijvoorbeeld bij 1,5 kinderen per vrouw, en met dat feit moeten we werkelijk rekening houden in ons beleid. Aan de ene kant moeten we nadenken over het belang van opleiding en werkgelegenheid voor jongeren, en ik vind het voorstel om een Europese jeugdgarantie te bieden interessant, waardoor jongeren op zijn laatst na vier maanden werkloosheid een baan, een opleiding of een andere vorm van scholing wordt aangeboden, daar moeten we nader op ingaan. Aan de andere kant moeten we ook wijzen op de betekenis van "actief ouder worden" en van solidariteit tussen de generaties. Dat moet de basis voor ons toekomstige beleid blijven. Ik stem voor het verslag van de heer Mann.</p>
    </intervention>
    <intervention id="3-299" speaker_id="96791" name="Elżbieta Katarzyna Łukacijewska" is_mep="True" mode="written">
      <p sl="pl">Geachte dames en heren, demografische veranderingen, de afname van het aantal werknemers en het dalende geboortecijfer veroorzaken dat er in de wereld een nieuwe tweedeling ontstaat op basis van leeftijd. Het nemen van een intergenerationeel initiatief gericht op ouderen lijkt noodzakelijk, evenals verbetering van de relatie tussen ouderen en de rest van de samenleving. We moeten daarnaast bijzondere aandacht besteden aan verbeterde huisvesting en gezondheidszorg voor ouderen, vooral in regio's waar de bevolking met 20 tot 30 procent afneemt. In Bulgarije bijvoorbeeld bedraagt het gemiddelde pensioen ongeveer honderd euro, waardoor de noodzaak ontstaat om te zorgen dat gepensioneerden een beter en waardiger bestaan krijgen. Ik wil erop wijzen dat het opstellen van een catalogus van de belangrijkste problemen essentieel is om concrete oplossingen te kunnen ontwikkelen. Verder is het noodzakelijk om in regio's die het probleem en de gevolgen van de vergrijzende samenleving goed aankunnen, voorbeelden te vinden en te benutten van goede praktijken, vooral in het licht van het Europees Jaar voor actief ouder worden. Dank u wel.</p>
    </intervention>
    <intervention id="3-300" speaker_id="95017" name="Iosif Matula" is_mep="True" mode="written">
      <p sl="ro">Het probleem van de verandering van de bevolkingssamenstelling is, tegen de achtergrond van een krimpende en vergrijzende bevolking in de meeste lidstaten, een enorme uitdaging. De demografische risico's die eraan verbonden zijn, zijn een prioriteit voor het sociaal beleid op EU-niveau. In een periode waarin de bevolking steeds meer vergrijst, het geboortecijfer daalt en er demografische ongelijkheid heerst, moeten de beleidsmakers specifieke maatregelen treffen om de gevolgen tegen te gaan. In de afgelopen twintig jaar is de plattelandsbevolking in de convergentieregio's aanzienlijk afgenomen, vooral onder de jongeren. Jonge mensen moeten een belangrijke rol spelen bij het verkleinen van de ongelijkheid tussen stedelijke en plattelandsgebieden en bij het in evenwicht brengen van de demografische ongelijkheden. Dat is een voorname doelstelling van het cohesiebeleid. We moeten de voordelen van het platteland in de praktijk brengen, van steun aan investeerders tot aan het aanleggen van breedbandinternet. Volgens Eurostat zal de gemiddelde leeftijd van de werkende bevolking in 2060 met zeven procent zijn toegenomen. De lidstaten moeten duidelijk, samenhangend beleid ontwikkelen om solidariteit tussen de generaties te creëren en de bevolking op veel hogere leeftijd dan nu bij de arbeidsmarkt te betrekken.</p>
    </intervention>
    <intervention id="3-301" speaker_id="39714" name="Rareş-Lucian Niculescu" is_mep="True" mode="written">
      <p sl="ro">Ik ben blij met het verslag van Thomas Mann. Uit statistieken blijkt dat slechts 7 procent van de Europese boeren onder de 35 jaar is, terwijl er in de komende tien jaar 4,5 miljoen boeren met pensioen gaan. We lopen het risico dat de arbeidsbevolking in plattelandsgebieden gaat dalen. De effecten daarvan zullen een negatieve invloed hebben op de productiviteit in de landbouw.</p>
      <p sl="ro">Er zijn nieuwe middelen nodig om de demografische problemen in plattelandsgebieden aan te pakken. Een zaak van fundamenteel belang is toegang tot het onderwijs, zodat jongeren in plattelandsgebieden een beroepsopleiding kunnen volgen en in de landbouw kunnen gaan werken. Een andere belangrijk aspect is dat lidstaten maatregelen treffen in verband met vroegtijdige pensionering van boeren en daarnaast maatregelen om jonge boeren te helpen voor zichzelf te beginnen. Door beide maatregelpakketten uit te voeren, kan het beheer van landbouwbedrijven aanzienlijk verbeterd worden, doordat het aantal hoofden van landbouwbedrijven steeds weer aangevuld wordt. Het laatste, maar niet onbelangrijke, aspect dat ik aan wil roeren is de steun aan ondernemers bij de toegang tot fondsen voor landbouwprojecten, die beschouwd moeten worden als een stimulans, vooral om de landbouw aantrekkelijk te maken voor jongeren.</p>
    </intervention>
    <intervention id="3-984" speaker_id="97230" name="Kristiina Ojuland" is_mep="True" mode="written">
      <p sl="en">Mijnheer de Voorzitter, ik verwelkom het verslag van mijn collega Thomas Mann, waarin verschillende cruciale kwesties worden behandeld waarmee de Europese Unie in de nabije toekomst, en misschien zelfs nu al, zal worden geconfronteerd. De recente protesten in Frankrijk tegen de verhoging van de pensioengerechtigde leeftijd duiden op een duidelijke tegenstelling tussen de verwachtingen van Europese burgers en de algemene demografische tendensen. De levensverwachting in Europa is steeds gestegen, terwijl de bevolking afneemt. De combinatie van deze beide tendensen leidt onvermijdelijk tot een hogere belastingdruk voor toekomstige generaties, tenzij de pensioenstelsels ingrijpend worden herzien. Het verschil van mening dat in Frankrijk door de pensioenhervorming is ontstaan, is op emotioneel niveau wel te begrijpen. Indien we echter naar de demografische situatie in Europa kijken, moet worden opgemerkt dat het voorstel van de Franse regering en de uiteindelijke beslissing van het parlement het enige juiste antwoord is om te voorkomen dat de toekomst voor zowel werkende als gepensioneerde Fransen armzalig zal zijn. De regeringen van de lidstaten van de Europese Unie moeten een verdere dialoog aangaan met de burgers om ze bewuster te maken van de demografische veranderingen en de sociaaleconomische uitdagingen die deze met zich meebrengen. Om noodzakelijke, maar impopulaire hervormingen door te voeren, is consensusvorming van essentieel belang.</p>
    </intervention>
    <intervention id="3-302" speaker_id="26829" name="Siiri Oviir" is_mep="True" mode="written">
      <p sl="et">De bevolking van Europa wordt elk jaar ouder, ondanks de grote immigratie en een licht gestegen geboortecijfer, en daardoor krijgen wij met nieuwe problemen en uitdagingen te maken. Als wij de demografische piramide van Europa bekijken, dan is het duidelijk dat wij in de toekomst meer aandacht moeten besteden aan de arbeidsmarkt voor ouderen. Ik ben het met de rapporteur eens dat de vergrijzing ook grote mogelijkheden biedt om het concurrentie- en innovatievermogen te verbeteren en om op die manier de economische groei en de werkgelegenheid te bevorderen. Het is beslist zeer belangrijk om de werkgelegenheid onder ouderen te verbeteren, maar wij moeten ons meer met de oorzaken dan met de gevolgen bezighouden en dus moeten wij prioriteit geven aan het verhogen van het geboortecijfer. De ervaring van Europa met de integratie van immigranten toont aan dat de oplossing niet ligt in het aanmoedigen van immigratie, maar juist in het tegenovergestelde. De grote immigratiegolf naar Europa heeft bij de autochtone bevolking de angst gewekt dat zij een minderheid in eigen land zullen worden en dat immigranten niet de lokale taal en cultuur zullen overnemen. Als tegenreactie zijn veel Europeanen helaas extreem rechts gaan steunen, waarvan de beginselen indruisen tegen de Europese waarden. Kijkend naar de situatie van de vergrijzing van Europa is het betreurenswaardig en tegenstrijdig dat er onder jonge mensen een hoge werkloosheid heerst, vooral in Oost-Europa, en dat wij niet in staat zijn jongeren voldoende te waarderen. Rechtvaardigheid tussen generaties moet beslist worden gewaarborgd om conflicten met betrekking tot lastenverdeling te voorkomen.</p>
    </intervention>
    <intervention id="3-303" speaker_id="38595" name="Rovana Plumb" is_mep="True" mode="written">
      <p sl="ro">Europa vergrijst sneller dan de andere werelddelen. Het is een onrustbarend feit dat de verhouding tussen het aantal mensen ouder dan 65 jaar en het aantal werkenden (de bevolkingsgroep tussen de 15 en 64 jaar) in 2060 verdubbeld zal zijn (van 25,4 tot 53,5 procent). In Roemenië is deze toename alarmerend. De verhouding zal daar toenemen van 21,3 procent in 2008 tot 65,3 procent in 2060.</p>
      <p sl="ro">Gezien de schaal waarop en de snelheid waarmee de bevolking vergrijst, moeten de lidstaten in hun werkgelegenheidsbeleid rekening houden met het genderaspect, met nieuwe manieren om het werk in bedrijven te organiseren, maar ook met methoden om flexibele formules mogelijk te maken voor geleidelijke uittreding, betere arbeidsomstandigheden en de bevordering van antidiscriminatoire werkwijzen op het gebied van werving en beroepsonderwijs.</p>
      <p sl="ro">Tegelijkertijd dring ik er bij de lidstaten op aan om:</p>
      <p sl="ro">een cultuur te bevorderen waarin het mogelijk is de vergrijzing bij bedrijven te beheersen en de verschillende aspecten ervan naar hun hand te zetten, met name door middel van gefaseerde uittreding, waarbij rekening gehouden wordt met de zwaarte van het werk, de arbeidsomstandigheden en de gezondheid en veiligheid op het werk;</p>
      <p sl="ro">de mogelijkheid van vroegtijdige uittreding voor bepaalde groepen werknemers te handhaven, afhankelijk van hun arbeidsomstandigheden en in bijzondere omstandigheden als ontslag wegens boventalligheid of herstructurering.</p>
    </intervention>
    <intervention id="3-304" speaker_id="96789" name="Joanna Senyszyn" is_mep="True" mode="written">
      <p sl="pl">De Europese Commissie moet dit bijzonder belangrijke verslag benutten bij het vaststellen van de prioriteiten en maatregelen voor 2012, het Europees Jaar voor actief ouder worden en van de solidariteit tussen de generaties. Ik heb het thema actief ouder worden al meerdere malen aangekaart in het Parlement. In de komende jaren zou dit een prioriteit moeten zijn van de Europese Unie en alle lidstaten.</p>
      <p sl="pl">We kunnen de demografie niet veranderen. In een vergrijzende Europese samenleving is het noodzakelijk om mensen van pensioengerechtigde leeftijd te activeren om te blijven werken. We mogen hun ervaring en wil om verder te werken niet afwijzen. Daarom steun ik de initiatieven die door de rapporteur zijn voorgesteld, in het bijzonder het Europees Pact 50plus en het initiatief "Actief ouder worden". Ook het initiatief "Waarborging behoorlijk pensioen" is van belang. In navolging van dit verslag doe ik een beroep op de Raad en de lidstaten om alle Europeanen een behoorlijk pensioen te garanderen, waarmee een waardig leven geleid kan worden en dat niet slechts net boven de armoedegrens ligt. We moeten actie ondernemen tegen alle vormen van discriminatie van ouderen. Veel mensen gaan uit van de misvatting dat ouderen minder behoeften hebben. Problemen bij het afsluiten van kredieten door senioren en discriminatie op de arbeidsmarkt zijn algemeen gangbare verschijnselen. Regelmatig komen absurde situaties voor, waarin bijvoorbeeld een veertigjarige vrouw te oud geacht wordt om te werken en tegelijkertijd van afgestudeerden wordt verwacht dat zij al een aantal jaren werkervaring hebben.</p>
    </intervention>
    <intervention id="3-983" speaker_id="23894" name="Anna Záborská" is_mep="True" mode="written">
      <p sl="sk">De uitweg uit de demografische crisis vormt het gezin, aangezien de verzwakking van de rol van het traditionele gezin ons in deze crisis heeft gestort. Een verhoging van het aandeel oudere werknemers en vrouwen op de actieve arbeidsmarkt is slechts een kortetermijnoplossing. Dat geeft ons een beetje tijd, die we moeten gebruiken om vooral jongeren te motiveren om een gezin te stichten en kinderen groot te brengen. Onze kortetermijnstrategie mag echter niet recht indruisen tegen wat we op de lange termijn willen bereiken. Om ervoor te zorgen dat de moeders van kleine kinderen terug kunnen keren naar de arbeidsmarkt moeten we voorzien in voldoende instellingen voor voorschoolse opvang. We vergeten echter dat een kind tijdens de eerste drie jaar van zijn leven de belangrijkste sociale vaardigheden opdoet, dat kinderen in crèches eerder leren voor zichzelf op te komen door te krijsen dan mensen te respecteren en dat kinderen de gedragspatronen die ze zich in die periode eigen maken de rest van hun leven zullen blijven toepassen. Ouderlijke zorg is voor een kind geen luxe, maar de natuurlijke standaard. Crèches en peuterspeelzalen zijn een compromis en zullen dat altijd blijven. Zoals voor elk compromis geldt ook hier: zodra de draaglijkheidsgrens wordt overschreden, zullen de gevolgen erger zijn dan we ons nu kunnen voorstellen. Kunnen we er zeker van zijn dat de generatie kinderen die meer tijd met vreemden doorbrengen dan met hun eigen ouders op een dag even bereid zal zijn om de verantwoordelijkheid voor ouderen, zieken en gehandicapten op zich te nemen als wij nu?</p>
    </intervention>
  </section>
  <section id="creitem23" title="23. Vereenvoudiging van de tenuitvoerlegging van de kaderprogramma's voor onderzoek (korte presentatie)">
    <intervention id="3-306" speaker_id="23707" name="De Voorzitter" is_mep="True" mode="spoken">
      <p sl="nl">Aan de orde is het verslag (A7-0274/2010) van Maria da Graça Carvalho, namens de Commissie industrie, onderzoek en energie, over het vereenvoudigen van de tenuitvoerlegging van de kaderprogramma's voor onderzoek [2010/2079(INI) ].</p>
    </intervention>
    <intervention id="3-307" speaker_id="96867" name="Maria da Graça Carvalho" is_mep="True" mode="spoken" role="rapporteur">
      <p sl="pt">Wetenschap, onderwijs en innovatie zijn de fundamenten van de economische groei en de schepping van arbeidsplaatsen. Het is nodig dat Europa meer investeert in wetenschap, haar wetenschappelijke systemen openstelt, de vrije uitwisseling van onderzoekers bevordert en excellent onderzoek nastreeft en stimuleert. Immers, de hedendaagse werkelijkheid demonstreert iedere keer meer een multipolaire wereld, op alle gebieden en ook in de wetenschap. Om dit te illustreren is het voldoende een aantal getallen te citeren, zoals, bijvoorbeeld, dat 80 procent van de onderzoekers op wereldniveau buiten Europa werkt en dat 69 procent van de octrooien eveneens buiten Europa zijn geregistreerd.</p>
      <p sl="pt">Europa investeert minder in wetenschap en innovatie dan Japan, Zuid-Korea en de Verenigde Staten, en dit verschil wordt in essentie veroorzaakt door de investeringen van de private sector. Het is noodzakelijk de gebreken van onze organisatie van wetenschap en innovatie te overwinnen, van onderfinanciering tot versplintering, het ontbreken van randvoorwaarden voor de ontwikkeling van innovatie, en de buitensporige bureaucratie. Het Europese wetenschappelijke systeem moet efficiënter zijn, te beginnen met de vereenvoudiging van de financieringsregels. In dit kader heb ik de eer benoemd te zijn als rapporteur voor de vereenvoudiging van de regels voor deelname aan huidige en toekomstige Europese programma's van wetenschap en innovatie.</p>
      <p sl="pt">Dit verslag kan een fundamentele rol spelen in Europa, en komt op het juiste moment, gezien het feit dat we bezig zijn met de herformulering van het zevende kaderprogramma en de voorbereiding van het achtste programma. Als rapporteur heb ik besloten het debat over dit onderwerp te openen en een openbare raadpleging uit te voeren. Ik heb meer dan achtduizend uitnodigingen gericht aan een gevarieerd geheel van instellingen. Het aantal bijdragen was enorm, hetgeen het belang aanduidt dat onze instellingen en onze burgers aan dit onderwerp hechten.</p>
      <p sl="pt">In het verslag wordt voorgesteld het financieel toezicht en de controle te vereenvoudigen en de technische en wetenschappelijke beoordeling te versterken door middel van "peer review" op basis van excellentie. Met dit verslag wordt een hogere risicotolerantie beoogd, waardoor de bureaucratische controlemechanismen worden vereenvoudigd en een groter vertrouwen in de wetenschappelijke gemeenschap en het bedrijfsleven worden gecreëerd. Maar het verslag markeert slechts het begin van een proces, dat niet eenvoudig is. De uitvoering van de aanbevelingen zal de taak zijn van de Europese Commissie, en het zal begeleiding en politieke ondersteuning behoeven van het Parlement en de Raad, om deze opgave tot een goed einde te brengen.</p>
      <p sl="pt">Het proces van vereenvoudiging zou, in de toekomst, zich kunnen uitstrekken naar andere Europese programma's, met name naar de Structuurfondsen. Programma's met eenvoudiger regels zullen ook meer doorzichtig en efficiënt zijn. Voor de getoonde medewerking bedank ik mijn collega's, het Belgische voorzitterschap, de Commissie en allen die hebben bijgedragen aan de openbare raadpleging. Het is dringend gewenst de toegang tot de onderzoeksfondsen te vereenvoudigen en een beoordelingscultuur te ontwikkelen die gebaseerd is op gedeeld vertrouwen tussen allen betrokkenen, zodat het onderzoek en de innovatie in Europa kunnen worden versterkt, en deze wordt getransformeerd in een aantrekkelijke omgeving om te leven, te werken en gelukkig te zijn.</p>
    </intervention>
    <intervention id="3-308" speaker_id="4466" name="Ilda Figueiredo" is_mep="True" mode="spoken">
      <p sl="pt">Om te beginnen wil ik de rapporteur feliciteren met haar werk, aangezien het vereenvoudigen van de tenuitvoerlegging van de kaderprogramma's voor onderzoek noodzakelijk is en, zoals onze rapporteur benadrukt, dit slechts één van de verschillende hervormingen is die nodig zijn om de onderzoeksfinanciering binnen de Europese Unie te verbeteren, zodat deze efficiënter wordt en effectiever bij de bevordering van ontwikkeling en maatschappelijke vooruitgang.</p>
      <p sl="pt">In het verslag wordt geopperd het bereik van het oorspronkelijke voorstel van de Commissie te verbreden, hetgeen wij als correct beschouwen, met name ten aanzien van belangrijke aspecten als het Financieel Reglement en de indiening van concrete voorstellen om de berekening van de gemiddelde personeelskosten te vereenvoudigen en de mechanismen voor tijdregistratie, met inbegrip van de tijdkaarten, af te schaffen. Eveneens is het belangrijk dat de Commissie ermee instemt dat kosten die na de indiening van een voorstel worden gemaakt, mits deze succesvol is, worden terugbetaald om de deelneming te bevorderen van industriële partners, en in het bijzonder de KMO's.</p>
      <p sl="pt">Het is van fundamenteel belang rekening te houden met de voorstellen die in dit verslag zijn vervat en de wetenschap en het onderzoek meer op waarde te schatten, zodat wetenschap, innovatie en onderwijs de basis zullen kunnen vormen van de economische groei en de schepping van arbeidsplaatsen.</p>
    </intervention>
    <intervention id="3-309" speaker_id="33775" name="Jean-Pierre Audy" is_mep="True" mode="spoken">
      <p sl="fr">Mijnheer de Voorzitter, ik wil mevrouw Maria da Graça Carvalho graag bedanken voor haar uitmuntende werk, maar ook de Europese Commissie, en ik wil u vragen, mevrouw de commissaris, om mijn dank over te brengen aan mevrouw Geoghegan-Quinn die dit proces van vereenvoudiging en communicatie begrepen heeft. We moeten de toekomst vereenvoudigen, maar we moeten ook het verleden afsluiten. De auditoren van de Commissie zouden nooit regels hebben toegepast die strikter waren dan de regels die al waren goedgekeurd, en daarom, mevrouw de commissaris, moeten we het verleden afsluiten.</p>
      <p sl="fr">We zijn op een haar na ontsnapt aan een catastrofe met onderzoeksinstituten die de Europese Unie wantrouwden. Vandaag moeten we, met onderscheidingsvermogen en inachtneming van de beginselen van goed beheer, en gebruikmakend van een tolerantie voor risico's ten gevolge van vergissingen, maar ook rekening houdend met hernieuwde onafhankelijke audits, en zo nodig – zoals ik heb voorgesteld en zoals is aangenomen –, de tussenkomst van een onafhankelijke ad-hocbemiddelaar, het vertrouwen van al onze onderzoeksinstituten herwinnen, uiteraard met goed toezicht en Europese financiering. Dan zullen we op grond van een relatie van vertrouwen tussen de lidstaten en de Europese Unie, de onderhandelingen aangaan over de volgende financiële vooruitzichten om het brandpunt van ons onderzoek beter in te stellen en het onderzoek Europeser te maken.</p>
    </intervention>
    <intervention id="3-310" speaker_id="96820" name="Marisa Matias" is_mep="True" mode="spoken">
      <p sl="pt">Allereerst wil ik collega Graça Carvalho feliciteren met het voortreffelijke verslag dat zij hier heeft gepresenteerd en met de democratische wijze waarop zij dit proces heeft geleid, zowel binnen als buiten dit Parlement. Dat verdient waardering en daarom betuig ik haar mijn dank.</p>
      <p sl="pt">Het zevende kaderprogramma is het meest brede en omvangrijke programma dat we, voor wat betreft het onderzoek, wereldwijd bezitten. en het voorstel van de Europese Commissie voor vereenvoudiging is in dit opzicht zeer welkom. Maar het voorstel dat het Parlement hier presenteert, verrijkt, en niet in geringe mate, het genoemde voorstel van de Commissie. Het doet dit door de erkenning dat vereenvoudiging niet voldoende is, door het duidelijke en fundamentele onderscheid tussen onderzoek en innovatie, door de waardering van de verschillende onderzoeksdomeinen, door de nadruk op duidelijkheid, doorzichtigheid, participatie en democratie, door de gelijke mogelijkheden bij de toegang tot de beschikbare financieringen, door de keuze voor een model dat de bureaucratie en bureaucratische controle minder benadrukt en veel meer gericht is op de kwaliteit van het onderzoek, door de erkenning van het belang van de verschillende wetenschappelijke domeinen en van de keuze van partners en van het samenbrengen van partners die zich in dezelfde omstandigheden bevinden.</p>
      <p sl="pt">Daarom, mijnheer de Voorzitter, wil ik ter afsluiting zeggen dat de tenuitvoerlegging van dit voorstel duidelijk zal resulteren in een verbetering van de werkomstandigheden van alle onderzoekers en onderzoeksters van Europa, en in een groter aanzien en een versterkte vooruitgang van het onderzoek binnen Europa. Het is hiervoor dat wij moeten samenwerken.</p>
    </intervention>
    <intervention id="3-311" speaker_id="96668" name="Seán Kelly" is_mep="True" mode="spoken">
      <p sl="en">Mijnheer de Voorzitter, heel veel van het ongetwijfeld goede werk van het Europees Parlement wordt tenietgedaan door verhalen over te veel problemen en vooral over mensen die subsidie proberen te krijgen maar bij wie dit niet lukt, ondanks enorme inspanningen zoals het voor een aantal maanden fulltime in dienst nemen van mensen voor het indienen van een aanvraag – die dan vervolgens zonder resultaat blijft. Ik heb een aantal van dit soort verhalen gehoord.</p>
      <p sl="en">Hetzelfde geldt voor subsidieaanvragen in het kader van onderwijs- en culturele programma's. We moeten er in ieder geval voor zorgen dat we in 2020 de doelstelling van het terugdringen van de bureaucratische rompslomp met 25 procent verwezenlijken. Indien mogelijk, zou die doelstelling eigenlijk moeten worden verhoogd tot een vermindering met 50 procent, aangezien, zoals gezegd, bij het indienen van aanvragen en controles veel van het goede werk dat we hebben verricht teniet is gedaan door verhalen over problemen die ontstaan omdat het allemaal te ingewikkeld is.</p>
      <p sl="en">We moeten ons richten op vereenvoudiging.</p>
    </intervention>
    <intervention id="3-312" speaker_id="photo_generic" name="Cecilia Malmström" is_mep="True" mode="spoken">
      <p sl="en">lid van de Commissie . – Mijnheer de Voorzitter, ik wil mevrouw Carvalho graag feliciteren met dit zeer uitgebreide verslag. Zij vestigt de aandacht op belangrijke zorgen op het gebied van het Europees onderzoek, namelijk de kwestie van de ingewikkelde regels voor de begunstigden en de zeer zware administratieve lasten.</p>
      <p sl="en">In april van dit jaar heeft de Commissie over dit onderwerp een mededeling aangenomen, waarin een lange lijst van vereenvoudigingsmogelijkheden voor de korte en de lange termijn is opgenomen. Dit was de aanleiding voor een zeer belangrijk interinstitutioneel debat. De Commissie is heel dankbaar dat het Parlement deze zaak zo'n hoge prioriteit heeft gegeven. De Commissie is ook heel dankbaar dat het verslag de meeste voorstellen steunt en ook nog een paar zeer interessante voorstellen van het Parlement zelf bevat.</p>
      <p sl="en">Ook de Raad heeft zijn steun verleend en op basis van deze zeer brede interinstitutionele steun moeten we nu tot actie overgaan. We willen ons volledig inzetten voor het doorvoeren van vereenvoudigingen en voor het vasthouden aan de vereenvoudigingsprincipes zoals die in uw verslag worden vermeld: eenvoud, transparantie, rechtszekerheid, consistentie, excellentie. Ook is, zoals de heer Audy heeft gezegd, een meer op vertrouwen in onze onderzoeksinstellingen gebaseerde aanpak natuurlijk een belangrijk richtsnoer voor het beheer van de activiteiten.</p>
      <p sl="en">Sommige voorstellen in uw verslag en in de conclusies van de Raad kunnen binnen het huidige kader worden uitgevoerd. De diensten van de Commissie zoeken nu oplossingen die snel uitgevoerd kunnen worden. We overwegen oplossingen voor een bredere acceptatie van methodologieën voor de gemiddelde kostprijs en voor een flexibelere benadering van rente op prefinanciering en een mogelijkheid van een forfaitair bedrag voor de personeelskosten voor eigenaars/managers van KMO's.</p>
      <p sl="en">De zorgen over een inconsistente interpretatie van de regels en procedures door de verschillende diensten bij de uitvoering van het zevende kaderprogramma van de Europese Gemeenschap voor activiteiten op het gebied van onderzoek en technologische ontwikkeling, nemen we ook heel serieus. We werken intensief aan uitvoeringsmaatregelen die een uniformere interpretatie en toepassing van de regels garanderen.</p>
      <p sl="en">We zullen ook werken aan een verdere vermindering van vertragingen in de verstrekking van subsidies en betalingen. We moeten bedenken dat voor meer ingrijpende veranderingen een herziening van het Financieel Reglement en de uitvoeringsbepalingen hiervan, vereist is. Alleen op die manier kunnen we sommige zware restricties wegnemen.</p>
      <p sl="en">De huidige controlestrategie voor onderzoeksuitgaven is ontworpen om fouten te ontdekken en te corrigeren met een resterende foutenmarge van minder dan 2 procent. De Commissie erkent dat dit kostbaar is en een grote administratieve last voor zowel de begunstigden als de Commissie met zich meebrengt. Met een hoger acceptabel foutenrisico, zoals in uw verslag wordt bepleit, zou de Commissie de controle-inspanningen kunnen veranderen om de kostenefficiëntie te optimaliseren en de behoefte aan effectieve controle in evenwicht te brengen met een meer op vertrouwen gebaseerde relatie met onderzoekers.</p>
      <p sl="en">Ik dank u hartelijk voor het verslag en ook dank ik iedereen die hierbij betrokken is geweest. Het heeft de weg vrij gemaakt voor zeer goed en belangrijk werk in de toekomst.</p>
    </intervention>
    <intervention id="3-313" speaker_id="23707" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">De stemming vindt morgen, donderdag 11 november 2010, om 12.00 uur plaats.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="3-982" speaker_id="96976" name="Luís Paulo Alves" is_mep="True" mode="written">
      <p sl="pt">Innovatie en onderzoek zijn vandaag de essentiële onderdelen van de nieuwe ontwikkelingsstrategie voor ons continent: de Europa 2020-strategie. De inzet op onderzoek en ontwikkeling heeft een tastbare uitwerking op de economische activiteit, omdat alleen innovatie garanties biedt voor een toekomstige productie met een krachtige meerwaarde, en, bijgevolg, voor de groei van het werkgelegenheidsniveau en de concurrentiekracht van de Europese Unie op mondiaal niveau. Ik heb altijd verdedigd dat het regionale niveau het meest geëigende is om onderzoek en innovatie te stimuleren, dankzij het onderlinge contact, in de vorm van "clusters", tussen de universiteiten, de grote bedrijven, het midden- en kleinbedrijf en de regionale en lokale publieke overheden. In mijn eigen regio, de Azoren, is dit feit zichtbaar op het gebied van de oceanografie en de zeevaart, zoals uitgevoerd door de afdeling Oceanografie en Visserij van de Universiteit van de Azoren. Het stimuleren van innovatie op het regionale niveau draagt op dezelfde wijze bij aan het verminderen van de sociale en regionale ongelijkheid, en het is daarom van fundamenteel belang dat het cohesiebeleid blijft bijdragen aan de financiering van deze activiteiten in ultraperifere gebieden, zoals de Azoren.</p>
    </intervention>
    <intervention id="3-981" speaker_id="1941" name="Roberta Angelilli" is_mep="True" mode="written">
      <p sl="it">Mijnheer de Voorzitter, uit de halftijdse herziening van het zevende kaderprogramma voor onderzoek en uit de voorbereiding van de toekomstige normen voor het volgende kaderprogramma, blijkt dat het noodzakelijk is van gedachten te wisselen om oplossingen te vinden voor het bestrijden van enkele hindernissen die de toegang van belanghebbenden tot communautaire financiering bemoeilijken.</p>
      <p sl="it">Om een op kennis en innovatie gebaseerde Europese economie te scheppen, moeten we in onderzoek investeren, door het midden- en kleinbedrijf, universiteiten, openbare onderzoeksinstellingen en lokale en regionale overheden in de gelegenheid te stellen gebruik te maken van de financiële middelen die de EU ter beschikking stelt.</p>
      <p sl="it">Helaas vergt de toegang tot financiering in de onderzoekssector een grote technische deskundigheid en een grondige kennis van administratieve en financiële procedures, en bovendien wordt het eenvoudiger gemaakt voor "op resultaten gebaseerde" projecten, dus met een lage risicotolerantie, waardoor het opzetten van projecten met sterk innoverende elementen wordt ontmoedigd.</p>
      <p sl="it">Deze omstandigheden werken demotiverend op participatie van het bedrijfsleven en reduceren het onderzoekslandschap tot een verzameling van projecten die van weinig belang zijn, en dat tast het concurrentievermogen van Europa in de wereldeconomie aan.</p>
      <p sl="it">Ik ben het eens met de voorstellen in het verslag waarin de Europese Commissie wordt verzocht een "gebruikergerichte" aanpak te stimuleren die ten eerste zorgt voor een betere toegang tot financiering en oriëntatiedocumenten, die in een handboek moeten worden samengevat en in alle officiële talen van de EU moeten worden vertaald, en die er ten tweede voor zorgt dat meer vertrouwen wordt gesteld in de gemeenschap van wetenschappers en ondernemers.</p>
    </intervention>
    <intervention id="3-314" speaker_id="96859" name="Ioan Enciu" is_mep="True" mode="written">
      <p sl="ro">Onderzoek en innovatie zijn twee elementen die aan de basis staan van de Europa 2020-strategie voor de stimulering van de concurrentiekracht, de bevordering van duurzame economische groei en de schepping van nieuwe arbeidsplaatsen. In dat verband moet de tenuitvoerlegging van het zevende kaderprogramma voor onderzoek verbeterd worden, vooral door de desbetreffende administratieve procedures te versnellen en te vereenvoudigen, de wachttijden te verkorten en het aanvraagbeheer te stroomlijnen.</p>
      <p sl="ro">Ik wil echter beklemtonen dat met betrekking tot de nieuwe lidstaten de tekortkomingen van het kaderprogramma uitgaan boven de strikt administratieve en beheerszaken. Het probleem in die landen heeft vooral te maken met het gebrek aan een infrastructuur voor onderzoek, waardoor het structureel onmogelijk is gebruik te maken van de via het programma toegewezen fondsen. De Commissie moet daarom in het toekomstige voorstel over vereenvoudiging ook specifieke maatregelen verwerken met het oog op de totstandbrenging van ontwikkelingsinfrastructuren in nieuwe lidstaten, zodat zij dezelfde kansen hebben als andere lidstaten om gebruik te maken van de onderzoeksprogramma's.</p>
    </intervention>
    <intervention id="3-980" speaker_id="28155" name="Edit Herczog" is_mep="True" mode="written">
      <p sl="nl">Onlangs hebben mijn collega's en ik met een overweldigende meerderheid de door mevrouw Maria da Graça Carvalho ingediende resolutie over de vereenvoudiging van de financieringsregels van de kaderprogramma's voor onderzoek aangenomen. In de resolutie worden stappen gezet die precies de juiste richting ingaan, maar we hebben nog kordatere acties nodig. Ons huidige wetgevingssysteem vereist namelijk een zodanige mate van bureaucratische paraatheid dat uitgerekend IT-initiatieven, kleine en middelgrote ondernemingen en kleinere onderzoeksinstituten worden uitgesloten van de mogelijkheid om fondsen te verwerven. Zo komen subsidies niet terecht bij de beste onderzoekers, maar bij de instituten met de beste boekhouders. De financiële controle lijkt momenteel niet in staat om enig risico aan te pakken, wat onaanvaardbaar is als het gaat om investeringen op het gebied van onderzoek en ontwikkeling, waarvan de uitkomst dus vaak onzeker is. Risico's moeten echter worden beheerst, niet uitgesloten. Daarvoor bestaan adequate oplossingen in de regelgeving, die dan ook strikt moeten worden nageleefd. Maar de regelingen die qua structuur onverenigbaar zijn met de aard van onderzoek moeten worden hervormd. Een ander, vergelijkbaar groot hiaat bij de verdeling van de fondsen van het kaderprogramma voor onderzoek is de geografische asymmetrie. De kans van onderzoekers uit nieuwe lidstaten op het verwerven van subsidies is miniem vergeleken bij onderzoekers uit de oude lidstaten. Zolang het doel van het kaderprogramma voor onderzoek van de Europese Unie is dat alle talenten in Europa de kans krijgen om uit te blinken, kan ze zich een dergelijke discriminatie bij de uitvoering van het programma niet veroorloven.</p>
    </intervention>
    <intervention id="3-315" speaker_id="28252" name="Richard Seeber" is_mep="True" mode="written">
      <p sl="nl">In de huidige kennismaatschappij speelt knowhow een centrale rol, zeker ook in deze economische crisis, de ernstigste in de jongste geschiedenis. Onderzoek, ontwikkeling en innovatie zijn van het hoogste belang om ons concurrentievermogen en de positie van Europa als global player in de economie te behouden. De Europese initiatieven voor het subsidiëren door de overheid van onderzoeksprogramma's zijn nog steeds te bureaucratisch, de administratieve lasten zijn te zwaar. Daarom moet het zevende kaderprogramma voor onderzoek (FP7), dat is op dit moment het grootste programma voor de ondersteuning door de overheid van onderzoek en technologische ontwikkeling, zo snel mogelijk worden vereenvoudigd. Zo kunnen we ook wetenschappelijk onderzoek bevorderen. Wanneer we het onderzoek bevorderen moeten we de deelnemers meer vertrouwen schenken en zorgen voor een hogere risicotolerantie. Dan kunnen we ook de voordelen van potentieel riskantere projecten laten zien en de basis leggen voor baanbrekend onderzoek.</p>
    </intervention>
  </section>
  <section id="creitem24" title="24. Agenda van de volgende vergadering: zie notulen"/>
  <section id="creitem25" title="25. Sluiting van de vergadering"/>
</text>
