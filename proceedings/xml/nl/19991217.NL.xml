<?xml version='1.0' encoding='utf-8'?>
<text id="19991217.NL" lang="nl" date="1999-12-17" place="Straatsburg" edition="Uitgave PB">
  <section id="creitem1" title="Goedkeuring van de notulen van de vorige vergadering">
    <intervention id="5-005" speaker_id="1349" name="De Voorzitter" is_mep="True" mode="spoken">
      <p sl="nl">De notulen van de vergadering van gisteren zijn rondgedeeld.</p>
      <p sl="nl">Geen bezwaren?</p>
    </intervention>
    <intervention id="5-006" speaker_id="997" name="Speroni" is_mep="True" mode="spoken">
      <p sl="it">Mijnheer de Voorzitter, gisteren heeft zich na de stemming over de begroting een bijzonder moment voorgedaan. Toen waren de drie betrokken instellingen vertegenwoordigd door dames. De Voorzitter heeft toen de werkzaamheden afgerond met de opmerking dat het millennium goed werd afgesloten. Ik wilde enkel erop wijzen dat, zoals het gezaghebbende observatorium van Greenwich kort geleden ook heeft opgemerkt, het millennium zal aflopen op 31 december van het jaar 2000.</p>
    </intervention>
    <intervention id="5-007" speaker_id="1349" name="De Voorzitter" is_mep="True" mode="spoken">
      <p sl="nl">Mijnheer Speroni, ik weet dat u, vanuit een zuiver rationeel, Cartesiaans oogpunt bekeken, volkomen gelijk heeft. Wetenschappelijk bezien heeft u het bij het rechte eind. Als wij echter kijken naar het volksgeloof moeten wij vaststellen dat het millennium over veertien dagen afloopt. Hoewel uw opmerking in de notulen zal worden opgenomen geloof ik dat iedereen op 31 december van dit jaar het nieuwe millennium zal vieren en wel dubbel.</p>
      <a text="(Applaus)"/>
      <p sl="nl">Verder wilde ik u nog mededelen dat de Voorzitter zelf hier graag vandaag aanwezig was geweest. Zij voelt zich echter, zoals u weet, helaas niet zo goed. Daarom wil ik u in haar naam, en ook namens het Bureau en mijzelf, de allerbeste wensen overbrengen voor Kerstmis, voor het komende jaar en, als ik het nog zeggen mag, het komende millennium. Zelf was ik namelijk de overtuiging toegedaan dat ik de laatste Voorzitter van dit millennium zou zijn. Dus namens het Bureau wens ik u allen een gelukkig kerstfeest en een gelukkig nieuwjaar en, als u mij toestaat voor een keer mijn eigen taal te gebruiken: "Bon Nadal I feliç Any Nou".</p>
      <a text="(Applaus)"/>
      <a text="(De notulen worden goedgekeurd)"/>
    </intervention>
  </section>
  <section id="creitem2" title="Stemming"/>
  <section id="creitem3" title="Internationaal Fonds voor Ierland">
    <intervention id="5-011" speaker_id="1289" name="De Rossa" is_mep="True" mode="spoken">
      <p sl="en">Mijnheer de Voorzitter, een motie van orde! Ik wilde vragen of de op dit voorstel ingediende amendementen wel ontvankelijk zijn. Dit is een procedure zonder debat en we hebben dus niet de gelegenheid om de ingediende amendementen te bespreken. Nu ben ik toevallig tegen de amendementen maar ik vind wel dat wij in een ergerlijke situatie verzeild zijn geraakt. Wij moeten nu gaan stemmen over amendementen die we niet hebben kunnen bespreken.</p>
    </intervention>
    <intervention id="5-012" speaker_id="2231" name="McKenna" is_mep="True" mode="spoken">
      <p sl="en">Mijnheer de Voorzitter, een motie van orde! Ik zou het Parlement erop willen wijzen dat de amendementen wel degelijk ontvankelijk zijn. Procedureel gezien is alles in orde. Het was inderdaad veel beter geweest als we de kans hadden gekregen dit in de commissie te bepreken. Zoals aan het begin van deze week al is opgemerkt, zou het veel beter zijn geweest deze kwestie in de commissie aan de orde te stellen. Helaas is besloten dit zonder debat te behandelen en de amendementen zijn dus ontvankelijk. Ze zijn van het grootste belang.</p>
    </intervention>
    <intervention id="5-013" speaker_id="4382" name="Doyle" is_mep="True" mode="spoken">
      <p sl="en">Mijnheer de Voorzitter, net zoals de heer De Rossa vraag ik mij ook af of de amendementen wel ontvankelijk zijn. De gevoelige situatie in Noord-Ierland is te belangrijk om ten prooi te vallen aan slecht onderbouwde politieke stemmingmakerij over het Internationaal Fonds voor Ierland.</p>
      <p sl="en">Ik zou u willen vragen heel goed na te denken over hoe wij hier te werk moeten gaan, vooral omdat we hierover geen debat kunnen voeren. Ik deel de bezorgdheid van mijn collega's, van de heren De Rossa en McCartin.</p>
      <p sl="en">Raytheon is in Derry welkom geheten door niemand minder dan de winnaars van de Nobelprijs voor de vrede, John Hume -één van onze collega's- en David Trimble. Raytheon zal gefinancierd worden door de Raad voor Industriële Ontwikkeling (Industrial Development Board) in Noord-Ierland. Er gaat geen euro of Ierse pond uit het Internationaal Fonds voor Ierland naar Raytheon. De amendementen zijn volledig misplaatst.</p>
    </intervention>
    <intervention id="5-014" speaker_id="1349" name="De Voorzitter" is_mep="True" mode="spoken">
      <p sl="nl">Dames en heren, ook de heren Cashman en Simpson hebben het woord gevraagd maar ik zou u willen verzoeken nu aan de slag te gaan. Het is namelijk een feit - en dit maakt de moties van orde van de collega's wellicht overbodig - dat op dinsdag de plenaire vergadering heeft besloten geen debat te houden. Daarom zal ik als Voorzitter, en ongeacht mijn persoonlijke voorkeur, ook geen debat toestaan. Dat is logisch. Het gaat om een besluit van de plenaire vergadering en bovendien was ik, mevrouw Doyle, rapporteur toen dit fonds voor de eerste keer werd goedgekeurd. Destijds heeft er een uitgebreid debat over de oprichting van het fonds plaatsgevonden. Daarom betreur ik dat wij vandaag de zaken niet anders kunnen aanpakken.</p>
      <p sl="nl">Het woord is aan de heer Simpson.</p>
    </intervention>
    <intervention id="5-015" speaker_id="1309" name="Simpson Brian" is_mep="True" mode="spoken">
      <p sl="en">Mijnheer de Voorzitter, ik wil het Parlement niet langer ophouden dan nodig is. Ik wil niet gaan discussiëren over de amendementen. Dat kan met een stemming worden geregeld. Eén ding moet mij echter van het hart. Deze werkwijze is niet ideaal, daar hebben mevrouw Doyle en andere leden gelijk in. Het probleem waar we echter mee te maken hebben in de commissie regionaal beleid en vervoer, de commissie ten principale, is dat de Raad op het allerlaatste moment om een procedure zonder verslag heeft gevraagd, omdat ergens iemand zich had gerealiseerd dat we een resolutie van het Parlement nodig hadden om het fonds in kwestie te kunnen voortzetten. Daarom konden we dit alleen doen met deze razendsnelle procedure, met een behandeling in de commissie op dinsdag, via een brief van de commissievoorzitter.</p>
      <p sl="en">Wij dachten dat afgesproken was geen amendementen in te dienen. Helaas is dat niet het geval. Het is niet meer dan billijk op te merken dat de commissie en het Parlement in de korte tijd die ons restte, snel en onder moeilijke omstandigheden hebben gewerkt en ervoor hebben gezorgd dat het geld voor dit uiterst belangrijke fonds volgend jaar zal kunnen worden vrijgemaakt.</p>
    </intervention>
    <intervention id="5-016" speaker_id="1349" name="De Voorzitter" is_mep="True" mode="spoken">
      <p sl="nl">Hartelijk dank, mijnheer Simpson.</p>
      <p sl="nl">De opmerkingen met betrekking tot de vraag of amendementen al dan niet zijn toegestaan, is door de diensten van het Parlement en door het Voorzitterschap voor het begin van de vergadering onderzocht. De politieke beoordeling en de technische mogelijkheid tot indiening van amendementen zijn twee verschillende zaken. Volgens het Reglement zijn amendementen zonder meer toegestaan.</p>
      <p sl="nl">Wij gaan nu over tot de stemming over de ontwerpverordening.</p>
      <a text="(Het Parlement keurt het voorstel van de Commissie goed)"/>
      <p sl="nl">Stemverklaringen</p>
    </intervention>
    <intervention id="5-017" speaker_id="4532" name="Cashman" is_mep="True" mode="written">
      <p sl="en">De amendementen zijn niet ontvankelijk en wel om de volgende redenen: de bevordering van grootschalige binnenlandse investeringen valt niet onder de doelstellingen van het Fonds. Het doel van het Fonds is de bevordering van stedelijke ontwikkeling, plattelands- en gemeenschapontwikkeling, evenals de verbetering van vaardigheden en milieu. De argumenten in de amendementen van de Groenen zijn ongegrond. Het Fonds speelt geen rol in het Raytheon-project, en dat zou het ook niet kunnen. Het komt er eigenlijk op neer dat men met de amendementen probeert te voorkomen dat het Fonds iets doet wat het toch niet mag doen; het doel van het voorstel voor een verordening is de voortzetting van de financiële bijdrage van de EU aan het Fonds mogelijk te maken. Het is zeker niet de bedoeling met het voorstel de inhoud van de bestaande verordening EG 2614/97 te wijzigen. Dat is meteen de reden waarom we hadden ingestemd met de urgentverklaring.</p>
      <p sl="en">Wat de inhoud betreft moet ik nog opmerken dat de in de toelichting van de Groenen genoemde projecten geen militaire projecten zijn.</p>
    </intervention>
    <intervention id="5-018" speaker_id="1289" name="De Rossa" is_mep="True" mode="written">
      <p sl="nl">De stemming zonder debat over het Fonds, waarvoor de Raad te elfder ure een verzoek had ingediend, werd in het Parlement mogelijk nadat alle fracties, waaronder ook de Groenen, hadden afgesproken geen amendementen in te zullen dienen. Het lijkt erop dat de Groenen door toedoen van mevrouw Patricia McKenna deze overeenkomst hebben verbroken.</p>
      <p sl="nl">Dit had tot gevolg dat mij werd gevraagd te stemmen over amendementen waarover ik geen overleg heb kunnen plegen, die ik niet heb kunnen bestuderen en waarover in dit Parlement ook geen debat heeft plaatsgevonden.</p>
      <p sl="nl">Het bedrijf dat in de amendementen wordt bekritiseerd (Raytheon) is inderdaad binnengehaald door twee winnaars van de Nobelprijs voor de vrede (Hume/Trimble). Bovendien zou er bijna geen Amerikaans of Japans softwarebedrijf in Ierland meer overblijven, als wij gedwongen zouden zijn ieder bedrijf met banden met de wapenindustrie te sluiten of investeringen daarvan te weigeren. Dat zou rampzalige gevolgen hebben.</p>
      <p sl="nl">Ik ben tegen de wapenindustrie, maar we mogen de economisch welvaart van Noord-Ierland niet in gevaar brengen door slecht opgestelde amendementen van het Europees Parlement waarnaar onvoldoende onderzoek is verricht.</p>
    </intervention>
    <intervention id="5-019" speaker_id="4382" name="Doyle" is_mep="True" mode="written">
      <p sl="nl">De 45 miljoen euro voor het IFI is zeer welkom. Dit is ook een verdere erkenning van de steun van de Europese Unie voor de grensoverschrijdende gemeenschappen in Ierland. Iedere poging om de reputatie van het IFI te bezoedelen is volstrekt onaanvaardbaar en komt neer op slecht onderbouwde politieke stemmingmakerij over de gevoelige situatie in Noord-Ierland. Dit is het Parlement onwaardig.</p>
      <p sl="nl">Voor de goede orde wil ik nog opmerken dat Raytheon, een hightech softwarebedrijf waarover de amendementen gaan, moet worden gefinancierd door de IDB, de Raad voor Industriële Ontwikkeling (Industrial Development Board) in Noord-Ierland, en niet door het IFI.</p>
    </intervention>
  </section>
  <section id="creitem4" title="Communautaire landbouwstatistiek">
    <intervention id="5-021" speaker_id="1349" name="De Voorzitter" is_mep="True" mode="spoken">
      <p sl="nl">Aan de orde is het verslag (A5-0089/1999) van mevrouw Redondo Jiménez, namens de Commissie landbouw en plattelandsontwikkeling, over het voorstel voor een beschikking van het Europees Parlement en de Raad tot wijziging van beschikking 96/411/EG betreffende de verbetering van de communautaire landbouwstatistiek (COM(1999) 332 - C5-0042/1999 - 1999/0137(COD)).</p>
    </intervention>
    <intervention id="5-022" speaker_id="1998" name="Redondo Jiménez" is_mep="True" mode="spoken" role="rapporteur">
      <p sl="es">Mijnheer de Voorzitter, de Commissie stelt voor beschikking 96/411 te verlengen tot het jaar 2002, bepaalde artikelen te schrappen om de toepassing te vergemakkelijken en 30% van de communautaire bijdrage als voorschot aan de lidstaten te betalen: dit alles in het kader van de medebeslissingsprocedure.</p>
      <p sl="es">In 1997 kwam er reeds een wijziging op deze beschikking, waarbij de termijn waarbinnen de lidstaten hun informatie moesten opsturen en de termijn die de Commissie denkt nodig te hebben voor de opstelling van het voortgangsverslag aan het Europees Parlement en de Raad, met twee jaar werd verlengd.</p>
      <p sl="es">Gezien het belang van het gemeenschappelijk landbouwbeleid behoeft het geen betoog dat voor een ieder toegankelijke, betrouwbare gegevens bij de besluitvorming onontbeerlijk zijn.</p>
      <p sl="es">De instellingen moeten dan ook absoluut in de nodige middelen voorzien om deze gegevens vollediger, betrouwbaarder en sneller beschikbaar te maken. De landbouwstatistieken dienen immers steeds flexibeler en harmonieuzer te worden. Zij moeten beter gecombineerd kunnen worden met andere terreinen van de statistiek en in staat zijn nieuwe bronnen te verwerken. Hiertoe moet worden nagegaan op welke gebieden de zaken rationeler kunnen worden aangepakt en op welke gebieden nieuwe of extra behoeften ontstaan. Eveneens moet men de algemene criteria bepalen waaraan de te nemen maatregelen dienen te beantwoorden.</p>
      <p sl="es">Het zou niet nodig moeten zijn eraan te herinneren dat alle lidstaten zich ook daadwerkelijk aan deze doelstellingen moeten houden. Maar helaas is dit niet het geval: het gaat om een programma op basis van vrijwilligheid voor de lidstaten. Ik wil de nadruk erop vestigen dat het voor dit Parlement niet gemakkelijk te begrijpen valt dat om het even welke lidstaat kan zeggen "Dit interesseert mij niet, ik doe niet mee". Het gemeenschappelijk landbouwbeleid is van alle lidstaten, het raakt ons allen. Daarom vraag ik dat Commissie en Raad deze zaak opnieuw in overweging nemen en met het volgende voorstel aan dit Parlement de toepassing hiervan in alle lidstaten verplicht stellen. Dat betekent dat er voor het onderwerp statistieken één enkele rechtsgrondslag wordt gekozen.</p>
      <p sl="es">Een ander aspect dat ik onder de aandacht van de Commissie en de Raad zou willen brengen betreft amendement 5, waarmee naar ik hoop rekening zal worden gehouden. Hierin wordt statistische informatie verlangd overeenkomstig de op 23 november 1999 in werking getreden verordening (EG) 1390/99. In artikel 2 van deze verordening staat dat elke lidstaat alle, per begrotingspost ingedeelde gegevens ter beschikking van de Commissie houdt, en deze op haar verzoek binnen een termijn van maximum dertig dagen zal toezenden. Daarom wil ik de uitdrukkelijke toezegging van de Commissie dat zij elk jaar, in het kader van de prioritaire technische actieplannen die haar worden voorgelegd door het Permanent Comité voor de Landbouwstatistiek, de door ons in de amendementen 4 en 5 verlangde gegevens verschaft. Zo niet zien wij ons gedwongen de medebeslissingsprocedure te verlengen, hetgeen de opstelling en verstrekking van statistische informatie door de lidstaten zou bemoeilijken.</p>
      <p sl="es">Ik zie graag de reactie van de Commissie ten aanzien van dit punt tegemoet.</p>
    </intervention>
    <intervention id="5-023" speaker_id="1436" name="McCartin" is_mep="True" mode="spoken">
      <p sl="en">Mijnheer de Voorzitter, ik wil mevrouw Redondo danken voor haar verslag en voor haar uitstekende toelichting op dit onderwerp. Zij heeft ons uitgelegd waarom dit zo belangrijk is. Eén van de zaken die ik nog mis in de informatie die wij hebben ontvangen zijn de kosten van de operatie, of wat de kosten zouden zijn als iedere lidstaat eraan zou deelnemen. Volgens mij zouden die niet erg hoog zijn. Deze informatie is echter wel noodzakelijk als het Parlement zich over dit onderwerp moet buigen.</p>
      <p sl="en">Maar ja, als het gemeenschappelijk landbouwbeleid evolueert van een situatie waarin wij subsidie geven op de plaats van uitvoer of op de plaats van opname in interventie, naar een situatie waarin wij subsidie geven voor individuele dieren op een bepaald oppervlak of per hectare bebouwd akkerland, dan is het uiteraard van het grootste belang dat we precies weten hoe veel dieren er in de Unie zijn, hoe veel hectare, hoe veel olijfbomen enzovoort. Al die informatie is uiterst belangrijk. Het is buitengewoon betreurenswaardig als wij op Europees niveau, als instellingen die het gemeenschappelijk landbouwbeleid organiseren waarvan de boeren uit de Unie afhankelijk zijn voor hun levensonderhoud, geen correcte informatie kunnen verkrijgen als grondslag voor een doeltreffend beleid. Het is zeer moeilijk te begrijpen waarom alle lidstaten niet beter meewerken.</p>
      <p sl="en">Als we de Europese Unie gaan uitbreiden - of zelfs ook zonder uitbreiding - zullen we niet alle bepalingen uit het huidige beleid kunnen handhaven. Wij blijven deze informatie echter wel nodig hebben. Wij moeten ons toch ergens op kunnen baseren als wij een bepaalde vorm van steun gaan geven aan de nieuwe landen van de Unie. De voedsel- en landbouwproductie uit deze landen zal de huidige productie in de Unie met 50 procent doen toenemen.</p>
      <p sl="en">Daarbij mogen we ook niet uit het oog verliezen dat volgens het zojuist verschenen en deze week besproken verslag van de Rekenkamer, er in de hele landbouwsector geen enkele indicatie te vinden is voor massale oneerlijke praktijken of grootschalige fraude, maar er wel vreselijk veel kleine problemen lijken te bestaan, problemen met het aantal dieren, het aantal hectare voor steun per hectare, enzovoort. Er worden op heel veel gebieden kleine fouten gemaakt en dat is een ernstig probleem.</p>
      <p sl="en">Ten slotte zou ik nog willen opmerken dat de boeren in het nieuwe Europa hun productie moeten kunnen baseren op de geschatte, in de Unie geproduceerde hoeveelheden. Dat is niet mogelijk als we de statistieken van de landbouwindustrie niet kennen. Boeren moeten niet alsmaar tegen de instellingen van de Unie roepen dat zij hun problemen moeten oplossen. Zij moeten veeleer vaker bijeenkomen en proberen te berekenen wat de vraag op de markt is. Pas dan moeten zij gaan produceren om aan die behoefte te voldoen. Dat betekent niet dat we korte metten willen maken met subsidies. In de varkensvleesindustrie produceren we bijvoorbeeld jaarlijks 18 miljoen ton varkensvlees en zitten we met een miljoen ton overschot. De prijzen kelderen, de boeren kunnen de eindjes niet meer aan elkaar knopen en tussenpersonen gaan met vreselijke woekerwinsten aan de haal. Als we goede statistieken hadden, zouden we een dergelijk probleem kunnen aanpakken voor het zou ontstaan.</p>
    </intervention>
    <intervention id="5-024" speaker_id="4259" name="Pesälä" is_mep="True" mode="spoken">
      <p sl="fi">Mijnheer de Voorzitter, allereerst mijn dank aan rapporteur Redondo Jiménez voor dit verslag en vooral voor de goede samenwerking die wij tijdens deze herfstperiode met haar als ondervoorzitter van de Commissie landbouw en plattelandsontwikkeling hebben gehad.</p>
      <p sl="fi">Goede statistieken vormen een belangrijke basis voor het nemen van goede besluiten. De statistieken moeten omvattend en betrouwbaar zijn en op gelijke grondslag worden gemaakt. In het verslag wordt zeer terecht de rechtsgrondslag van de statistische verwerking verduidelijkt. Het gaat hier met name om amendement 2 en amendement 3 waarin het percentage van het communautaire voorschot wordt gepreciseerd. De politiek gezien belangrijkste boodschap bevatten amendementen 4 en 5 waarin wordt aangespoord tot onderlinge vergelijking van de verkregen subsidies, onder andere met betrekking tot de oppervlakte van de landbouwbedrijven. Deze informatie is zeer belangrijk voor de sociale kant van de landbouwsteun. Het zou dan ook moeilijk zijn steun te verlenen aan een subsidiestelsel dat het grootste deel van de steun naar de grote boeren in de beste landbouwgebieden kanaliseert. Wij hebben hier geen goed gefundeerde informatie over, maar moeten genoegen nemen met de geruchten volgens welke 80% van de steun naar 20% van de boeren zou gaan.</p>
      <p sl="fi">In amendement 1 wordt het belang van de statistieken voor de uitbreiding naar het oosten onderstreept. Dit is een zeer belangrijk punt dat zowel van de Europese Unie als van de kandidaat-landen nog veel werk vereist. De statistische problemen van de kandidaat-landen worden met dit verslag niet opgelost. Er zijn nog steeds genoeg problemen, te beginnen met het functioneren van het kadaster. Beginnen met uitbreiding naar het oosten zonder informatie over de gevolgen daarvan voor de begroting zou politieke zelfmoord zijn. Het helpt echter weinig als onze huidige informatie over de uitgaven op verkeerde of onbetrouwbare gegevens zijn gebaseerd.</p>
      <p sl="fi">Het belangrijkste van de statistische gegevens voor de Europese boer is de referentieoogst. Toen Finland lid werd van de Europese Unie moesten wij ons vanwege de slechte oogsten van de voorafgaande jaren tevredenstellen met een niveau dat niet overeenkwam met de werkelijkheid van normale jaren. Deze referentieoogsten zouden zo snel mogelijk naar een waarheidsgetrouwer niveau moeten worden verhoogd. Men zou ook de grondslag voor het gebruik van referentieoogsten en het toekennen van hectaresteun als compensatie voor de daling van de graanprijs opnieuw in overweging moeten nemen. Wij kunnen niet verplicht zijn om tientallen jaren lang de producenten in de beste oogstgebieden van Europa te steunen vanwege een prijsverlaging die ooit in het verleden heeft plaatsgevonden. Het beste zou zijn de hectaresteun te harmoniseren, zodat deze in de hele Europese Unie zo gelijk mogelijk is. Mijnheer de Voorzitter, de ELDR-Fractie steunt dit verslag.</p>
    </intervention>
    <intervention id="5-025" speaker_id="2219" name="Souchet" is_mep="True" mode="spoken">
      <p sl="fr">Mijnheer de Voorzitter, mevrouw de rapporteur, waarde collega's, alle aanwezigen hier zijn het erover eens dat wij in de Europese Unie moeten kunnen beschikken over zo nauwkeurig, betrouwbaar en samenhangend mogelijke statistieken. Dit is immers de beste manier om na te gaan welke gevolgen de besluiten van het gemeenschappelijk landbouwbeleid hebben voor met name de situatie op het platteland.</p>
      <p sl="fr">De Europese landbouw is verre van eenvormig. Hij is juist zeer veelzijdig. Het is dan ook van het grootste belang dat de statistieken voldoende sterk zijn opgesplitst naar regio en op geharmoniseerde leest zijn geschoeid. Dan pas krijgen wij een betrouwbaar inzicht in de verschillende productiesectoren en ecosystemen. In 1996 heeft het Europees Parlement een verslag van collega Jové Perez aangenomen dat ten doel had de Europese statistieken te verfijnen en doelmatiger te maken.</p>
      <p sl="fr">Helaas wordt in het weinig ambitieuze Commissievoorstel dat thans voor ons ligt, in het geheel geen rekening gehouden met de voorstellen van de heer Jové Perez. Daarom zullen wij onze steun geven aan alle door de landbouwcommissie en door collega Jové Perez ingediende amendementen. Het is immers uiterst belangrijk dat de aan de steunverlening in het kader van het gemeenschappelijk landbouwbeleid verbonden schat aan informatie ook als statistische bron kan worden benut. De hieraan verbonden kosten voor de communautaire begroting zijn te verwaarlozen en de statistische geheimhouding wordt gewaarborgd door de samenvoeging van gegevens.</p>
      <p sl="fr">Om dezelfde reden heeft onze fractie gisteren een amendement ingediend over de traceerbaarheid met betrekking tot rundvlees. Juist op grond van de steunmaatregelen in het kader van het gemeenschappelijk landbouwbeleid geldt immers een identificatieplicht voor alle dieren van de Europese veestapel. Hetzelfde geldt voor de slachthuizen, uit hoofde van de sanitaire en veterinaire regelgeving. Ik heb nog steeds niet begrepen waarom de Commissie niet wil aanvaarden dat vanaf 1 januari a.s. gebruik wordt gemaakt van genoemde gegevens, die binnen de Gemeenschap al een verplicht karakter dragen, om een traceersysteem op te starten. Het is volstrekt onlogisch om een verplichte etikettering van rundvlees met nog een jaar uit te stellen en tegelijkertijd Frankrijk te veroordelen omdat het, juist wegens het ontbreken van een etiketteringsplicht, het voorzorgsbeginsel hanteert.</p>
      <p sl="fr">Een vrij verkeer van producten zonder strikte etiketteringsvoorschriften kan bij de consument alleen maar tot wantrouwen leiden. Het valt te betreuren dat commissaris Byrne zich niet meer inzet voor de gezondheid en de belangen van de Europese consumenten.</p>
    </intervention>
    <intervention id="5-026" speaker_id="4489" name="Baltas" is_mep="True" mode="spoken">
      <p sl="el">Mijnheer de Voorzitter, ik had eerlijk gezegd de indruk dat ik over de hopverordening moest spreken, maar nu word ik met het probleem van de statistieken geconfronteerd en dus zal ik mijn plicht moeten doen.</p>
      <p sl="el">Ik wil aan dit debat toevoegen dat statistieken vaak op uiteenlopende wijze worden geïnterpreteerd en wel dusdanig dat zij dat opleveren wat de gebruikers willen dat zij opleveren. Dat is de regel. Als wij echter bovendien weten dat er geen uniforme statistieken zijn, is het begrijpelijk dat het probleem zich toespitst. Daarom ben ik het er roerend mee eens dat inspanningen moeten worden ondernomen om de landbouwstatistieken, de statistieken betreffende het landbouwbeleid en de handel in landbouwproducten, op mogelijk uniforme leest te schoeien. Men moet zien te voorkomen dat de lidstaten in hun statistieken de realiteit van de landbouweconomie op uiteenlopende wijze weergeven. Tenminste de weergave moet voor allen dezelfde zijn. Dat zou zeer nuttig zijn voor degenen die tussen de regels van de statistieken door willen lezen.</p>
      <p sl="el">Ik stem dus in met deze verordening. Ook ga ik akkoord met hetgeen in de amendementen staat. Het is echter de taak van de Commissie ervoor te zorgen dat de statistieken op een zo uniform en geloofwaardig mogelijke wijze worden weergegeven.</p>
    </intervention>
    <intervention id="5-027" speaker_id="4442" name="Busk" is_mep="True" mode="spoken">
      <p sl="da">Mijnheer de Voorzitter, in 1996, 1997, 1998 en 1999 werden technische actieprogramma's voor statistieken vastgesteld. Dit getuigt van vooruitziendheid, maar het toont ook aan dat de ontwikkeling de laatste jaren zo ontzettend snel gaat dat stagnatie achteruitgang zou betekenen. Op dit gebied geldt het motto "nooit af, altijd in ontwikkeling" zeer zeker. De Unie zou zo snel mogelijk moeten kunnen beschikken over gemeenschappelijke statistische gegevens die alle gebieden beslaan. De Commissie heeft laten weten dat de aanpassing van de communautaire landbouwstatistiek in de jaren 2000 tot 2002 voortgezet wordt. Dit betekent concreet gesproken een verlenging. Indien we even terugkijken naar de totstandkoming van het Verdrag van Rome in 1957, stellen wij vast dat de landbouw het eerste gebied was waarvoor gemeenschappelijke afspraken werden gemaakt. Vandaag, bijna 43 jaar later, zijn er voor dit gebied echter nog steeds geen statistieken die aan alle wensen tegemoetkomen. In het debat van deze week over de identificatie van vee bleek duidelijk dat twaalf van de vijftien landen nog niet eens begonnen zijn met de voorbereiding van de vereiste werkzaamheden. Deze dingen houden natuurlijk verband met elkaar. Zonder identificatie kunnen er geen nauwkeurige statistieken gemaakt worden en daardoor zijn fouten bij de uitbetalingen ook niet uitgesloten.</p>
      <p sl="da">De uitgaven voor de tenuitvoerlegging van de maatregelen worden door de Unie mede gefinancierd. Daarom is het noodzakelijk dat de Commissie nu strenger optreedt. Het kan niet zijn dat de traagste landen het tempo bepalen. De Commissie moet in toenemende mate de agenda bepalen en de lidstaten volgens de genomen beslissingen in de juiste richting sturen. Hoe denkt men anders het vertrouwen van de consument in levensmiddelen na de vele schandalen te kunnen herstellen, als de EU zijn eigen beslissingen niet kan verwezenlijken? Veiligheid en risicobeoordeling van levensmiddelen zijn zo belangrijke gebieden dat men er tegenwoordig niet omheen kan. Daarom vraag ik in alle discretie: hoe scheppen wij orde in ons eigen huis?</p>
      <p sl="da">Tot slot, beste collega's, is er geen reden om te talmen. De toekomst behoort toe aan degenen die zich erop voorbereiden.</p>
    </intervention>
    <intervention id="5-028" speaker_id="1040" name="Graefe zu Baringdorf" is_mep="True" mode="spoken">
      <p sl="de">Mijnheer de Voorzitter, iemand zei daarnet dat het systeem voor de verplichte etikettering van rundvlees pas op 1 januari 2001 moet worden ingevoerd. Ik kan u mededelen dat de Raad is ingegaan op onze eis om de verplichte etikettering per 1 september in te voeren. Wat het tijdstip betreft, is dat dus een kleine overwinning voor het Parlement. De Raad heeft dat besluit echter niet in het kader van de medebeslissingsprocedure genomen. Hij had dan ook alle andere amendementen waarover wij gisteren hebben gestemd, in het kader van de vereenvoudigde procedure moeten overnemen. Dan zou in de medebeslissingsprocedure alles van ons zijn overgenomen. In plaats daarvan heeft de Raad in het kader van de oude verordening 820/97 overeenkomstig artikel 19 van de uitvoeringsbepalingen besloten dat de lidstaten het vrijwillige systeem tot 1 september 2000 mogen toepassen. Ik vind ook dat niet terecht, maar de Raad komt het Europees Parlement hier wel tegemoet.</p>
      <p sl="de">Voor het overige bevinden wij ons met de andere amendementen waarover wij gisteren hebben gestemd, in de medebeslissingsprocedure. Dit alles gaat immers na 1 januari 2000 door. De Raad moet nu reageren. Als hij onze amendementen niet overneemt, komt er een bemiddelingsprocedure. Over de andere zaken die wij in deze verordening willen regelen, kunnen wij dus nog debatteren. Ik hoop dat wij de Raad ook op die punten zullen kunnen overtuigen en dat de Raad zich ook hier redelijk zal tonen.</p>
    </intervention>
    <intervention id="5-029" speaker_id="photo_generic" name="Wallström" is_mep="True" mode="spoken" role="Commissie">
      <p sl="en">Mijnheer de Voorzitter, sinds het van kracht worden van het Verdrag van Amsterdam worden voorstellen betreffende statistieken, waaronder landbouwstatistieken, gebaseerd op artikel 285. Daarin is sprake van goedkeuring volgens de medebeslissingsprocedure. Het voorstel dat vandaag ter goedkeuring aan u is voorgelegd is het eerste voorbeeld wat landbouwstatistieken betreft.</p>
      <p sl="en">Ik wil de rapporteur, mevrouw Redondo Jiménez, graag bedanken voor haar uitstekende werk en vooral voor haar samenwerking met Raad en Commissie bij dit dossier.</p>
      <p sl="en">De Commissie is erg blij met de algemene steun die in het verslag tot uiting komt voor het voorstel voor een beschikking van de Raad en het Parlement. Het uitgangspunt is de beschikking 96/411 (EG) van de Raad betreffende de verbetering van de communautaire landbouwstatistiek. Daarmee heeft de Commissie een flexibel instrument gekregen om de statistische toepassingen aan te passen aan de veranderingen in informatiebehoefte. Aldus kon het systeem van communautaire landbouwstatistieken gemakkelijker worden aangepast aan de wijzigingen in het gemeenschappelijk landbouwbeleid.</p>
      <p sl="en">In haar verslag aan het Europees Parlement en de Raad heeft de Commissie een overzicht gegeven van de op verschillende gebieden getroffen maatregelen in de periode 1996-1999. De Commissie beoordeelt deze maatregelen in het algemeen gunstig. Het proces van aanpassing van de nationale statistische stelsels aan de behoeften die voortvloeien uit de hervorming van het gemeenschappelijk landbouwbeleid is echter nog niet voltooid. Daarom heeft de Commissie voorgesteld de geldigheid van beschikking 96/411(EG) met een aantal kleine wijzigingen nog drie jaar te verlengen. De wijzigingen zijn vooral bedoeld om de tenuitvoerlegging van dit actieprogramma te vereenvoudigen of de termijn te verkorten voor de betaling van de gemeenschapsbijdrage.</p>
      <p sl="en">Wij moeten ervoor zorgen dat deze nieuwe beschikking zo snel mogelijk van kracht wordt, om te vermijden dat er een leemte ontstaat in de huidige wetgeving. Wij moeten proberen dit voorstel in eerste lezing goed te keuren.</p>
      <p sl="en">Wat het verslag van mevrouw Redondo Jiménez betreft kan de Commissie de amendementen 1, 2 en 3 overnemen. De Commissie kan amendement 4 echter niet aanvaarden, zelfs niet in de nieuwe, gewijzigde versie. Dit amendement zou nog steeds een aantal nieuwe, nog niet in de Raad besproken verplichtingen inhouden voor de lidstaten. Dan zou betekenen dat het voorstel zeker niet in de eerste lezing van de Raad kan worden goedgekeurd. Desondanks is de Commissie het eens met de rapporteur dat de extra informatie waarom in dit amendement wordt verzocht, zeker nuttig zou zijn om een duidelijker beeld te krijgen van de verdeling van de betaalde steun in het kader van het gemeenschappelijk landbouwbeleid.</p>
      <p sl="en">De Commissie verplicht zich er derhalve toe om vanaf 2001 dergelijke maatregelen op te nemen in de volgende technische programma’s en aldus vooruitgang op dit gebied aan te moedigen. Wij hopen het Europees Parlement aldus gerustgesteld te hebben wat onze bedoelingen betreft. Ook hopen wij dat mevrouw Redondo Jiménez hierna haar amendement kan intrekken, zodat het voorstel in eerste lezing kan worden goedgekeurd.</p>
    </intervention>
    <intervention id="5-030" speaker_id="1998" name="Redondo Jiménez" is_mep="True" mode="spoken" role="rapporteur">
      <p sl="es">Mijnheer de Voorzitter, ik moet de Commissie erop wijzen dat het hier niet gaat om een amendement van de rapporteur, maar van de landbouwcommissie. Het is dus in deze commissie goedgekeurd en kan volgens het Reglement niet worden teruggetrokken.</p>
      <p sl="es">Daarnaast heeft amendement 5, dat amendement 4 zou doen vervallen en waarmee de Commissie, naar ik hoop, akkoord kan gaan, alleen betrekking op de Commissie, niet op de Raad. De inhoud van dit amendement wordt reeds bepaald door de nieuwe verordening 2390/99, die binnenkort in werking zal treden. Daarenboven legt het amendement de Commissie geen enkele nieuwe verplichting op. Daarom hoop ik dat de Commissie het kan aanvaarden. Wij hebben immers ons uiterste best gedaan om te bewerkstelligen dat dit voorstel in eerste lezing kan worden goedgekeurd.</p>
    </intervention>
    <intervention id="5-031" speaker_id="photo_generic" name="Wallström" is_mep="True" mode="spoken" role="Commissie">
      <p sl="en">Mijnheer de Voorzitter, even een korte opmerking over amendement 5. Wij kunnen amendement 5 helaas niet aanvaarden omdat wij weten dat de Raad dit niet zou accepteren.</p>
    </intervention>
    <intervention id="5-032" speaker_id="1349" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">Wij gaan nu over tot de stemming.</p>
      <a text="(Het Parlement neemt de wetgevingsresolutie aan)"/>
      <p sl="nl">Stemverklaring</p>
    </intervention>
    <intervention id="5-033" speaker_id="4413" name="Fatuzzo" is_mep="True" mode="spoken">
      <p sl="it">Mijnheer de Voorzitter, zoals de loftuitingen aan het adres van mevrouw Redondo Jiménez hebben bevestigd, is dit één van de belangrijkste maatregelen waarover we hebben gestemd. Volgens mij zijn statistieken inderdaad van het grootste belang. In Italië bestaat een absolute chaos bij de statistieken over de door onze koeien geproduceerde melk. Daarom heb ik voor het verslag gestemd. Ik zou trouwens graag willen dat er ook statistieken werden opgesteld over het aantal gepensioneerden in de vijftien lidstaten. Ik hoor vaak zeggen dat er te veel gepensioneerden zijn; ik zeg dat er weinig zijn. Met behulp van statistieken zullen we dat kunnen verifiëren. Ik zou zelfs graag willen dat er steeds meer gepensioneerden kwamen, want "het is prachtig om met pensioen te zijn".</p>
    </intervention>
  </section>
  <section id="creitem5" title="GOM in de sector hop">
    <intervention id="5-035" speaker_id="1349" name="De Voorzitter" is_mep="True" mode="spoken">
      <p sl="nl">Aan de orde is het verslag (A5-0083/1999) van de heer Xavier Mayer, namens de Commissie landbouw en plattelandsontwikkeling, over het voorstel voor een verordening van de Raad tot wijziging van verordening (EEG) nr. 1696/71 houdende een gemeenschappelijke ordening der markten in de sector hop (COM(1999) 302 - C5-0081/1999 - 1999/0128(CNS)).</p>
    </intervention>
    <intervention id="5-036" speaker_id="1916" name="Mayer, Xaver" is_mep="True" mode="spoken" role="rapporteur">
      <p sl="de">Mijnheer de Voorzitter, mevrouw de commissaris, op een vrijdag zijn vijf minuten genoeg. Ik had eigenlijk op minder tijd gerekend, maar nu kan ik nog enkele bijkomende opmerkingen maken zonder mijn spreektijd te overschrijden.</p>
      <p sl="de">Hop is een bijzondere plant.</p>
      <a text="(Applaus)"/>
      <p sl="de">Hij geeft geur en smaak aan het populaire voedingsmiddel bier.</p>
      <a text="(Applaus)"/>
      <p sl="de">De waarheid is niet alleen in wijn, maar ook in bier. In Beieren, mijn geboortestreek, heeft bier in de historische ontwikkeling, maar ook in de geest van de bevolking altijd een grote rol gespeeld. Witbier is een bijzondere soort bier, dat in München grote bekendheid geniet en velen goed smaakt. Hop kan bijna overal groeien. Om met succes hop te telen, is echter de zorg van bijzondere mensen nodig. Er bestaan ook een aantal spreuken over hop. 'Der Hopf ist ein Tropf' is wellicht moeilijk te vertalen. Het betekent dat hop een wispelturige vrucht is, die een goede verzorging beloont en slecht werk bestraft. Een andere spreuk leert dat hop elke dag zijn meester wil zien. Hop is met andere woorden een zeer arbeidsintensieve vrucht, die best gedijt onder de hoede van vlijtige mensen. Bij ons is op die manier een uitgestrekt teeltgebied ontstaan.</p>
      <p sl="de">In het midden van Beieren, in het Hallertau, heeft zich sedert meer dan 150 jaar de hopteelt in een uitgestrekt gebied ontwikkeld. Het is het grootste hopgebied in de wereld. Ongeveer een vierde van de totale hopproductie stamt uit het Hallertau. Dit thema is voor Beieren en voor mij, als Beier, dus erg belangrijk.</p>
      <a text="(Applaus)"/>
      <p sl="de">Nogmaals, hop en bier uit hop staan voor gemoedelijkheid en rust. Hop heeft overigens ook medicinale toepassingen.</p>
      <p sl="de">Beieren staat bekend als het bierland, maar ook als het land van traditie en vooruitgang. U hebt zeker al gehoord dat traditie en vooruitgang in Beieren hoog staan aangeschreven. Ook minister-president Stoiber heeft het vaak over de lederhose en de laptop. Beieren is niet alleen bekend voor het oktoberfeest in München, maar ook voor hightech .</p>
      <p sl="de">Niet voor niets staat ook de wereldberoemde brouwuniversiteit München-Weihenstephan in Beieren. Van hieruit werd naar heel de wereld kennis uitgevoerd, die de hopteelt en bierbrouwerij in China, Rusland en de VS sterk heeft beïnvloed. Een plaatselijke spreuk luidt 'God behoudt hop en mout'. Dat is van groot belang, ook voor de door de Commissie voorgestelde verordening.</p>
      <p sl="de">Ik heb nog enkele opmerkingen, maar moet mijn spreektijd respecteren. Ik wil het nu over de verordening en het verslag hebben. Bepaalde regelingen kunnen niet meer worden toegepast omdat de toepassingstermijn ervan is verstreken of omdat de gemeenschappelijke marktordening voor hop inhoudelijk is gewijzigd. Bovendien is het niet langer nodig jaarlijks een uitvoerig verslag op te stellen. Subsidies worden immers voor vijf jaar vastgelegd, zodat er ook slechts om de vijf jaar een verslag moet komen. Mevrouw de commissaris, ik vind dat goed, maar heb toch een kleine bedenking. Onze jarenlange ervaring in Beieren leert ons dat wij voorzichtig moeten zijn. Wij moeten er bijvoorbeeld voor zorgen dat de jaarlijkse registratie van gegevens over de ontwikkeling van het areaal, de vraag, de verspreiding van de verschillende soorten, de prijs en de ontwikkeling van de teelt in de verschillende lidstaten wordt voortgezet. Deze gegevens moeten de betrokkenen ook ter beschikking worden gesteld. De Commissie heeft bevestigd dat dit op internet moet gebeuren.</p>
      <p sl="de">Ik heb daarom twee amendementen ingediend. Ik verzoek het Parlement die aan te nemen. Ik weet dat de Commissie deze amendementen niet graag ziet komen. Het Parlement is echter niet de Commissie en ik verzoek de afgevaardigden daarom ze goed te keuren.</p>
      <a text="(Gelach en applaus)"/>
    </intervention>
    <intervention id="5-037" speaker_id="1349" name="De Voorzitter" is_mep="True" mode="spoken">
      <p sl="nl">Mijnheer Mayer, ik reken erop dat u na de vergadering een bierproeverij organiseert.</p>
    </intervention>
    <intervention id="5-038" speaker_id="1916" name="Mayer, Xaver" is_mep="True" mode="spoken" role="rapporteur">
      <p sl="de">Mijnheer de Voorzitter, ik heb de mensen drie weken geleden al op een bierproeverij uitgenodigd. Het bier heeft allen die daarop zijn ingegaan en aan de proeverij hebben deelgenomen, voortreffelijk gesmaakt.</p>
      <a text="(Gelach)"/>
    </intervention>
    <intervention id="5-039" speaker_id="1349" name="De Voorzitter" is_mep="True" mode="spoken">
      <p sl="nl">Daar twijfel ik niet aan, mijnheer Mayer.</p>
    </intervention>
    <intervention id="5-040" speaker_id="1998" name="Redondo Jiménez" is_mep="True" mode="spoken">
      <p sl="es">Mijnheer de Voorzitter, ik wil de heer Mayer danken voor het verslag dat hij heeft opgesteld. Dit is voor alle hopproducerende landen in de Gemeenschap van groot belang. In het geval van Spanje geldt dat voor de streek Leon, in mijn eigen regio Castilla-Leon.</p>
      <p sl="es">Ik ben het volledig eens met hetgeen de heer Mayer naar voren heeft gebracht. Het verslag is in de landbouwcommissie met eenparigheid goedgekeurd. Mijn compliment aan de heer Mayer en ik hoop dat de plenaire vergadering hem zal steunen.</p>
    </intervention>
    <intervention id="5-041" speaker_id="4489" name="Baltas" is_mep="True" mode="spoken">
      <p sl="el">Mijnheer de Voorzitter, de heer Mayer heeft dit thema op zulk een leuke manier uit de doeken gedaan dat ik graag wil voortborduren op uw voorstel: laten wij dat bier in Beieren gaan drinken en niet hier.</p>
      <p sl="el">Dan wil ik nu enkele opmerkingen maken over het onderhavig thema. Hop is niet het meest geschikte product om het belang van het gemeenschappelijk landbouwbeleid voor de landbouwers in de Europese Unie te meten. Hop is echter wel een goed voorbeeld voor de omvang en de draagwijdte van de steun aan onze boeren. Zoals de heer Mayer al zei, is hop een traditioneel product dat van groot belang is voor de kwaliteit van bier. De productie daarvan is echter zeer beperkt: slechts 4000 hectaren worden in de Europese Unie met hop beplant. Heel wat boerengezinnen in de landen waar hop verbouwd wordt, leven van dit product. Ik noem met name Beieren. Deze gezinnen mogen niet aan hun lot worden overgelaten, in deze tijd van gestadige prijsdaling. Ook moeten wij voorkomen dat conjuncturele problemen ten gevolge van de verstoorde marktwerking de boeren dwingen bepaalde landbouwgebieden in de steek te laten. Men heeft de aanvankelijke verordening enkele malen herzien uitgaande van de marktschommelingen en de behoeften van de bij dit product betrokken landbouwers. Met zijn laatste besluit stelt de Raad voor de producenten een uniform steunbedrag toe te kennen voor een periode van vijf jaar.</p>
      <p sl="el">Met dit besluit wordt verandering gebracht in de verplichtingen van de Commissie. Deze waren immers gebaseerd op het vorige stelsel van jaarlijkse steun. Bovendien hoeven de lidstaten nu geen steun meer te verlenen voor de oprichting van producentengroeperingen. Door deze ontwikkelingen moeten enkele artikelen van de oude verordening worden geschrapt, hetgeen met de nieuwe verordening geschiedt. Wij zullen hier voor stemmen, evenals voor de amendementen van de heer Mayer, waarbij ik alleen nog erop wijs dat deze verordening geen gevolgen heeft voor de begroting.</p>
    </intervention>
    <intervention id="5-042" speaker_id="4442" name="Busk" is_mep="True" mode="spoken">
      <p sl="da">Mijnheer de Voorzitter, ik feliciteer de rapporteur met zijn verslag en kan meedelen dat de liberale fractie voor het verslag zal stemmen.</p>
    </intervention>
    <intervention id="5-043" speaker_id="photo_generic" name="Wallström" is_mep="True" mode="spoken" role="Commissie">
      <p sl="sv">Mijnheer de Voorzitter, geachte afgevaardigden, eerst wil ik de rapporteur, de heer Mayer Xaver, danken voor het goede verslag, en vooral ook voor de enthousiaste uiteenzetting over het hopparadijs Beieren. Tevens dank ik de Commissie landbouw en plattelandsontwikkeling voor haar constructieve houding.</p>
      <p sl="sv">Het verheugt mij dat ons voorstel voor een wijziging van de marktordening in de hopsector gunstig onthaald werd. Het voorstel van de Commissie beoogt immers een schrapping van de regels die niet meer geldig zijn, ofwel omdat de geldigheidstermijn verstreken is, of omdat de gemeenschappelijke marktordening voor hop inhoudelijk is gewijzigd. Deze wijzigingen dienen te worden uitgevoerd voor de basisverordening geconsolideerd wordt.</p>
      <p sl="sv">Aangezien de Raad besloten heeft het steunbedrag voor vijf jaar vast te stellen, acht de Commissie de indiening van een jaarverslag over de hopproductie en de situatie op de hopmarkt overbodig. De Commissie vindt daarom dat artikel 11 geschrapt kan worden. Volgens artikel 18 van de verordening dient de Commissie echter uiterlijk op 1 september 2000 een grondige evaluatie te hebben gemaakt van de situatie op het gebied van de productie en het op de markt brengen van hop. Ik vrees daarom dat de twee amendementen van het Parlement de tekst nodeloos ingewikkeld maken en aan de eis betreffende jaarlijkse informatie reeds met het nieuwe voorstel tegemoet gekomen wordt. Deze informatie zal ook op internet beschikbaar zijn. Daarom kan de Commissie deze amendementen op dit ogenblik niet overnemen.</p>
    </intervention>
    <intervention id="5-044" speaker_id="2229" name="Posselt" is_mep="True" mode="spoken">
      <p sl="de">Mijnheer de Voorzitter, in de eerste plaats nodig ik mevrouw de commissaris uit in het klooster Andechs in Beieren, waar zeven verschillende biersoorten worden gebrouwen …</p>
      <p sl="de">In de tweede plaats wil ik aankondigen dat volgende …</p>
      <a text="(Spreker wordt door de Voorzitter onderbroken)"/>
    </intervention>
    <intervention id="5-045" speaker_id="1349" name="De Voorzitter" is_mep="True" mode="spoken">
      <p sl="nl">Mijnheer Posselt, dit is geen motie van orde.</p>
      <p sl="nl">Het debat is gesloten.</p>
      <p sl="nl">Wij gaan nu over tot de stemming.</p>
      <a text="(Het Parlement neemt de wetgevingsresolutie aan)"/>
      <p sl="nl">Stemverklaring</p>
    </intervention>
    <intervention id="5-046" speaker_id="4413" name="Fatuzzo" is_mep="True" mode="spoken">
      <p sl="it">Mijnheer de Voorzitter, voordat ik naar Straatsburg vertrok hebben de gepensioneerden die mij naar het vliegveld brachten mij gevraagd: "Wordt er vrijdagochtend over bier gesproken?" Ik heb geantwoord: "Ja, zeker.". "Dan moet je een stemverklaring afleggen en zeggen dat wij gepensioneerden voorstander zijn van bierproductie en ontwikkeling daarvan."</p>
      <p sl="it">Wij zijn daar niet alleen voorstander van omdat de Partij van de Gepensioneerden tien jaar geleden het in Berlijn geboren top model Solveig Tubing, een groot bierliefhebster en -kenner, heeft voorgedragen als kandidaat voor het burgemeesterschap van Rome. Wij zijn er ook voor omdat uit de onder mijn leiding opgestelde statistieken is gebleken dat je jonger wordt van bier drinken. Ik weet dat de sociale zekerheidsinstanties en de regeringen gekant zijn tegen de ontwikkeling van bier, omdat ze op die manier langer pensioenen zullen moeten betalen, maar als vertegenwoordiger van de Partij der Gepensioneerden ben ik ervóór.</p>
    </intervention>
  </section>
  <section id="creitem6" title="Uitbreiding tot Tadzjikistan van buitengewone financiële bijstand">
    <intervention id="5-048" speaker_id="1349" name="De Voorzitter" is_mep="True" mode="spoken">
      <p sl="nl">Aan de orde is het verslag (A5-0093/1999) van mevrouw Savary, namens de Commissie industrie, externe handel, onderzoek en energie, over het voorstel voor een besluit van de Raad tot wijziging van besluit 97/787/EG tot toekenning van buitengewone financiële bijstand aan Armenië en Georgië, met het oog op de uitbreiding ervan tot Tadzjikistan (COM(1999) 391 - C5-0171/1999 - 1999/0172(CNS)).</p>
    </intervention>
    <intervention id="5-049" speaker_id="4306" name="Savary" is_mep="True" mode="spoken" role="rapporteur">
      <p sl="fr">Mijnheer de Voorzitter, omdat ik in dit Parlement de streek van Bordeaux vertegenwoordig dacht ik dat u mij het woord gaf om met Bordeaux-wijn te reageren op het bier van mijn Beierse collega. Maar nee, u wilt dat ik het woord voer over Tadzjikistan. In de vijf minuten die mij ter beschikking staan zal ik zo duidelijk mogelijk proberen te zijn over een dossier dat wellicht wat ontoegankelijk en ingewikkeld lijkt. Het gaat om uitzonderlijke steunmaatregelen ten behoeve van Tadzjikistan, dat zoals u weet een klein land is, gelegen tussen Oezbekistan, Kazachstan, China en Afghanistan.</p>
      <p sl="fr">Dit onderwerp heeft een lange geschiedenis. Vandaag wil ik u in feite voorstellen een dossier te sluiten dat in 1991 geopend werd met een lening van 1,2 miljard euro aan de Nieuwe Onafhankelijke Staten, ten tijde van het uiteenvallen van de Sovjet-Unie. Deze lening is inmiddels door alle staten, op drie na, terugbetaald. In 1997 bevonden drie landen zich in moeilijkheden en hadden een forse betalingsachterstand: Georgië, Armenië en Tadzjikistan. In 1997 ontving het Parlement dan ook een voorstel van de Commissie dat herschikking van de schuld van deze drie landen beoogde. Besloten werd twee soorten steunmaatregelen vast te stellen: enerzijds leningen, waarvoor destijds een bedrag van 245 miljoen euro voor de drie landen was uitgetrokken, en anderzijds een gift van 130 miljoen euro, die voornamelijk als doel had de schuldenlast te verminderen en deze landen in staat te stellen hun schulden af te lossen.</p>
      <p sl="fr">Het jaar 1997 werd ook gekenmerkt - en hiermee, waarde collega's, raak ik de kern van de zaak - door een burgeroorlog in Tadzjikistan, een verschrikkelijke burgeroorlog tussen de machthebbers en de islamitische oppositie. Op basis van het verslag van collega Kittelmann, heeft het Parlement uitstel van de steun aan Tadzjikistan aanbevolen, reden waarom men ons thans, twee jaar later, nu de rust in het land weer enigszins is hersteld, vraagt dit dossier opnieuw te openen. De situatie in Tadzjikistan is na twee jaar nog uiterst kritisch en zorgwekkend, zowel op politiek als op economisch vlak, maar begint zich geleidelijk aan te stabiliseren. De partijen hebben een vredesakkoord gesloten dat in grote lijnen gerespecteerd wordt, hoewel de veiligheidssituatie precair blijft vanwege de aanwezigheid van een aantal krijgsheren en de sterke opkomst van het Wahabitisch fundamentalisme in Afghanistan. Op economisch terrein heeft het land een enorme inspanning geleverd onder leiding van het Internationaal Monetair Fonds, dat ook steun verleent ten behoeve van structurele aanpassingen.</p>
      <p sl="fr">Men vraagt ons dus, als Europese Unie, het contact met dit land te herstellen en te zorgen voor een herschikking van de lening waarmee momenteel circa 73 miljoen euro gemoeid is. De Commissie vraagt ons dus eigenlijk hetzelfde te doen als reeds voor Georgië en Armenië gedaan is. Dat wil zeggen dat er een nieuwe lening moet worden verstrekt waarmee de aflossing van de vorige lening kan worden vergemakkelijkt, zij het dan tegen veel lichtere voorwaarden waardoor het land wat ruimte krijgt. Daarnaast stelt de Commissie een gift voor van 35 miljoen euro voor het tijdvak 2000-2004, voor het verlichten van de schuldenlast.</p>
      <p sl="fr">Tot mijn spijt moet ik echter vaststellen dat het Commissievoorstel vol tegenstrijdigheden zit. Men vraagt ons namelijk een lening van 75 miljoen euro en een gift van 35 miljoen euro te verstrekken, om vervolgens te constateren dat er geen begrotingsmiddelen voor giften meer beschikbaar zijn en dat men voor 1999 slechts de in 2001 aflopende giften aan Armenië en Georgië in de begroting heeft opgenomen.</p>
      <p sl="fr">De begrotingscommissie heeft ons, industriecommissie als commissie ten principale, dan ook - zeer begrijpelijk overigens - laten weten dat wij in geen geval onze goedkeuring mogen hechten aan giften die op dit moment niet op de begroting staan en niet binnen de financiële perspectieven vallen van met name categorie 4 die al zwaar onder druk staat voor de steun aan Kosovo. Dus, waarde collega's, volgens het met de begrotingscommissie bereikte compromis kunnen wij slechts onze goedkeuring hechten aan de lening van 75 miljoen euro. Daarbij is overeengekomen – dit is het standpunt van de industriecommissie waar de begrotingscommissie begrip voor heeft - dat Tadzjikistan ook extra steun zou moeten ontvangen voor het aflossen van de maandelijkse schuldenlast, een bedrag van 200.000 euro, die voor dit land ondraaglijk is. Tadzjikistan is namelijk de allerarmste van de Nieuwe Onafhankelijke Staten. Het is een land dat absoluut gestabiliseerd moet worden want - net als Tsjetsjenië, maar ook om andere redenen - is het een land dat een gevaar kan betekenen voor de hele regio, vooral door zijn strategische positie ten opzichte van Kazachstan en Oezbekistan, die zeer rijke landen zijn.</p>
      <p sl="fr">Wij hebben dan ook een aantal amendementen ingediend. Het gaat hierbij allereerst om amendementen die de gift veiligstellen, en daarnaast om amendementen die de Raad en de Commissie wijzen op hun tegenstrijdigheden, door te stellen dat een directe steun wenselijk zou zijn maar dat hiervoor een andere begrotingslijn, bijvoorbeeld TACIS, moet worden gebruikt. Tot slot zijn er nog amendementen waarin bepaalde voorwaarden worden gesteld: toezicht op de besteding van de middelen, voorwaarden op het vlak van politiek en democratie en controle door dit Parlement.</p>
    </intervention>
    <intervention id="5-050" speaker_id="2227" name="Schwaiger" is_mep="True" mode="spoken">
      <p sl="de">Mijnheer de Voorzitter, mevrouw de commissaris, dames en heren, Tadzjikistan is niet alleen het armste van de landen die uit de Sovjet-Unie zijn voortgekomen, maar heeft in de laatste vijf jaar ook het meest geleden onder de ingewikkelde stammentwisten, die uiteindelijk tot een burgeroorlog zijn uitgegroeid. Het land is er niet in geslaagd de financiële steun die het tot nu toe heeft ontvangen, goed aan te wenden. Pas in de laatste maanden is het er wat rustiger geworden, nu de oorlogvoerende partijen de vijandelijkheden hebben gestaakt en hebben besloten een coalitieregering te vormen.</p>
      <p sl="de">In maart 2000 komen er algemene vrije verkiezingen. De internationale gemeenschap van donoren, waaronder vooral Zwitserse organisaties, is bereid onder bepaalde voorwaarden opnieuw financiële steun te verlenen. In het verslag van de heer Savary wordt gepleit voor macro-economische bijstand in de vorm van leningen aan Tadzjikistan, nu de situatie er is gestabiliseerd en de ontwikkelingskansen voor de toekomst zijn verbeterd. Wij hopen dat Tadzjikistan daarin een duidelijk signaal zal zien om voor democratische ontwikkelingen te zorgen en de nodige hervormingen uit te voeren.</p>
      <p sl="de">De financiële steun in de vorm van leningen mag echter pas worden verleend als de Europese Unie de aanwending van die steun daadwerkelijk kan controleren, als het proces van nationale verzoening wordt voortgezet en als de verkiezingen, meer bepaald de parlementsverkiezingen in maart 2000, vrij en democratisch verlopen. Dat beogen wij, zoals de heer Savary terecht opmerkte, met onze amendementen 8 en 9. Als wij de kredietwaardigheid van Tadzjikistan willen herstellen, moeten wij ook het voorstel in de begroting 2000 goedkeuren. De heer Bourlanges heeft mij zopas bevestigd dat in een toelichting moet worden vermeld dat in het kader van het TACIS-programma opnieuw financiële bijstand kan worden verstrekt.</p>
      <p sl="de">Tot besluit wil ik nog zeggen dat de Fractie van de Europese Volkspartij het verslag ondersteunt, ondanks alle risico's die ermee verbonden zijn. Dit is een nieuwe en hopelijk succesrijke poging om de economische en technische samenwerking met Tadzjikistan te hervatten en verder te ontwikkelen.</p>
    </intervention>
    <intervention id="5-051" speaker_id="4508" name="Meijer" is_mep="True" mode="spoken">
      <p sl="nl">Voorzitter, de lening die Tadzjikistan zal ontvangen, is even groot als het aandeel van dit kleine arme land in een nog niet afgeloste schuld van de voormalige Sovjet-Unie. Binnen Tadzjikistan wordt daarmee geen enkel probleem opgelost. De lening voorkomt alleen dat de niet-afgeloste schulden blijven bestaan.</p>
      <p sl="nl">Centraal-Azië met een grotendeels Turkstalige en voor een klein deel Iraanstalige bevolking is in de vorige eeuw veroverd door het Russische tsarenrijk. Dat rijk zocht zijn koloniën niet ver van huis en overzee, zoals de meeste staten West-Europese staten deden, maar in de nabije omgeving. In 1922 zijn zij weliswaar gedekoloniseerd, maar zij zijn in de vorm van deelstaten van de Sovjet-Unie met Rusland verbonden gebleven.</p>
      <p sl="nl">De in de jaren '20 en '30 door Stalin getrokken grenzen tussen de verschillende taal- en cultuurgebieden zijn tegenwoordig staatsgrenzen. Die langdurige Europese invloed maakt dat wij ons in de Europese Unie extra verantwoordelijk kunnen voelen voor het wel en wee van de vijf staten die hier na het uiteenvallen van de Sovjet-Unie zijn ontstaan.</p>
      <p sl="nl">In alle vijftien staten gaat het slecht met de economie en slecht met het milieu. Er zijn autoritaire regimes aan de macht gekomen die weinig of geen speelruimte laten aan politieke tegenstanders. Sommige presidenten laten hun ambtstermijn met behulp van referenda én intimidatie met tien jaar verlengen zonder tegenkandidaat. In dit opzicht is Tadzjikistan geen uitzondering.</p>
      <p sl="nl">Moet er dan Europees geld naar zo'n land? Mijn fractie is er in het algemeen geen voorstander van om ondemocratische regimes met financiële middelen tegemoet te komen. Wij zien te vaak dat zij geld krijgen omdat de verwachting bestaat dat zij dit geld zullen zien als een beloning voor en aanmoediging van kleine stappen vooruit naar meer democratie en mensenrechten. In de praktijk werkt die methode niet, zoals wij inmiddels kunnen zien in Turkije en in Rusland. Men ontvangt het geld, maar de situatie verbetert niet.</p>
      <p sl="nl">Met het uiteenvallen van de Sovjet-Unie is in Tadzjikistan de situatie van de negentiende en het begin van de twintigste eeuw teruggekeerd. Verschillende regionaal machtige families en groepen bestrijden elkaar, waarbij politieke en religieuze verschillen door krijgsheren worden gebruikt als dekmantel om gewapend optreden te rechtvaardigen. Het wel en wee van Tadzjikistan is nauw verbonden met dat van de nabije omgeving zoals de uitzichtloze, gewelddadige strijd in Afghanistan. Een groot deel van het Tadzjiekse volk leeft in noordoost Afghanistan, het gebied dat niet in handen is van de Taliban.</p>
      <p sl="nl">Het noorden van Tadzjikistan strekt zich uit tot in het dichtbevolkte Ferganadal dat gedeeltelijk in Oezbekistan ligt en volledig is verweven met de economie en de verkeersverbindingen van dat buurland. Als frontgebied tussen de Russische invloedssfeer en het islamitische fundamentalisme in Afghanistan heeft de huidige Tadzjiekse staat weinig overlevingskansen.</p>
      <p sl="nl">De enige reden om er desondanks Europees geld in te steken, is dat dit de kansen op overleven van het Tadzjiekse volk vergroot en meer kans op vrede biedt dan zonder een dergelijke bijdrage. Dat is de reden waarom mijn fractie toch kan instemmen met de voorstellen die in het verslag-Savary worden gedaan.</p>
    </intervention>
    <intervention id="5-052" speaker_id="4383" name="Coûteaux" is_mep="True" mode="spoken">
      <p sl="fr">Mijnheer de Voorzitter, wij zullen niet voor het verslag Savary stemmen en wel om redenen die te maken hebben met de keuze van dit land en op grond van meer algemene overwegingen met betrekking tot de financiële steun.</p>
      <p sl="fr">Hoewel wij niets tegen de soevereine staat Tadzjikistan hebben, zijn wij van oordeel dat de lidstaten niet dienen af te wijken van de prioriteiten, of beter gezegd de prioriteit, die zij al sinds jaar en dag met betrekking tot ontwikkelingssamenwerking aanhouden. Aan deze prioriteit is een kwart eeuw geleden uitdrukking gegeven met de Overeenkomst van Lomé.</p>
      <p sl="fr">Om voor de hand liggende redenen van geografische, maar ook historische aard, hebben de Europeanen het in de jaren zeventig wenselijk geacht een grootscheeps samenwerkingsverband aan te gaan met landen uit Afrika, de Caraïben en het gebied van de Stille Zuidzee. Deze zeer originele vorm van samenwerking, die bekend staat als de Overeenkomst van Lomé (ACS), stelde onze partners uit het Zuiden in staat stabiele prijzen te verkrijgen voor de producten die vrijwel hun enige bron van inkomsten vormden, en beschermde hen tegen de gevolgen van een ongebreidelde vrijhandel, waarvan de kwalijke effecten op de meest kwetsbare economieën vandaag de dag maar al te duidelijk te constateren vallen.</p>
      <p sl="fr">Onder de steeds toenemende druk van niet zozeer de mondialisering als de mondialiseringsideologie, die de Europese landen klakkeloos hebben omhelsd, zien wij dat de ACS-akkoorden sinds enkele jaren langzaam worden uitgehold, dat de beginselen waarop zij gevestigd zijn worden verworpen en, vooral, dat de bijdrage van een aantal lidstaten aan het Europees Ontwikkelingsfonds vermindert.</p>
      <p sl="fr">Tegelijkertijd nemen de zogeheten uitzonderlijke financiële steunmaatregelen ten behoeve van landen overal ter wereld hand over hand toe, zonder dat hiervoor een samenhangend programma gehanteerd wordt. Ons beleid van ontwikkelingssamenwerking is nu op een dergelijke wijze versnipperd dat er eigenlijk niet meer van beleid sprake kan zijn.</p>
      <p sl="fr">Daarnaast wil ik nog een tweede punt naar voren brengen. Tadzjikistan heeft vandaag de dag, net als zoveel andere landen, te lijden onder de in het verslag beschreven economische moeilijkheden. Dit heeft ongetwijfeld te maken met een verschuiving van landsgrenzen en de onbezonnen touwtrekkerij tussen grootmachten.</p>
      <p sl="fr">De enige oplossing hiervoor is volgens ons de totstandbrenging van een nieuwe internationale handelsorde, die rekening houdt met de soevereiniteit van de landen, met hun tempo en wijze van ontwikkeling, een ontwikkeling die ook respect toont voor hun tradities. Die tradities kunnen wij hoe dan ook niet als bij toverslag veranderen via het opleggen van verkiezingen, mensenrechten en al hetgeen wij nogal overhaast democratie plegen te noemen.</p>
    </intervention>
    <intervention id="5-053" speaker_id="1969" name="Blokland" is_mep="True" mode="spoken">
      <p sl="nl">Mijnheer de Voorzitter, het politieke tij in Tadzjikistan lijkt te keren. Vorige week nog schreef president Ragmanov parlementsverkiezingen uit voor het komend voorjaar. Na maandenlang touwtrekken tussen regering en oppositie is er nu eindelijk overeenstemming over de nieuwe kieswet. Daarbij merk ik wel op dat deze ontwikkelingen slechts het begin markeren van het democratiseringsproces. Tadzjikistan vertoont nog steeds kenmerken die niet passen in een democratische rechtsstaat. De keerzijde van de huidige positieve ontwikkelingen is namelijk dat bij de komende verkiezingen een aantal partijen aan de zijlijn zullen blijven staan. Zij zijn uitgesloten van deelname. Niet verwonderlijk want de toelating tot verkiezingen is nog steeds in handen van ex-communisten. Deze kanttekening bij het democratisch gehalte van Tadzjikistan neemt niet weg dat er wel wat is veranderd. Internationale organisaties en bilaterale donoren zien dan ook niet langer gegronde redenen voor het opschorten van de hulpstromen richting Tadzjikistan. Ook de Europese Commissie meent met haar voorstel een duit in het zakje te moeten doen. De Commissie verliest daarbij echter een belangrijk gegeven uit het oog. Dit voorjaar sloten de drie instellingen van de Europese Unie het interinstitutioneel akkoord voor een periode van zeven jaar. Daarin worden de financiële plafonds aangegeven voor de verschillende beleidsterreinen. Daar zou ik de Commissie vandaag aan willen herinneren.</p>
      <p sl="nl">In het voorstel voor het verlenen van bijstand aan Tadzjikistan wordt met dat akkoord weinig rekening gehouden. Zowel het dringend appel van het IMF en de Wereldbank op de Europese Unie om de bijstand aan Tadzjikistan te verhogen als het argument van de morele verplichting vanwege Tadzjikistans schulden jegens de Unie, zijn op zich geen reden om de bijstand te verlenen. We hebben in de eerste plaats te maken met de financiële beperkingen van de Europese Unie. Het bovengenoemd akkoord biedt geen ruimte voor het doen van giften aan Tadzjikistan.</p>
      <p sl="nl">Bovendien hebben we recent ervaring met het aangaan van financiële verplichtingen die we niet kunnen nakomen, betreffende de wederopbouw van Kosovo. De Commissie heeft een bedrag toegezegd van 500 miljoen euro en de lidstaten willen vooralsnog echter niet overgaan tot de daarvoor benodigde verhoging van het Europese budget. Inmiddels ligt er wel een vage intentieverklaring van de Raad om soortgelijke problemen in de toekomst te voorkomen. Maar ik moet nog zien wat ervan terecht komt. Kosovo is er op dit moment niet mee geholpen. De steun is verlaagd naar 360 miljoen euro en bovendien uitgesmeerd over meerdere jaren.</p>
      <p sl="nl">Dit voorval maakt dat ik ernstige bedenkingen heb bij de bereidwilligheid van lidstaten om in het kader van de hulp aan Tadzjikistan opnieuw concessies te doen, ook al gaat het hier om relatief kleine bedragen. Lidstaten kunnen het binnenlands slecht verkopen als hun onderhandelingsresultaten van de Top van Berlijn door de werkelijkheid worden uitgehold. Naast een beperkte begroting heeft de Europese Unie politiek gezien weinig in Tadzjikistan te zoeken. De grote afstand maakt echte invloed op het democratiseringsproces onmogelijk.</p>
      <p sl="nl">De Europese Unie heeft weliswaar belang bij grote stabiele omliggende regio's maar de instrumenten die zij heeft om dat te bewerkstellingen zijn nog steeds zeer beperkt. Dit alles betekent niet dat we niets kunnen doen voor Tadzjikistan. Uit humanitaire overwegingen ga ik wel akkoord met deze bijzondere bijstand voor wat betreft de leningscomponent. De giftencomponent moet echter om bovenstaande redenen worden geschrapt.</p>
      <p sl="nl">Verder zou ik er bij de Commissie op aan willen dringen dat de bilaterale donoren van Tadzjikistan en de lidstaten verzocht worden individueel bijzondere bijstand te verlenen aan dit land. De begrotingsruimte van de nationale lidstaten ligt politiek immers minder gevoelig.</p>
      <p sl="nl">Tenslotte zou ik er bij de Commissie op willen aandringen om uit morele overwegingen zo snel mogelijk de projecten onder TACIS voor Tadzjikistan weer op te pakken. Daarbij moeten we er streng op toezien dat het geld belandt waar het hoort, bij de Tadzjiekse bevolking want die lijdt onder schijnende armoede.</p>
    </intervention>
    <intervention id="5-054" speaker_id="2278" name="Rübig" is_mep="True" mode="spoken">
      <p sl="de">Mijnheer de Voorzitter, wij hebben gisteren de begroting aangenomen. U hebt in categorie 4 stappen ondernomen die voor de toekomst van Europa zeer belangrijk zijn. Mevrouw de commissaris, wij hebben het vandaag over bijzondere bijstand die in de eerste plaats dient om een deel van de wereld te stabiliseren dat, als wij niet ingrijpen, ook ons voor problemen kan plaatsen. Wij moeten de democratie, markteconomie en veiligheid in Tadzjikistan, Armenië en Georgië bevorderen. Tijdens de burgeroorlog heerste in Tadzjikistan hyperinflatie en daalde de productie van het land met twee derde. Stelt u zich eens voor wat dat voor de gezinnen, voor de mensen in dat land betekent. In 1997 was er voor het eerst weer economische groei met 1,7%. De totale groei van de productie bedroeg 5,3%, waarbij natuurlijk wel, zoals ik al zei, van een zeer laag niveau werd uitgegaan. In december 1998 liep de inflatie terug tot minder dan 3%. Ook dat was een teken van stabilisering. In 1998 verbeterde ook de betalingsbalans van 5,5% tot 15,2% van het bruto binnenlands product. De schuldenlast van 1236 miljoen dollar - 98% van het bruto binnenlands product - is natuurlijk een groot probleem. Het is duidelijk dat hier de grens is bereikt.</p>
      <p sl="de">Tadzjikistan is het armste land van de Nieuwe Onafhankelijke Staten. Wij moeten daarom de armoede, die kinderen en gezinnen treft, in dat land bestrijden. In deze kerstperiode moeten wij, die in welvaart leven, ook eens denken aan hen die het minder goed hebben dan wij. Er moeten daarvoor duidelijke en aan voorwaarden verbonden programma's komen. Die programma's moeten op basis van bestaande rechtsgrondslagen worden uitgevoerd. Vooral de regels inzake begrotingscontrole moeten worden nageleefd.</p>
      <p sl="de">Ordentelijke verkiezingen moeten een voorwaarde zijn voor het verlenen van steun. Voor maart 2000 zijn verkiezingen in het vooruitzicht gesteld. Wij moeten de democratisering in Tadzjikistan stimuleren. Het is belangrijk voor de mensen dat meningsverschillen niet op straat in een burgeroorlog worden uitgevochten, maar in een parlement tussen de verschillende fracties en volgens gemeenschappelijke spelregels worden beslecht.</p>
      <p sl="de">Ons Europees model kan voor heel die regio van groot nut zijn om een eco-sociale markteconomie en een democratisch bestel tot stand te brengen, zodat de burger weet dat conflicten in het parlement worden opgelost en dat er veiligheid heerst. Wij moeten ons veiligheidsconcept uitvoeren in plaats van criminaliteit uit die landen in te voeren. Wij voelen ons hier in het Parlement veilig, maar toch werden in de omgeving van Straatsburg enkele dagen geleden nog vier vrouwen vermoord. Wij voelen ons veilig, maar toch moeten wij ons elke dag in Europa en in landen zoals Armenië en Georgië voor de veiligheid van de bevolking inspannen.</p>
      <p sl="de">Tot besluit dank ik alle medewerkers van het Parlement en alle afgevaardigden van ganser harte. Nu laten wij zien dat wij bereid zijn ook buiten Europa onze verantwoordelijkheid op ons te nemen en dat wij de vrede in de wereld willen bevorderen. Het verheugt mij dan ook ten zeerste dat wij gisteren de vredesboodschap uit Bethlehem aan onze Voorzitter konden overbrengen. Ik hoop dat die vrede in deze kerstperiode met ons blijft en dat wij ook in het volgende millennium in vrede zullen kunnen leven.</p>
    </intervention>
    <intervention id="5-055" speaker_id="2229" name="Posselt" is_mep="True" mode="spoken">
      <p sl="de">Mijnheer de Voorzitter, als het volk van Tadzjikistan niet bestond, was ik vandaag niet hier. Mijn grootvader werkte in de eerste wereldoorlog, in 1916, als krijgsgevangene in toenmalig Russisch Centraal-Azië mee aan de aanleg van spoorwegen. Hij vertelde mij altijd dat hij die zware jaren alleen dankzij de gastvrijheid en hulpvaardigheid van het Tadzjikische volk had overleefd.</p>
      <p sl="de">Dat is echter niet de reden waarom ik mij vandaag voor Tadzjikistan inzet. In tegenstelling tot de heer Blokland meen ik dat deze kwestie ons direct aangaat. Tadzjikistan ligt in een gebied dat aan China en Rusland, de islamitische wereld en de Kaspische Zee grenst en dat zeer rijk is aan grondstoffen.</p>
      <p sl="de">Dat gebied is de Balkan van de toekomst, een Balkan op wereldschaal. Daarom is de stabilisering van het gebied voor ons van levensbelang, temeer daar zich daar een aantal kernmogendheden bevinden. Daarom ook moeten wij verhinderen dat etnische conflicten daar gevolgen hebben voor de hele wereld.</p>
      <p sl="de">Wij moeten daarom Tadzjikistan helpen met een lening, maar ook met subsidies, ook al krijgen wij dat geld niet terug. Wij moeten ons daarvoor tot de lidstaten wenden, want op onze begroting zijn daarvoor geen kredieten beschikbaar.</p>
      <p sl="de">Wij moeten natuurlijk eisen dat de democratie en de principes van de rechtstaat worden toegepast, maar mogen daarbij geen te strenge normen hanteren. Koloniaal Tadzjikistan werd eeuwenlang leeggeplunderd. Het werd door het Sovjetcommunisme 80 jaar lang brutaal onderdrukt. Vandaag gaat dit kleine bergvolk moeizaam zijn eigen weg. Wij kunnen daarvoor geen Europese normen hanteren. Wij moeten normen hanteren zoals voor de ontwikkelingslanden. Wij steunen ook de Afrikaanse landen, waarop wij nog altijd veel kritiek kunnen leveren, al sedert tientallen jaren op hun weg naar democratie.</p>
      <p sl="de">Tadzjikistan krijgt nog maar sedert enkele jaren steun. Er moeten natuurlijk spelregels zijn, maar wij moeten geduld hebben met het Tadzjikische volk, de verkiezingen in de lente ondersteunen en erkennen dat het Europa niet alleen siert, maar dat het ook in het belang van Europa is dat er in die regio vrede komt.</p>
    </intervention>
    <intervention id="5-056" speaker_id="4246" name="Karas" is_mep="True" mode="spoken">
      <p sl="de">Mijnheer de Voorzitter, mevrouw de commissaris, dames en heren, de Europese Unie heeft vier grote doelstellingen. Het eerste grote doel is de noodzakelijke hervorming in de instellingen en lidstaten van de Europese Unie. Het tweede grote doel is de uitbreiding van het Europa van de 15 en het daarmee verbonden, door ons gevraagde en door de heer Prodi geopende debat over de grenzen van Europa en de Europese Unie. Het derde doel is de rol van een zelfbewuste en dynamische Europese Unie in de wereld, en het vierde doel de versterking van het vertrouwen van de burger in de verwezenlijking van deze doelstellingen en in ons werk.</p>
      <p sl="de">De toekenning van buitengewone financiële bijstand aan Tadzjikistan past in het kader van onze groeiende verantwoordelijkheid voor een democratische, vreedzame en op de erkenning van de mensenrechten gebaseerde politieke ontwikkeling in de wereld. De buitengewone financiële bijstand aan Armenië en Georgië, die op 17 november 1997 werd goedgekeurd, opende ook de mogelijkheid van soortgelijke steun voor Tadzjikistan zodra dat land - ik vul hier de opmerkingen van de heer Rübig aan - een akkoord met het IMF zou bereiken. Dat akkoord is er nu. Na twee spoedkredieten, die na het conflict in december 1997 en april 1998 werden verstrekt, keurde het IMF in juni 1998 een driejarenprogramma voor Tadzjikistan goed ter waarde van 128 miljoen dollar om de stabilisering te versterken en tot duurzame groei te komen.</p>
      <p sl="de">Op 11 december 1998 werd, op initiatief van het IMF en de Wereldbank, een vergadering van de adviesgroep bijeengeroepen om de toegang te verbeteren tot de financieringsfaciliteiten die deze instellingen aan Tadzjikistan en andere, door de externe gevolgen van de crisis in Rusland getroffen Nieuwe Onafhankelijke Staten aanbieden. In het licht daarvan, maar ook van onze politieke verantwoordelijkheid in de wereld, die zeker nog groter zal worden, is het daarom goed dat wij dit verslag en de amendementen daarop vandaag aannemen.</p>
      <p sl="de">Als laatste spreker zou ik, na de veel ervarene, vorige sprekers, nog enkele opmerkingen willen maken. In de eerste plaats wil ik nog eens duidelijk zeggen dat wij verheugd zijn hier in het Parlement aan dit proces te kunnen bijdragen. Ik denk dat velen het daarmee eens zijn.</p>
      <p sl="de">In de tweede plaats leveren wij hier goed en almaar belangrijker werk, al weten wij wat er nog allemaal moet worden verbeterd. Wij kunnen dit werk alleen maar doen omdat wij in onze bureaus, fracties, commissies en in het leven van elke dag in het Parlement door competente, geëngageerde en betrouwbare medewerkers en ambtenaren worden begeleid en bijgestaan. Ik dank allen die achter ons staan en ons bij ons werk helpen.</p>
      <a text="(Applaus)"/>
      <p sl="de">Ik heb nog twee kerstwensen: mag het ons in het nieuwe jaar beter lukken het binnenlands beleid van de lidstaten een meer Europees karakter te geven, en mag het ons in het nieuwe jaar beter lukken de lidstaten en de burgers van ons werk bewust te maken. Namens mijn fractie wens ik alle medewerkers en collega's in het Parlement een vrolijk kerstfeest!</p>
      <a text="(Applaus)"/>
    </intervention>
    <intervention id="5-057" speaker_id="photo_generic" name="Wallström" is_mep="True" mode="spoken" role="Commissie">
      <p sl="sv">Mijnheer de Voorzitter, geachte afgevaardigden. Eerst en vooral wil ik de heer Savary hartelijk danken. De Commissie stelt met genoegen vast dat haar voorstel voor de toekenning van buitengewone financiële bijstand aan Tadzjikistan door de parlementaire commissie gunstig onthaald is. De Commissie kan een aantal van de amendementen volledig steunen. Het gaat hierbij vooral om de amendementen betreffende een strengere begrotingscontrole, waarin rekening wordt gehouden met een mogelijke negatieve politieke ontwikkeling in het land. Ook stemmen wij in met het voorstel volgens welke de Commissie uiterlijk in 2004 een definitief verslag aan het Parlement dient voor te leggen.</p>
      <p sl="sv">De Commissie kan de amendementen betreffende het aandeel van de giftcomponent echter niet aanvaarden. Het is onmogelijk een gift op basis van de bestaande rechtsgrondslag, TACIS, toe te kennen, omdat de begrotingsmiddelen niet rechtstreeks aan een specifiek project of programma kunnen worden verbonden. De bedoeling is immers de schuld van het land tegenover de Gemeenschap te verminderen. Dit voorstel beoogt ook de consolidering van 95 miljoen euro die met verordening 97/787/EG van 17 november 1997 aan Armenië en Georgië worden toegekend.</p>
      <p sl="sv">De Commissie kan zich moeilijk verzoenen met een vermindering van de gift tot 50 miljoen euro en wel om de volgende redenen. De Gemeenschap stelt zich bloot aan grote financiële gevaren in een gebied dat steeds minder stabiel is door de financiële crisis in Rusland en de huidige situatie in de noordelijke Kaukasus. De EU heeft zich reeds aanzienlijk ingedekt door de aanvankelijke 212 miljoen euro, inclusief rente op uitstaande schulden, tot 123 miljoen terug te brengen. De komende jaren kunnen we nog een vermindering doorvoeren als de bijstand betaald wordt zoals gepland.</p>
      <p sl="sv">Armenië en Georgië zullen moeilijk kunnen begrijpen waarom de Unie haar bijstand vermindert, omdat deze beide landen met de hulp van het IMF en andere steunverleners grote inspanningen hebben gedaan om hun financiële schulden ten opzichte van de Unie te verminderen. De Unie zou in een lastig parket verzeild kunnen raken ten opzichte van deze beide landen en de internationale gemeenschap.</p>
      <p sl="sv">De Commissie zou het jammer vinden indien de Unie zou weigeren financiële bijstand te verlenen aan landen die een duidelijk strategisch belang hebben voor de Unie. In het licht van de recente moeilijkheden in de Kaukasus moeten wij bovendien politieke signalen sturen om duidelijk te maken dat wij bereid zijn de grote inspanningen ter verbetering van de stabiliteit, de democratie en ter bevordering van hervormingen, te ondersteunen.</p>
    </intervention>
    <intervention id="5-059" speaker_id="1349" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">Wij gaan nu over tot de stemming.</p>
      <p sl="nl">Na de stemming over de amendementen</p>
    </intervention>
    <intervention id="5-060" speaker_id="1832" name="Thyssen" is_mep="True" mode="spoken">
      <p sl="nl">Voorzitter, na de stemmingen heb ik nog een punt van orde bij de aangenomen teksten van gisteren. Ik zal straks na de stemmingen even het woord vragen als u mij dat toestaat.</p>
    </intervention>
    <intervention id="5-061" speaker_id="1349" name="De Voorzitter" is_mep="True" mode="spoken">
      <p sl="nl">Akkoord.</p>
      <a text="(Het Parlement neemt de wetgevingsresolutie aan)"/>
      <p sl="nl">Stemverklaringen</p>
    </intervention>
    <intervention id="5-062" speaker_id="4413" name="Fatuzzo" is_mep="True" mode="spoken">
      <p sl="it">Mijnheer de Voorzitter, ik ben erg blij dat ik met deze laatste stemverklaring van 1999 een lans mag breken voor het verslag van de heer Savary, waar ik vóór heb gestemd. Ik ben een zeer groot voorstander van dit initiatief van de Europese Gemeenschap. Het doel hiervan is concrete steun te geven aan de regio's die dat het meest waard zijn, zoals Tadzjikistan. Ik zou tegen commissaris Wallström -die de Italiaanse, Griekse en Spaanse gepensioneerden slapeloze nachten bezorgt vanwege de gepensioneerde auto's die snel uit het verkeer moeten worden genomen- willen zeggen dat, zoals tevens de heer Blokland al heeft verklaard, ook ik graag controle zou zien op de steun aan Tadzjikistan en andere landen. Wij moeten erop toezien dat deze steun op de juiste plek terechtkomt. Het zou graag willen dat het geld ook terechtkwam bij mensen die daar behoefte aan hebben, zoals de gepensioneerden.</p>
    </intervention>
    <intervention id="5-063" speaker_id="2278" name="Rübig" is_mep="True" mode="spoken">
      <p sl="de">Mijnheer de Voorzitter, ik heb ondanks zware bedenkingen voor de toekenning van financiële steun gestemd, omdat het volgens mij wel degelijk mogelijk is markteconomie, democratie en vrede te bewerkstelligen met financiële stimulansen - zoals de heer Karas voorstelde - in plaats van met geweld. Ik dank alle afgevaardigden die mij hebben gesteund en wens iedereen een vrolijk kerstfeest en een gelukkig nieuwjaar.</p>
      <a text="(Applaus)"/>
    </intervention>
    <intervention id="5-064" speaker_id="1832" name="Thyssen" is_mep="True" mode="spoken">
      <p sl="nl">Voorzitter, heel kort over de aangenomen teksten van gisteren. Ik heb tijdens het debat zitten kijken wat hier precies is neergeschreven over de stemming bij het verslag-Murphy over betalingsachterstand. Ik zou u willen vragen uw diensten de opdracht te geven nog eens te kijken naar amendement 20. Want ik ben er voor 99,9% zeker van dat dat niet de tekst is waarover wij hebben gestemd of alleszins niet de tekst die hier had mogen voorliggen want dat is niet wat uit de industriecommissie gekomen was. Ik vroeg officieel het woord omdat ik vrees dat wij de diensten tijdens het kerstreces niet meer kunnen bereiken en om moeilijkheden te voorkomen bij de conciliatieprocedure.</p>
    </intervention>
    <intervention id="5-065" speaker_id="1349" name="De Voorzitter" is_mep="True" mode="spoken">
      <p sl="nl">Dank u wel, mevrouw Thyssen. Wij zullen dat laten controleren alhoewel, zoals u zult begrijpen, de notulen zijn goedgekeurd en het dus om niet meer dan een technische correctie kan gaan.</p>
    </intervention>
    <intervention id="5-066" speaker_id="1186" name="Lulling" is_mep="True" mode="spoken">
      <p sl="fr">Mijnheer de Voorzitter, ik weet niet of het ook in mijn geval een technische correctie betreft, maar ik constateer dat ik niet bij de Luxemburgse afgevaardigden sta die genoemd zijn in de notulen van woensdag, met betrekking tot het verslag van mevrouw Palacio Vallelersundi over het onderzoek van de geloofsbrieven. Mevrouw Reding staat hier. Ik weet dat ik mijn zetel te danken heb aan haar benoeming tot commissaris, maar ik begrijp niet waarom ik niet in de notulen sta, alhoewel ik toch al sinds 16 september afgevaardigde ben. Kunt u dit alstublieft alsnog corrigeren?</p>
    </intervention>
    <intervention id="5-067" speaker_id="1349" name="De Voorzitter" is_mep="True" mode="spoken">
      <p sl="nl">Mevrouw Lulling, ik kan niets corrigeren want dit verslag heeft geen betrekking op uw geval. U bent - zoals u zelf opmerkt - op 16 september gekozen en dit verslag betreft de gekozen leden van 13 juni. U bent in de plaats gekomen van mevrouw Reding. Er komt dus een ander verslag dat, naar ik hoop, uw mandaat zal bevestigen.</p>
    </intervention>
    <intervention id="5-068" speaker_id="2229" name="Posselt" is_mep="True" mode="spoken">
      <p sl="de">Mijnheer de Voorzitter, omdat het bijna Kerstmis is zou ik graag wat tijd krijgen. Ik wil u bedanken en een misverstand opruimen. De Voorzitter heeft het recht een afgevaardigde een vraag aan de Commissie toe te staan. Ik wilde mevrouw de commissaris een vraag stellen en een vraag beantwoorden die u aan de heer Mayer hebt gesteld. In de lente wordt hier in Straatsburg op het terrein van het Parlement een grote Beierse bierproef gehouden.</p>
      <a text="(Applaus)"/>
    </intervention>
    <intervention id="5-069" speaker_id="1349" name="De Voorzitter" is_mep="True" mode="spoken">
      <p sl="nl">Mijnheer Posselt, dat doet mij veel genoegen. Ik wil u er echter aan herinneren dat men, wanneer men het woord vraagt over een motie van orde, het desbetreffende artikel van het Reglement moet noemen.</p>
      <p sl="nl">Hiermee, dames en heren, zijn wij aan het einde van onze agenda gekomen.</p>
      <p sl="nl">De notulen van de vergadering van vandaag zullen aan het begin van de volgende vergaderperiode ter goedkeuring aan het Parlement worden voorgelegd.</p>
      <p sl="nl">Het woord is aan de heer Manders, over een motie van orde.</p>
    </intervention>
    <intervention id="5-070" speaker_id="4560" name="Manders" is_mep="True" mode="spoken">
      <p sl="nl">Voorzitter, ik wil van deze gelegenheid gebruik maken om u, het Bureau en alle collega's een goede overgang naar het nieuwe jaar te wensen.</p>
    </intervention>
    <intervention id="5-071" speaker_id="1349" name="De Voorzitter" is_mep="True" mode="spoken">
      <p sl="nl">Dames en heren, voordat onze wegen zich scheiden wens ik, mede namens het Bureau, mijn dank te betuigen aan alle afgevaardigden, aan alle diensten, ambtenaren, assistenten en overige medewerkers. Met uw permissie wil ik tevens een speciaal woord van dank richten tot de vertaaldiensten, die ervoor zorgen dat wij elkaar hier kunnen begrijpen. In mijn dankwoord wil ik tevens de Commissie en de Raad betrekken, hoewel deze hier momenteel niet aanwezig zijn. Ik begeef mij niet opnieuw in de discussie "millennium ja of nee", maar ik wil wel u allen, en via u ook alle Europese burgers die wij vertegenwoordigen, een gelukkig jaar 2000 toewensen.</p>
    </intervention>
  </section>
  <section id="creitem7" title="Onderbreking van de zitting">
    <intervention id="5-073" speaker_id="1349" name="De Voorzitter" is_mep="True" mode="spoken">
      <p sl="nl">Ik verklaar de zitting van het Europees Parlement te zijn onderbroken.</p>
      <a text="(De vergadering wordt om 10.50 uur gesloten)"/>
    </intervention>
  </section>
</text>
