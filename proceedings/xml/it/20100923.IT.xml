<?xml version='1.0' encoding='utf-8'?>
<text id="20100923.IT" lang="it" date="2010-09-23" place="Strasburgo" edition="Edizione GU">
  <section id="creitem1" title="1. Apertura della seduta">
    <intervention id="4-005" speaker_id="2229" name="Bernd Posselt" is_mep="True" mode="spoken">
      <p sl="de">Signor Presidente, lei dirige i lavori del nostro Parlamento in maniera impeccabile, ma vorrei protestare per l’operato di coloro che organizzano il nostro lavoro. Fin dalla settimana scorsa sapevamo che l’ordine del giorno di oggi sarebbe stato assai scarno; perché mai gli organizzatori del nostro lavoro non possono dimostrarsi un po’ più flessibili, e concederci tempi di parola più adeguati? Sarei lietissimo di ascoltare gli onorevoli Brok, van Nistelrooij, Surján e altri per cinque o dieci minuti, così da consentire loro di recare al dibattito un contributo concreto; sarebbe una soluzione ragionevole. Le rivolgo quindi un deciso appello in questo senso. Molti colleghi sarebbero stati lieti di intervenire oggi, se fosse stato adottato un approccio più saggio e flessibile.</p>
    </intervention>
    <intervention id="4-006" speaker_id="28269" is_mep="True" mode="spoken" role="Presidente">
      <p sl="unknown">Prendo in seria considerazione le sue osservazioni. Accanto a me c’è l’onorevole Rouček, che si accingere a presiedere il dibattito e sarà certamente in grado di concedere un tempo più lungo ai vostri interventi, a seconda della necessità. Forse non cinque minuti, se il tempo previsto è di due minuti, ma diciamo che il tempo di parola si potrà superare del 50 per cento; non è poco. Chi si era visto assegnare due minuti di tempo, ne avrà ora tre; è un cambiamento notevole.</p>
    </intervention>
    <intervention id="4-008" speaker_id="28252" name="Richard Seeber" is_mep="True" mode="spoken">
      <p sl="de">Signor Presidente, sappiamo che lei svolge benissimo il suo compito; vorrei però chiederle di attenersi agli orari previsti. Ho con me un gruppo di visitatori, ma vorrei intervenire durante il tempo destinato alla procedura catch the eye . Se lei ora consente agli onorevoli Posselt, Brok e van Nistelrooij di parlare per cinque minuti, poi non potrò intervenire io. Forse i colleghi potrebbero prendere la parola dopo la procedura catch the eye , poiché tutti i parlamentari devono seguire un orario e dobbiamo organizzare il nostro lavoro quotidiano.</p>
    </intervention>
    <intervention id="4-009" speaker_id="28269" is_mep="True" mode="spoken" role="Presidente">
      <p sl="unknown">E’ esatto, lei ha ragione, ma in singoli casi e su richiesta speciale estenderemo in qualche modo i tempi. Chiedo ora al Commissario Füle di avviare il dibattito. Commissario Füle, la prego di prendere la parola a nome della Commissione.</p>
    </intervention>
  </section>
  <section id="creitem2" title="2. Futuri stanziamenti a titolo dello strumento europeo di vicinato e partenariato (ENPI) per il bilancio dei programmi di cooperazione transfrontaliera (CBC) (discussione)">
    <intervention id="4-011" speaker_id="28269" is_mep="True" mode="spoken" role="Presidente">
      <p sl="unknown">L’ordine del giorno reca la dichiarazione della Commissione sui futuri stanziamenti a titolo dello strumento europeo di vicinato e partenariato per il bilancio dei programmi di cooperazione transfrontaliera.</p>
    </intervention>
    <intervention id="4-012" speaker_id="photo_generic" name="Štefan Füle" is_mep="True" mode="spoken">
      <p sl="en">membro della Commissione. − Signor Presidente, la cooperazione transfrontaliera è una delle principali innovazioni introdotte dallo strumento per la politica europea di vicinato. Già nel 2006 abbiamo adottato un regolamento che, per la prima volta, recepiva completamente l’esperienza della cooperazione transfrontaliera dell’Unione europea in un ambiente di relazioni esterne.</p>
      <p sl="en">Volevamo che i nuovi programmi fossero concepiti e gestiti congiuntamente dagli Stati membri e dai paesi partner. Volevamo coinvolgere a fondo gli attori locali e garantire che selezione e attuazione dei progetti avvenissero mediante un’azione congiunta. Ci sembrava questo un metodo per conferire potere e responsabilità alle autorità locali, promuovere lo sviluppo locale e, in ultima analisi, irrobustire la democrazia locale.</p>
      <p sl="en">Non abbiamo mai affermato che si sarebbe trattato di un compito facile, né rapido; le frontiere sono elementi essenziali della sovranità.</p>
      <p sl="en">E’ stato necessario spiegare ai paesi partner i vantaggi e le modalità di funzionamento della cooperazione transfrontaliera; abbiamo dovuto adattare i meccanismi di attuazione per tener conto delle limitazioni amministrative e giuridiche vigenti in quei paesi. Infine, bisognava individuare un metodo per aggirare delicate questioni di politica estera, cosa che non è stata sempre possibile.</p>
      <p sl="en">Non è stato possibile convincere il Marocco a partecipare a programmi per i quali erano ammissibili Ceuta e Melilla. Non è stato possibile convincere l’Azerbaigian a partecipare al programma del Mar Nero accanto all’Armenia. Non è stato possibile trovare un modo per superare gli ostacoli tecnici e politici che hanno portato la Russia alla decisione di non partecipare al programma per il Mar Baltico.</p>
      <p sl="en">E’ una circostanza incresciosa, ma come potete constatare qui ci troviamo di fronte a questioni politiche di fondo che rimandano a fondamentali interessi nazionali.</p>
      <p sl="en">Il bicchiere, però, è pieno per più di metà. Nel momento in cui parliamo, abbiamo 13 programmi operativi: essi si estendono su tutto l’arco della frontiera terrestre dell’Unione europea, sul braccio di mare che separa Italia e Tunisia e sui tre grandi bacini marini che l’Unione condivide con i propri vicini: il Mar Nero, il Baltico e il Mediterraneo. Inoltre, la Russia ha accettato di cofinanziare i programmi cui partecipa con oltre 100 milioni di euro.</p>
      <p sl="en">Nel quadro di tutti questi programmi abbiamo ora lanciato inviti a presentare proposte per un importo complessivo di 275 milioni di euro. La risposta a tali inviti non è stata affatto deludente; anzi, è stata ottima. Stiamo ricevendo centinaia di domande di partecipazione; quasi sei volte quelle che possiamo finanziare. Solo nell’ambito del programma MEDA sono state presentate 598 proposte.</p>
      <p sl="en">Riteniamo che presto i fondi cominceranno a raggiungere i beneficiari e non prevediamo problemi di assorbimento.</p>
      <p sl="en">La Commissione si accinge ora a intraprendere una revisione di medio termine del documento di strategia per la cooperazione transfrontaliera e del programma indicativo. Dobbiamo apportare una serie di adeguamenti tecnici, che riguardano anche il bilancio.</p>
      <p sl="en">In primo luogo, saranno cancellati i due programmi tra Spagna e Marocco. La componente del bilancio che pertiene allo sviluppo regionale europeo tornerà alla Spagna, che la utilizzerà conformemente al regolamento dei Fondi strutturali. La componente ENPI è stata riassegnata ad altri programmi ENPI nel quadro del vicinato meridionale.</p>
      <p sl="en">In secondo luogo, stiamo esaminando la possibilità di ridurre l’assegnazione ENPI al programma per il Mar Baltico; potremmo così disporre di finanziamenti supplementari, con cui incrementare il bilancio di altri programmi relativi a bacini marini. Dal momento che gli importi in gioco non sono rilevanti, non prevediamo che dal Fondo europeo per lo sviluppo regionale possano derivare fondi equivalenti.</p>
      <p sl="en">Mi risulta che nutriate preoccupazioni per la duplicazione dei finanziamenti tra la cooperazione transfrontaliera e altri programmi ENPI. Riesamineremo anche quest’aspetto, ma devo notare che il rischio è lieve perché (a) i programmi CBC sono diretti a un ambito territoriale preciso e (b) noi esaminiamo sistematicamente tutti i programmi selezionati per scongiurare tale problema.</p>
      <p sl="en">La Commissione si accinge ad avviare sull’ENPI una riflessione che dovrebbe sfociare in una proposta legislativa per la revisione del regolamento, che la Commissione intende presentare verso la fine del 2011. in tale contesto, consulteremo operatori e parti interessate per individuare le carenze emerse e il metodo migliore per affrontarle.</p>
      <p sl="en">In conclusione, l’attuazione della componente di cooperazione transfrontaliera dell’ENPI ha rappresentato una sfida di proporzioni immense; l’abbiamo superata e stiamo per verificare i risultati. Sono convinto che sarà un successo.</p>
      <p sl="en">Ci siamo imbattuti in difficoltà che hanno provocato ritardi, ma dobbiamo ricordare che tali difficoltà derivavano quasi sempre da spinosi problemi di politica estera piuttosto che da questioni di attuazione. Ci accingiamo ora a riesaminare le modalità di funzionamento dell’ENPI, e in questo campo abbiamo entrambi il medesimo obiettivo: proprio come il Parlamento, anche la Commissione vuole programmi di cui la preparazione sia più semplice e l’attuazione più rapida.</p>
      <p sl="en">A tal fine, la Commissione è pronta a lavorare in un processo di stretta consultazione con gli operatori, le parti interessate e il Parlamento europeo.</p>
    </intervention>
    <intervention id="4-014" speaker_id="28165" name="Lambert van Nistelrooij" is_mep="True" mode="spoken">
      <p sl="nl">a nome del gruppo PPE . – Signor Presidente, signor Commissario, nel 2005 e nel 2006, nell’ambito del Parlamento e insieme alla Commissione, abbiamo cooperato a ritmo rapido e intenso per raggiungere gli obiettivi della politica europea di vicinato, tra cui spicca l’obiettivo della cooperazione transfrontaliera per i cittadini residenti nelle regioni interessate. Per riuscire in tale impresa, abbiamo dovuto dare prova di grande creatività e mantenerci vicinissimi ai cittadini. A nostro parere, la posizione di coloro che vivevano presso le frontiere esterne non doveva essere peggiore di quella dei cittadini residenti presso le frontiere interne; inoltre, avevamo maturato in materia un’esperienza pluriennale grazie ai programmi Interreg, e le nostre aspettative erano elevate.</p>
      <p sl="nl">L’impegno del Parlamento non si è di certo affievolito; perché un meccanismo funzioni a pieno regime occorrono alcuni anni, e il nostro caso non ha fatto eccezione. L’articolo 30 dello strumento europeo di vicinato e partenariato (ENPI) stabilisce che la Commissione deve presentare una valutazione, proposte di modifica e così via, entro il 31 dicembre 2010. Vorrei sapere se riuscirete a svolgere tale compito nei tempi previsti; intendete rispettare il regolamento su questo punto? Quando possiamo attenderci di ricevere quella matura valutazione che abbiamo concordato insieme?</p>
      <p sl="nl">La mia seconda osservazione riguarda le risposte alle interrogazioni sulla cooperazione transfrontaliera. Tali interrogazioni intendevano spronarci a recuperare i ritardi, come in effetti sta avvenendo; avete compiuto uno sforzo notevolissimo, e sono veramente soddisfatto delle risposte che avete fornito in merito alla cooperazione nella regione del Mar Baltico e al programma Spagna-Marocco.</p>
      <p sl="nl">Qual è però la situazione attuale? La nostra commissione per lo sviluppo regionale ha presentato una relazione intermedia ancora a metà del 2009. Questa relazione comprendeva una serie di suggerimenti miranti a stabilire un equilibrio più corretto e più vicino ai cittadini – ossia più decentrato – tra finanziamenti, pianificazione e operato della burocrazia da un lato, e benefici per i cittadini dall’altro; dalla relazione è però emerso che tale equilibrio non si era realizzato completamente. Per troppo tempo ci siamo lasciati invischiare nelle questioni generali e abbiamo tardato a varare progetti specifici.</p>
      <p sl="nl">Pongo quindi la seguente domanda: possiamo ora discutere insieme tali miglioramenti, nel contesto di questa valutazione? Suggerisco di seguire un metodo di lavoro già consueto nella nostra Assemblea – disponiamo infatti di uno studio – e di tenere un’audizione con le parti interessate provenienti dalle regioni frontaliere – potrebbe trattarsi di un’associazione delle regioni frontaliere europee – i cittadini residenti in quelle regioni e i loro rappresentanti. In tal modo saremo in grado di discutere insieme, non delle linee generali o degli obiettivi, bensì sull’elaborazione di valutazioni specifiche del funzionamento pratico dei contatti allacciati, per esempio, tra università, ospedali o scuole in materia di ambiente, approvvigionamento idrico e così via. Ciò innescherebbe un dibattito concreto – cui oggi in realtà stiamo fornendo solo un modesto impulso – sul nuovo periodo di programmazione e sulla cruciale questione delle risorse necessarie.</p>
      <p sl="nl">Ecco il mio obiettivo; vorrei invitare i colleghi a partecipare alla discussione odierna, per migliorare la situazione complessiva e renderci visibili ai cittadini delle regioni transfrontaliere. Sono estremamente grato al Commissario per le risposte che ci ha fornito.</p>
    </intervention>
    <intervention id="4-015" speaker_id="34231" name="Evgeni Kirilov" is_mep="True" mode="spoken">
      <p sl="en">a nome del gruppo S&amp;D. – Signor Presidente, garantire rapporti di vicinato stabili e fiorenti è la principale priorità della politica estera europea. Proprio nelle regioni a lei vicine, infatti, l’Unione europea può esercitare nel modo più proficuo la propria morbida influenza stabilizzatrice; e proprio in quest’ambito l’Unione deve valutare le proprie strategie e forse sostituirle con altre e più pertinenti forme d’impegno.</p>
      <p sl="en">Secondo il regolamento dell’ENPI, tale strumento è volto a fornire un’assistenza comunitaria finalizzata alla creazione di una zona di prosperità e buon vicinato. L’ENPI deve però riflettere in maniera più corretta esigenze e sfide che gli stanno di fronte. Se l’Unione europea vuole dimostrare di non essere solo una mucca da cui mungere denaro, bensì un’autentica potenza regionale, deve dimostrasi anche capace di contribuire alla soluzione dei conflitti, con quest’opera e nelle regioni a lei vicine.</p>
      <p sl="en">Il ripresentarsi di conflitti irrisolti torna periodicamente a minacciare stabilità e prosperità; tali conflitti mettono infatti gravemente a repentaglio le iniziative multilaterali dell’Unione europea, sia a est – per esempio nel Caucaso – sia a sud – per esempio nel Medio Oriente e nel Sahara occidentale. L’Unione deve quindi concretizzare l’ambizione di risolvere i conflitti e imprimere un salto di qualità al proprio ruolo; a tal fine occorre fornire in queste regioni un’assistenza specificamente mirata, diretta alla riconciliazione e al rafforzamento della fiducia.</p>
      <p sl="en">L’insistenza sulle relazioni bilaterali ha reso difficile all’Unione agire da mediatore nei conflitti; è veramente necessario che essa ora dedichi un’attenzione più decisa alla cooperazione multilaterale, indipendentemente dalle difficoltà che ciò comporta, come ha osservato il Commissario Füle. L’approccio regionale dev’essere più forte e più visibile, e deve intrecciarsi con una cooperazione più intensa tra gli stessi paesi partner, specie con quelli limitrofi. Per esempio, il grado di integrazione della cooperazione nel vicinato orientale dell’Unione europea è alquanto limitato; è un fenomeno che ha le sue ragioni e che presenta difficoltà specifiche, ma il nostro compito è appunto quello di agire insieme per superarle.</p>
      <p sl="en">L’iniziativa del Mar Nero della CBC non sembra sufficiente a sciogliere questo groviglio di problemi. L’obiettivo della cooperazione transfrontaliera si definisce nelle seguenti priorità: promuovere lo sviluppo economico e sociale nelle regioni frontaliere, affrontare le sfide comuni, garantire frontiere efficienti e sicure e infine promuovere la cooperazione tra i popoli.</p>
      <p sl="en">Occorre inoltre garantire un miglior coordinamento fra l’ENPI e i programmi di cooperazione transfrontaliera e il piano d’azione nazionale dell’ENPI. E’ necessario soppesare accuratamente il reale valore aggiunto di ciascuna iniziativa dell’ENPI, poiché in caso contrario l’Unione rischia di farsi coinvolgere, e persino di smarrirsi, in un labirinto di obblighi e sovrapposizioni: sorte oggi frequente per una serie di programmi comunitari.</p>
      <p sl="en">Da questo punto di vista il Commissario Füle ci ha in qualche misura rassicurato; saranno utili anche consultazioni con le parti interessate e una cooperazione più stretta con la commissione per lo sviluppo regionale del nostro Parlamento. Dobbiamo lavorare insieme per ottenere risultati più concreti e tangibili.</p>
    </intervention>
    <intervention id="4-016" speaker_id="97230" name="Kristiina Ojuland" is_mep="True" mode="spoken">
      <p sl="en">a nome del gruppo ALDE. – Signor Presidente, il Commissario, tra le altre cose, ha ricordato la sua preoccupazione per i ritardi registrati nella presentazione e nel varo dei progetti di cooperazione transfrontaliera. Desidero sottolineare che, nel quadro dell’ENPI per il periodo 2007-2013, esistono cinque programmi per le frontiere terrestri cui, in qualità di paese partner, partecipa la Federazione russa.</p>
      <p sl="en">A parer mio è estremamente encomiabile che l’Unione europea e la Russia si siano impegnate in una cooperazione così vasta allo scopo di sviluppare ulteriormente il proprio partenariato strategico. In questo momento sussistono però gravi e giustificati timori in merito all’utilizzo tempestivo delle risorse, in quanto tutti i pagamenti si devono eseguire al più tardi entro il 2014.</p>
      <p sl="en">Nel caso della Russia occorre sottolineare l’incombente minaccia che gran parte dei fondi disponibili rimanga inutilizzata, poiché non vi sono progetti in corso e il primo invito a presentare proposte è stato lanciato appena quest’anno. Vorrei chiedere al Commissario di illustrarci in maniera specifica la situazione dei programmi CBC concernenti la Russia, e di esprimere la sua opinione sulla possibilità che i programmi di cooperazione territoriale europea costituiscano una base più adeguata per l’attuazione dei programmi di cooperazione transfrontaliera esterna.</p>
    </intervention>
    <intervention id="4-017" speaker_id="96732" name="Malika Benarab-Attou" is_mep="True" mode="spoken">
      <p sl="fr">a nome del gruppo Verts/ALE. – Signor Presidente, Signor Commissario, onorevoli colleghi, nel quadro dello strumento europeo di vicinato e partenariato (ENPI), due dei tredici programmi di cooperazione transfrontaliera sono dedicati al bacino del Mediterraneo.</p>
      <p sl="fr">Il primo è il programma di cooperazione per il bacino del Mediterraneo. Con la nuova generazione di fondi europei per il 2007-2013, l’Unione europea ha deciso di imprimere un deciso sviluppo alle azioni di cooperazione tra la sponda settentrionale e quella meridionale del Mediterraneo. A tal fine l’Unione ha varato il programma ENPI per il bacino del Mediterraneo.</p>
      <p sl="fr">A quali territori si estende con precisione questo programma? Quali progetti si potrebbero cofinanziare, dal momento che, come sappiamo, il programma di cooperazione finanzia l’80 per cento del costo totale dei programmi di cooperazione cui partecipino programmi di partenariato in rappresentanza di almeno tre paesi ammissibili in un vastissimo ventaglio di campi?</p>
      <p sl="fr">La seconda parte del programma transfrontaliero ENPI per l’Italia e la Tunisia prevede un’assegnazione totale di 25 191 milioni di euro per il 2007-2013. Le regioni ammissibili si trovano in Italia e in Tunisia e l’autorità di gestione è la regione Sicilia, a Palermo.</p>
      <p sl="fr">Il programma di cooperazione transfrontaliera per l’Italia e la Tunisia si prefigge l’obiettivo di incoraggiare l’integrazione economica, istituzionale e culturale delle regioni tunisine e siciliane per mezzo di un processo di sviluppo sostenibile congiunto nel contesto della cooperazione transfrontaliera.</p>
      <p sl="fr">Il programma ha tre priorità. La prima è lo sviluppo regionale insieme all’integrazione regionale. La seconda è quella di incoraggiare lo sviluppo sostenibile, grazie allo sviluppo delle risorse agricole e alieutiche, di tutelare e promuovere il patrimonio naturale e culturale e di incoraggiare lo sviluppo delle fonti di energia rinnovabile. Ecco la mia domanda: quali misure sono state varate per monitorare il commercio del corallo, che è una risorsa alieutica a rischio, oggetto per di più di un traffico illegale?</p>
      <p sl="fr">La terza priorità è la cooperazione culturale e scientifica, con il sostegno alle reti, grazie al rafforzamento della cooperazione a livello associazionistico, la formazione e gli scambi di giovani e di studenti. Ecco la mia domanda: in che modo, al di là dell’obiettivo dei finanziamenti, intendiamo garantire che questo programma di scambi umani abbia veramente luogo, in considerazione degli ostacoli derivanti dall’attuazione, da parte dei paesi europei, della direttiva sui rimpatri e dalla gestione dei visti Schengen?</p>
    </intervention>
    <intervention id="4-018" speaker_id="28358" name="Konrad Szymański" is_mep="True" mode="spoken">
      <p sl="pl">a nome del gruppo ECR. – Dopo l’esperienza degli anni scorsi una cosa ormai è chiara: la cooperazione transfrontaliera nel contesto della politica di vicinato non funziona; non è stata un successo. Senza dubbio, dobbiamo chiarire le responsabilità delle singole istituzioni amministrative che si occupano di sviluppo regionale, politica di vicinato e cooperazione transfrontaliera. Senza dubbio, dobbiamo intervenire sulle nostre procedure, poiché attualmente esse scoraggiano le regioni – sia quelle europee, sia quelle dei paesi limitrofi, dal cooperare con la direzione generale per le Relazioni esterne. Dobbiamo avvicinare tra loro queste istituzioni.</p>
      <p sl="pl">C’è anche un altro problema: a parte le indispensabili modifiche procedurali, dobbiamo sforzarci di aumentare la trasparenza politica nell’ambito della politica di vicinato. Non è difficile accorgersi che il Marocco non è entusiasta di dover agire nel medesimo quadro politico e finanziario dei paesi dell’Europa orientale; non è difficile accorgersi che la Russia da un lato esige i privilegi del vicinato, ma dall’altro tratta i propri vicini come pedine dell’imperialismo europeo. In ogni caso, possiamo sempre incoraggiare la Russia offrendole costantemente uno status di estremo privilegio, per esempio nel quadro del partenariato per la modernizzazione.</p>
      <p sl="pl">Dobbiamo perciò risolvere due problemi: in primo luogo le modifiche procedurali e in secondo luogo le modifiche politiche, in modo che ognuno possa sapere su quali basi si fonda il concetto di vicinato. Si tratta forse di un surrogato dell’adesione? E’ un passo verso l’adesione oppure, all’opposto, un passo verso l’indebolimento delle relazioni tra l’Europa e i paesi limitrofi?</p>
    </intervention>
    <intervention id="4-019" speaker_id="96858" name="Marie-Christine Vergiat" is_mep="True" mode="spoken">
      <p sl="fr">a nome del gruppo GUE/NGL. – Signor Presidente, la valutazione dell’attuazione della politica europea di vicinato non offre risultati sorprendenti; per quanto riguarda le preoccupazioni degli attuali governanti europei, è una valutazione del tutto positiva. Tutto va per il meglio; il commercio si sviluppa, e quindi il fattore più importante è al sicuro.</p>
      <p sl="fr">E’ vero, da questa valutazione emergono alcuni motivi di rammarico dal punto di vista sociale, oltre che dal punto di vista della democrazia e dei diritti umani, ma unicamente perché le carenze in questo campo intralciano lo sviluppo economico e perché – cito qui la stessa valutazione della Commissione – è noto che la coesione sociale crea un clima migliore per le attività economiche.</p>
      <p sl="fr">Sono certa che in quest’Aula nessuno resterà sconvolto per questo modo di affrontare i problemi. Da parte mia, penso che si tratti di una spia estremamente rivelatrice del tipo di integrazione europea che l’Unione cerca di imporre ai suoi più immediati vicini: quest’Europa dei duplici standard in cui i nostri concittadini stentano sempre di più a riconoscersi e da cui sempre di più si allontanano a ogni elezione, se pure non si rifugiano nel voto a favore di movimenti estremistici.</p>
      <p sl="fr">Sì, la valutazione della politica di vicinato e partenariato deve quanto meno attenuarsi se cerchiamo di esaminare in che misura queste politiche abbiano recato miglioramenti alle popolazioni interessate. Non si tratta di vedere se il bicchiere sia mezzo pieno o mezzo vuoto, signor Commissario: la bilancia pende dalla parte sbagliata.</p>
      <p sl="fr">Quali progressi concreti si sono registrati nel campo della democrazia e dei diritti umani? Andate a parlare con le popolazioni di quelle regioni, che lottano per la democrazia dei loro paesi, talvolta a rischio della vita.</p>
      <p sl="fr">Quali progressi si sono registrati in questo campo in Tunisia? Come possiamo concepire un rafforzamento del partenariato con paesi che calpestano apertamente la democrazia e i diritti umani?</p>
      <p sl="fr">Lo stesso discorso vale per Israele. Perché l’Unione europea non approfitta di questa relazione speciale, di questo partenariato per far valere tutto il suo peso e obbligare Israele a rispettare i propri impegni internazionali e porre fine all’occupazione dei territori palestinesi? Questa vicenda si protrae da 45 anni: l’Unione europea deve far sentire la sua voce.</p>
      <p sl="fr">E perché l’Unione non assume un’analoga iniziativa nei riguardi del Marocco, per risolvere la questione del Sahara occidentale? Ancora, come può la Commissione avere il coraggio di pensare a un rafforzamento del partenariato con la Libia? Credo di conoscere la risposta; la ragione è che in questo modo la Commissione può svolgere il ruolo di guardiano d’Europa. Poco importa la sorte di coloro che vengono rispediti in quel paese.</p>
      <p sl="fr">Signor Commissario, presto sarà il 10 ottobre: il 10 ottobre è la Giornata europea contro la pena di morte. Oggi desidero pronunciare in quest’Aula una dichiarazione simbolica: quando l’Unione europea cesserà di rispedire uomini, donne e persino bambini in questi paesi, compresi quelli in cui ancora vige la pena di morte? Quando chiederà che questi paesi ratifichino almeno la Convenzione del 1951 relativa allo status dei rifugiati? E quando chiederà che questi paesi proclamino una moratoria sulla pena di morte?</p>
      <p sl="fr">Le relazioni economiche con questi paesi sono importanti, ma sono importanti per loro non meno che per noi, e devono servire ai popoli, non ai governi corrotti. Quale immagine dell’Europa diamo, anteponendo costantemente gli interessi economici e di sicurezza del nostro continente agli ideali della democrazia e dei diritti umani?</p>
      <p sl="fr">Se l’Unione europea non muta il cuore e lo spirito con cui affronta le vicende di questa regione, non dovremo meravigliarci se l’universalità dei diritti umani verrà considerata sempre di più una forma di neocolonialismo, equivalente al desiderio di imporre un cosiddetto modello occidentale. C’è bisogno di un’immagine nuova per l’Europa, e la politica di vicinato potrebbe essere uno strumento a tal fine; così purtroppo non avviene, e me ne rammarico profondamente.</p>
    </intervention>
    <intervention id="4-020" speaker_id="28493" name="Derek Roland Clark" is_mep="True" mode="spoken">
      <p sl="en">a nome del gruppo EFD. – Signor Presidente, che cosa pensa il Commissario? Forse la Commissione dorme da due anni? Eccoci qui, in un momento di difficoltà economiche, nonostante le affermazioni fatte questa settimana dal Presidente Van Rompuy: i disoccupati si contano a milioni, alcuni nuovi Stati membri non hanno ancora ottenuto il pacchetto finanziario che era stato loro promesso e la Germania è strangolata da un conto di miliardi di euro, necessario per garantire l’economia greca.</p>
      <p sl="en">Nel Regno Unito, il mio governo aumenta le tasse, congela pensioni e stipendi del settore pubblico e taglia i servizi sociali, ma contemporaneamente trova ogni giorno 45 milioni di sterline per finanziare questo posto; e ora volete togliere ai già stremati contribuenti europei ancora 1,1 miliardi di euro, per un programma di assistenza ai paesi partner lungo le frontiere dell’Unione.</p>
      <p sl="en">E’ questo che intendete quando parlate di più Europa, oppure si tratta di un tentativo di trascinare questi paesi nell’Unione europea? A me sembra piuttosto il tentativo di costruire un impero; dopo tutto, è stato lo stesso Presidente Barroso a chiamarlo un impero. Ci vengono a dire che l’Unione europea serve a impedire altre guerre in Europa, ma chi riconsideri la storia si accorgerà che queste guerre sono state scatenate da chi voleva costruire imperi. E ora volete ripercorrere la stessa strada; non imparerete mai?</p>
    </intervention>
    <intervention id="4-021" speaker_id="28255" name="Andreas Mölzer" is_mep="True" mode="spoken">
      <p sl="de">Signor Presidente, a mio avviso, i dubbi che ora cominciano ad affiorare, più o meno apertamente, in molti paesi balcanici sulle rispettive prospettive di adesione servono a dimostrare le carenze della politica europea di vicinato, dal momento che i paesi dei Balcani occidentali che godono di una prospettiva europea e quei paesi con cui i negoziati per l’adesione sono già in corso non rientrano, ovviamente, in questa politica di vicinato. L’andamento dei negoziati per l’adesione dipende in larga misura, com’è naturale, dal rispetto dei criteri di adesione: lo sappiamo bene. E’ un elemento cruciale, soprattutto se pensiamo al frettoloso allargamento che ha riguardato Bulgaria e Romania.</p>
      <p sl="de">La pace alle porte d’Europa è però senza dubbio più importante per l’Unione della pace nel remoto Afghanistan. A mio parere, dunque, dobbiamo ancora una volta concentrare i nostri sforzi sui conflitti irrisolti che in Europa coivolgono nostri vicini o interessano le nostre frontiere.</p>
      <p sl="de">Oltre agli sforzi di pace nei Balcani, è anche importante migliorare le relazioni con la Russia. Neppure questo paese è stato incluso nella strategia europea di vicinato, benché si tratti di un importante partner strategico per l’Europa, non solo dal punto di vista dell’approvvigionamento energetico. Dobbiamo lavorare subito alle nostre relazioni con la Russia, prima che la prossima controversia in materia di gas o la concorrenza tra Nabucco e South Stream rischi, nel peggiore dei casi, di aggravare fratture e divisioni. Continueremo ancora per molto tempo a dipendere dal gas russo; Nabucco e le forniture provenienti da altri paesi riusciranno probabilmente solo a sostituire un rapporto di dipendenza con un altro. A mio parere sarebbe un esito negativo.</p>
      <p sl="de">La politica di vicinato non deve in nessun caso tradursi – con l’istituzione di zone di libero scambio che preparino l’adozione dell’acquis – in una preparazione automatica all’adesione. Per tale motivo, secondo me, dovremmo come minimo bloccare i negoziati di adesione con la Turchia, che non è un paese europeo e che dopo l’ultima riforma costituzionale è destinata a islamizzarsi in maniera sempre più accentuata.</p>
    </intervention>
    <intervention id="4-022" speaker_id="1263" name="Elmar Brok" is_mep="True" mode="spoken">
      <p sl="de">Signor Presidente, signor Commissario, onorevoli colleghi, quest’argomento è il classico esempio di un tema su cui politica regionale e politica estera vengono a coincidere. A tal proposito, dobbiamo dimostrare la flessibilità necessaria per attuare la politica regionale – compresa l’esperienza di politica regionale che abbiamo maturato in seno all’Unione europea – ma contemporaneamente dobbiamo intrecciare quest’esigenza con le idee di fondo della politica estera. Non si tratta di un atto di aggressione contro alcuno, né di zone in cui vogliamo esercitare una qualche supremazia, bensì del classico esempio di una regione in cui possiamo sviluppare una strategia con la quale riconoscere che le regioni frontaliere sono sempre state zone di conflitto, anche all’interno dell’Unione europea.</p>
      <p sl="de">Se riusciremo a gestire con successo le regioni frontaliere, in modo da sedare i conflitti relativi alle minoranze e sanare le fratture sociali ed economiche e rendere di conseguenza più agevoli le transizioni, in una più ampia prospettiva di politica estera avremo recato un rilevantissimo contributo alla stabilizzazione. Se poi, in quanto Unione europea, potremo allacciare relazioni più strette con questi paesi, sarà a mio giudizio un risultato importante.</p>
      <p sl="de">Signor Commissario, ritengo che molti degli spunti che dobbiamo sviluppare – in particolare, una migliore integrazione della politica di vicinato in un concetto strategico che non si invischi in dettagli tecnici; ho l’impressione che appunto questo sia l’obiettivo del suo lavoro – possano unificare in un approccio specifico le varie opportunità di progredire che ci si presentano in questo campo. La invito quindi a collocare queste considerazioni in un contesto più ampio, come concetto strategico, e forse anche a tenerne conto con i suoi collaboratori. Può contare sulla nostra collaborazione.</p>
      <p sl="de">Attuare la flessibilità amministrativa indispensabile a tale scopo – ciò che vale per un paese non vale necessariamente per un altro, e se la Russia si unirà a questa iniziativa dovremo forse trovare anche in questo caso una soluzione flessibile, che non potrebbe scaturire da un metodo onnicomprensivo – sarebbe difficile per qualsiasi amministrazione. In ogni caso, può contare sul fatto che siamo preparati a questo compito. Se ci presenterà la sua valutazione in materia, prevista per la fine dell’anno, saremo lieti di contribuire con le nostre idee nel corso di un’audizione o in altro modo, così da poter sviluppare un concetto strategico comune per l’Unione, a vantaggio dei cittadini residenti da entrambe le parti delle frontiere.</p>
    </intervention>
    <intervention id="4-023" speaker_id="23808" name="Csaba Sándor Tabajdi" is_mep="True" mode="spoken">
      <p sl="hu">Commissario Füle, concordo con i colleghi che, come l’onorevole Brok che mi ha preceduto, hanno messo in luce il notevole potenziale della cooperazione transfrontaliera. Per quasi quindici anni sono stato deputato al mio parlamento nazionale, in rappresentanza di un collegio posto presso il confine serbo-ungherese; per essere esatti, il mio lavoro mi ha portato in contatto con quella zona. Conosco quindi di prima mano il ricco potenziale della cooperazione transfrontaliera. C’è una contraddizione di fondo: nonostante l’appartenenza dell’Ungheria all’Unione europea, la cooperazione regionale nell’ambito dell’Unione offre scarsissime opportunità per la collaborazione tra l’Ungheria e la particolarissima provincia serba della Voivodina. Si tratta, Commissario Füle, di una contraddizione fondamentale, che è stata analizzata oggi: Stati come la Serbia, che vorrebbero aderire all’Unione europea, non possono più rientrare in questo quadro, mentre d’altra parte è estremamente importante per noi avvicinare i Balcani occidentali, cooperare con i paesi dei Balcani occidentali, agevolare la cooperazione tra la Romania e i suoi vicini dei Balcani occidentali nonché tra l’Ungheria e il paese dei Balcani occidentali che le è vicino, la Serbia. In questo caso, quindi, siamo di fronte a un problema prioritario, e concordo senza riserve con l’onorevole Brok: la strategia dell’intera politica andrebbe riesaminata. Lei è ceco, e dunque l’Europa centrale le è familiare, così come i nostri vicini orientali dei Balcani e dell’Europa orientale; è una regione dal potenziale ricchissimo. Si tratta di un elemento molto importante per la questione delle minoranze etniche, come ha rilevato l’onorevole Brok. La cooperazione transfrontaliera non è necessaria solo perché costituisce l’unico metodo per risolvere alcuni problemi di inquinamento ambientale, considerazione che vale per gli Stati baltici, i paesi che si trovano lungo il corso del Danubio e la regione del Mar Nero. E’ importante anche dal punto di vista delle relazioni interetniche, per esempio nei casi in cui entrano in gioco minoranze etniche che vivono in un paese diverso. Nel caso dell’Ungheria, questo problema riguarda per esempio il rapporto tra i 180 000 ungheresi che vivono in Ucraina e l’Ungheria, oppure il rapporto tra gli ucraini che vivono in Ungheria e l’Ucraina. Lo stesso discorso vale per il caso della Voivodina e dei serbi. La cooperazione regionale offre un significativo potenziale per la stabilizzazione della regione, ma non stiamo ancora sfruttando fino in fondo tale opportunità. Vorrei chiedere al Commissario Füle, nei cui confronti nutro completa fiducia, di riesaminare il concetto originario da questo punto di vista; confido che in tal modo approderemo in futuro a una politica di vicinato ben più vasta, che promuoverà più efficacemente gli interessi dell’Unione europea.</p>
    </intervention>
    <intervention id="4-024" speaker_id="96685" name="Riikka Manner" is_mep="True" mode="spoken">
      <p sl="fi">Signor Presidente, signor Commissario, i programmi di cooperazione transfrontaliera sono, e resteranno, un elemento assolutamente essenziale di una cooperazione più valida e più stretta nelle regioni frontaliere dell’Unione europea. Gestire questi programmi nel quadro delle relazioni esterne si è rivelato però problematico, e non sempre si tiene conto delle particolari caratteristiche della cooperazione transfrontaliera. Varrebbe la pena di considerare la possibilità di trasferire la loro gestione, nel contesto delle future prospettive finanziarie, ad esempio alla direzione generale della Commissione per la Politica regionale, applicando magari gli efficacissimi principi programmatici della commissione del Parlamento europeo per lo sviluppo regionale.</p>
      <p sl="fi">La Russia compare in questi programmi ENPI come partner su un piede di parità. In questo momento, per quanto mi risulta, la Russia è l’unico paese che non fa parte del comitato di aiuto allo sviluppo, i cui programmi sono ancora gestiti dalla direzione generale EuropeAid. Ecco la mia domanda: ha esperienza sufficiente in materia di cooperazione regionale europea?</p>
    </intervention>
    <intervention id="4-025" speaker_id="96801" name="Tomasz Piotr Poręba" is_mep="True" mode="spoken">
      <p sl="pl">Lo strumento europeo di vicinato e partenariato, che comprende un programma di cooperazione transfrontaliera, è un’importantissima iniziativa comunitaria che unisce le caratteristiche della cooperazione internazionale e di quella interregionale. Esso merita il nostro costante sostegno, in quanto consente alle regioni site presso le frontiere esterne dell’Unione di avvicinarsi al centro. Un prerequisito di tale risultato è però lo snellimento delle procedure dello strumento stesso, insieme alla definizione di norme di funzionamento chiare e comprensibili.</p>
      <p sl="pl">E’ cosa positiva che la maggioranza delle risorse erogate nell’ambito dello strumento sia destinata alla cooperazione con paesi siti in Europa, ossia Ucraina e Bielorussia. In tale contesto, dobbiamo intensificare le pressioni sulle autorità bielorusse per indurle a non ignorare più i cittadini che invocano pluralismo e democrazia. Se il regime inviasse segnali positivi, dimostrandosi pronto ad attuare alcune riforme, diverrebbe possibile sfruttare fino in fondo i 228 milioni di euro disponibili nel quadro dell’accordo, e la Bielorussia potrebbe partecipare in pieno a tutti gli aspetti della cooperazione nel quadro del partenariato orientale. Se invece il regime del Presidente Lukashenko non fosse disposto a cooperare dovremmo prendere in esame la possibilità di trasferire tali risorse alla cooperazione regionale con l’Ucraina.</p>
    </intervention>
    <intervention id="4-026" speaker_id="23820" name="László Surján" is_mep="True" mode="spoken">
      <p sl="hu">Signor Presidente, signor Commissario, il Commissario ha affermato che fondamentali interessi nazionali impediscono di sviluppare con alcuni paesi l’auspicata cooperazione. Ammetto la presenza di tali interessi, ma ritengo che i governi favorevoli allo scontro anziché alla cooperazione abbiano interpretato male i loro fondamentali interessi nazionali. Tale interpretazione del ruolo dello Stato contraddice chiaramente gli interessi dei cittadini che vivono da entrambe le parti della frontiera.</p>
      <p sl="hu">Ricordiamo una frase di Jean Monnet citata assai di frequente: stiamo costruendo un’unione fra popoli, non fra Stati. E’ questa la direzione che dobbiamo seguire. Inoltre, la situazione è resa ancor più complessa dal fatto che gruppi relativamente numerosi di cittadini europei vivono al di là delle nostre frontiere, ossia al di là delle frontiere esterne dell’Unione europea, come per esempio in Moldova. La cooperazione tra Romania e Moldova è indubbiamente vitale, e contribuirà pure a migliorare i rapporti tra i due paesi.</p>
      <p sl="hu">Signor Commissario, non credo in ogni caso che fattori politici e irrazionali dei governi siano l’unico scoglio che impedisce l’uso impeccabile e armonico di questa misura. A mio avviso è altrettanto necessario riesaminare approfonditamente anche l’aspetto amministrativo e progredire pure da questo punto di vista. Attendiamo con interesse che la Commissione effettui tale revisione; sarà particolarmente importante verificare l’efficacia del programma. Noi spendiamo il denaro dei cittadini europei, e possiamo spenderlo con la coscienza tranquilla solo se i programmi sono efficaci e producono risultati. E’ una questione di estrema importanza; per quanto riguarda la cooperazione transfrontaliera, alle popolazioni che vivono al di là delle nostre frontiere noi inviamo il messaggio che non intendiamo integrarli in un impero. In realtà, il nostro messaggio è che, in un modo o nell’altro, le nostre sorti sono unite, e la frontiera che ci separa non è una sorta di impenetrabile grande muraglia cinese; anzi, anche la loro vita potrà trarre vantaggio dalla cooperazione reciproca.</p>
      <p sl="hu">Evidentemente non abbiamo mai fissato le frontiere esterne dell’Unione europea, e perciò in teoria la porta rimane aperta; ovviamente non è aperta al mondo intero, ma in questo caso ci riferiamo solo a casi specifici, di popoli e di famiglie collegati fra loro dalla storia. Nel ventesimo secolo le frontiere hanno subito sensibili mutamenti. Un villaggio sul confine tra Slovacchia e Ucraina è tagliato in due, poiché lì la fanteria di Stalin ha tracciato il confine. Sullo sfondo di un retaggio storico così travagliato, è essenziale che questo programma dell’Unione europea promuova efficacemente gli interessi dei cittadini e produca risultati.</p>
    </intervention>
    <intervention id="4-027" speaker_id="96683" name="Carl Haglund" is_mep="True" mode="spoken">
      <p sl="sv">Signor Presidente, com’è già stato ricordato nel corso di questo dibattito, la Russia ha scelto di non partecipare alla cooperazione nel contesto della politica europea di vicinato, probabilmente perché ritiene di non essere stata trattata con il dovuto rispetto. Abbiamo invece sviluppato questo partenariato strategico, che malauguratamente non funziona affatto come dovrebbe. Il Commissario Füle ha affermato poc’anzi che non intendeva effettuare tagli al programma per il Mar Baltico, e presumo che ciò sia una diretta conseguenza del fatto che non siamo riusciti a far decollare i progetti cui doveva partecipare la Russia. E’ una circostanza assai preoccupante.</p>
      <p sl="sv">Cooperare con la Russia non è facile; vengo dalla Finlandia e quindi ne sono perfettamente consapevole. Però è possibile, se il nostro approccio alla Russia avviene in maniera corretta – vale a dire con rispetto – e se comprendiamo che la cultura russa è lievemente diversa dalla nostra. Mi azzardo a suggerire che le conoscenze e l’atteggiamento della Commissione nei riguardi della Russia hanno margini di miglioramento. E’ assolutamente essenziale far decollare la cooperazione con la Russia. Basti pensare alla strategia per il Mar Baltico, ove la posizione adottata dalla Russia è cruciale da parecchi punti di vista. Spero vivamente che la Commissione adotti a questo proposito alcune iniziative valide.</p>
    </intervention>
    <intervention id="4-028" speaker_id="96795" name="Jacek Olgierd Kurski" is_mep="True" mode="spoken">
      <p sl="pl">Fino a oggi, il partenariato orientale rimane la prima e unica iniziativa di politica estera scaturita dal mio paese, la Polonia, e poi accettata da Bruxelles e dall’intera Comunità europea. Il suo autentico significato politico consiste nell’attrarre verso l’Unione europea sei Stati ex sovietici. Nei documenti che istituiscono il programma quest’aspetto non viene menzionato, ma il suo scopo è notoriamente questo.</p>
      <p sl="pl">Il piano è giunto al momento opportuno. Due crisi – prima quella georgiana, poi quella scoppiata a causa del gas fra Russia e Ucraina – hanno chiaramente dimostrato ai leader dell’Unione europea che valeva la pena di interessarsi a quella parte d’Europa che si trova a oriente dell’Unione. In dicembre, la Commissione ha stanziato a questo scopo 600 milioni di euro. Oggi però l’entusiasmo si sta affievolendo e persino in quest’Assemblea ci si interroga sul senso del partenariato orientale. Il rappresentante dei socialisti tedeschi ha dichiarato che, dal momento che i tedeschi stanno sborsando miliardi di euro per la Grecia, non è ragionevole dotarsi di un programma di sostegno per gli Stati ex sovietici. E’ come chiedersi se sia meglio infilarsi le scarpe o le calze; è una falsa alternativa: abbiamo bisogno di entrambe.</p>
      <p sl="pl">L’Europa non è solo un’impresa, fatta di scambi di capitali o di flussi intersettoriali: è anche il simbolo dell’amore per la libertà. L’Europa deve offrire ai paesi ex sovietici, rimasti imprigionati per cinquant’anni al di là della cortina di ferro, una strada verso la libertà e la civiltà, e lo sviluppo del programma del partenariato orientale dovrebbe servire appunto a questo scopo. Se dunque scorgiamo emergere difficoltà e dubbi concreti concernenti la scarsa flessibilità procedurale, insieme a problemi nell’attuazione di progetti specifici, dobbiamo prendere in seria considerazione la revisione dello strumento, in modo che le alte parole scritte sulla carta si traducano in un’azione concreta: un’azione che vale veramente la pena di intraprendere.</p>
    </intervention>
    <intervention id="4-029" speaker_id="2229" name="Bernd Posselt" is_mep="True" mode="spoken">
      <p sl="de">La ringrazio per la sua generosità, signor Presidente. Qualcuno ha detto una volta che le frontiere sono ferite inferte dalla storia; nondimeno, le frontiere sono necessarie. Ogni cosa ha i suoi limiti, e naturalmente anche l’Unione europea deve avere i suoi. Sono stato, e sono ancora, uno dei principali sostenitori dell’allargamento; l’Europa sud-orientale va integrata al più presto nell’Unione europea. A un certo punto dobbiamo però mettere fine a questo processo; dobbiamo tracciare le frontiere necessarie nel modo più tollerabile e costruttivo possibile. Le frontiere non devono essere rigide e improvvise, e non devono dividere i popoli; se sono strutturate in maniera graduale e ragionevole, possono invece collegarli. Proprio questo, nella mia concezione, è il compito della politica di vicinato, sia nel Mediterraneo che a est.</p>
      <p sl="de">Sono comunque lieto che dopo il Vertice di Praga – che ha rappresentato un successo per la Presidenza ceca, per altri versi assai tempestosa – sia stata introdotta una distinzione concreta tra la politica relativa al Mediterraneo e quella relativa ai nostri vicini orientali. Si tratta di un’antica richiesta, che noi (e io personalmente) abbiamo più volte formulato qui in Parlamento. Riteniamo che sia un passo nella direzione giusta, poiché problemi differenti si devono affrontare con differenti metodi.</p>
      <p sl="de">Queste tre differenti forme di cooperazione – cooperazione con la Russia, cooperazione preferenziale con i nostri vicini orientali e cooperazione speciale nella regione del Mediterraneo – si devono perciò considerare strumenti separati, uniti da un solo e unico obiettivo. Se poi ci si dovesse chiedere a chi spetti la gestione di tali strumenti, la risposta è che la gestione spetta alla Commissione e al Parlamento, ossia alle autentiche istituzioni comunitarie, e in particolare al Commissario Füle, che a mio parere sta svolgendo a questo riguardo un ottimo lavoro.</p>
    </intervention>
    <intervention id="4-030" speaker_id="4521" name="Charles Tannock" is_mep="True" mode="spoken">
      <p sl="it">Signor Presidente, nella mia qualità di relatore per l’ENPI nella legislatura passata, vorrei dichiarare al Commissario Füle che rimango scettico sulla possibilità di riunire veramente Marocco e Moldova sotto un unico ombrello politico. In una certa misura, gli sviluppi del partenariato orientale e del processo di Barcellona o processo euromediterraneo rispecchiano le mie perplessità.</p>
      <p sl="it">Naturalmente, continuo a sperare che un giorno l’Ucraina, la Moldova e una Bielorussia democratica possano aderire all’Unione europea. Nondimeno, concordo sulla necessità di rendere disponibili ulteriori finanziamenti transfrontalieri ENPI per risolvere questioni come i conflitti congelati dalla Transnistria al Nagorno-Karabakh, una regione che mi sta particolarmente a cuore e che non ha mai ricevuto alcun finanziamento dalla Commissione. In questo momento c’è il concreto rischio di un progressivo inasprirsi delle tensioni, o addirittura dello scoppio di nuove ostilità fra Armenia e Azerbaigian per il Nagorno-Karabakh, soprattutto in quanto ora l’Azerbaigian rigurgita di petrodollari.</p>
      <p sl="it">Per quanto riguarda poi la dimensione meridionale, la soluzione della questione del Sahara occidentale e la lotta contro il fondamentalismo religioso, soprattutto in paesi laici come l’Egitto e la Tunisia, potrebbero a loro volta rappresentare un settore in cui la cooperazione transfrontaliera potrebbe diventare una priorità. Purtroppo, per quasi tutti i paesi partecipanti alla politica europea di vicinato, la questione si risolve nelle relazioni bilaterali UE con Bruxelles, senza il minimo interesse, o quasi, per l’integrazione regionale tra loro o per la cooperazione transfrontaliera.</p>
    </intervention>
    <intervention id="4-031" speaker_id="96654" name="Jaroslav Paška" is_mep="True" mode="spoken">
      <p sl="sk">I rapporti di buon vicinato formano la base della dignitosa coesistenza fra le nazioni. Le risorse finanziarie investite per intensificare i rapporti fra le nazioni e gli Stati limitrofi producono un miglioramento della coesistenza, della tranquillità e della pace nelle regioni, e ancora – se saggiamente utilizzate – crescita economica, stimolata dalla maggior fiducia nei rapporti di vicinato e dalla più intensa cooperazione su progetti comuni.</p>
      <p sl="sk">Le forme di sostegno alla cooperazione transfrontaliera o allo strumento europeo di vicinato e partenariato devono essere flessibili, per riflettere la politica europea destinata a quella determinata zona o regione. Dal punto di vista dell’applicazione, è importante semplificare il più possibile il processo di preparazione e attuazione dei singoli progetti, e per noi riuscire a valutare operativamente i concreti benefici dell’uso delle risorse erogate in una fase qualsiasi. Certamente non possiamo applicare a forza un modello universale a un ampio ventaglio di progetti diversi dal Mar Baltico al Mediterraneo,e quindi il sistema deve possedere una certa apertura alle esigenze specifiche delle concrete forme di cooperazione in una regione determinata.</p>
      <p sl="sk">Dopo una corretta valutazione delle esperienze accumulate fino a oggi, non dobbiamo perciò temere di passare all’ammodernamento o al miglioramento dei meccanismi esistenti. Signor Commissario, su questo punto la sosterremo tutti.</p>
    </intervention>
    <intervention id="4-032" speaker_id="96814" name="Elena Băsescu" is_mep="True" mode="spoken">
      <p sl="ro">Vorrei cogliere l’occasione per ricordare il programma operativo congiunto Romania-Ucraina-Repubblica di Moldova per il 2007-2013. I finanziamenti per questo programma sono erogati dall’Unione europea tramite lo strumento europeo di vicinato e partenariato. Tre progetti presentati dal consiglio comunale di Chişinău, e riguardanti l’illuminazione pubblica, l’utilizzo delle fonti di energia rinnovabile e il ripristino ambientale hanno impiegato un anno intero per superare la prima fase del processo di selezione, circostanza che testimonia degli eccessivi oneri burocratici.</p>
      <p sl="ro">Nonostante i progressi effettuati, occorre adottare misure supplementari. A mio avviso è necessario semplificare le procedure di accesso ai fondi europei, ampliare i settori di applicazione del programma di cooperazione transfrontaliera e restringere i limiti di tempo per la presa in esame dei progetti. Ritengo perciò che, in futuro, l’applicazione dello strumento europeo di vicinato e partenariato nel campo della cooperazione transfrontaliera debba fondarsi sui principi dell’efficienza e della coerenza.</p>
    </intervention>
    <intervention id="4-033" speaker_id="96800" name="Marek Henryk Migalski" is_mep="True" mode="spoken">
      <p sl="pl">Signor Commissario, credo che l’ampliamento dell’Unione verso est – compito cui lei si dedica con razionalità e sensibilità davvero encomiabili – costituisca uno dei più importanti doveri dell’Unione europea. Il fatto è che tale ampliamento è legato non solo ai nostri obblighi morali, ma anche al nostro interesse politico, e l’espansione verso est della sfera di stabilità politica, stabilità economica e trasparenza politica rientra fra i nostri migliori interessi: alludo qui agli interessi di coloro che già appartengono all’Unione europea.</p>
      <p sl="pl">In effetti, allargare l’Unione europea fino a includere paesi come una Bielorussia democratica, l’Ucraina e la Moldova – di cui si è già discusso in questa sede – ma anche la Georgia e altri paesi della sfera ex sovietica rientra nei miglior interessi sia dell’intera Unione europea, sia di quei paesi che attualmente si trovano al di fuori dell’Unione stessa. Sono convinto che tutti i partiti politici del nostro Parlamento la sosterranno nel portare avanti tale integrazione nel modo più rapido ed efficiente possibile.</p>
    </intervention>
    <intervention id="4-034" speaker_id="4507" name="Bastiaan Belder" is_mep="True" mode="spoken">
      <p sl="nl">Signor Presidente, signor Commissario, in occasione dell’ultimo cambiamento di governo a Kiev, in Ucraina, ho notato e seguito attentamente il crescente rafforzamento dei servizi segreti russi e ucraini, anche con qualche collegamento reciproco.</p>
      <p sl="nl">L’Ucraina è situata fra Unione europea e Russia. Storicamente, le forti influenze russe in Ucraina sono un fattore ovvio, ma nel registrare questi sviluppi mi chiedo – e rivolgo a lei la stessa domanda – in che misura la politica europea di vicinato si stia scontrando con un grave problema, derivante dal rafforzamento dell’influenza russa a Kiev e in Ucraina; è un ragionamento che vale soprattutto per le forze più filo-occidentali presenti in Ucraina.</p>
    </intervention>
    <intervention id="4-035" speaker_id="95017" name="Iosif Matula" is_mep="True" mode="spoken">
      <p sl="ro">La cooperazione transfrontaliera è uno degli strumenti più importanti per la creazione di un’Europa unita ed estesa, priva di linee di divisione. In questo quadro un ruolo importante spetta, tra l’altro, al programma operativo congiunto, allo strumento europeo di vicinato e partenariato e al programma di cooperazione transfrontaliera Romania-Ucraina-Moldova 2007-2012, che dispone di oltre 126 milioni di euro.</p>
      <p sl="ro">In quanto Stato membro dell’Unione europea, la Romania contribuisce all’attuazione di questo programma in collaborazione con due paesi partecipanti al partenariato orientale. Ciò consente di finanziare misure concrete miranti a realizzare gli obiettivi della politica europea di vicinato. L’attuazione del programma, che costituisce ancora un processo estremamente arduo, è agevolata dall’entrata in vigore, quest’anno, dell’accordo sul traffico frontaliero locale tra Romania e Repubblica di Moldova. Le stesse facilitazioni potrebbero scaturire dalla conclusione di un accordo analogo tra Romania e Ucraina.</p>
      <p sl="ro">Inoltre, i progressi effettuati nella gestione della frontiera orientale aiutano la Romania a preparare l’imminente adesione allo spazio Schengen. Ultimo, ma non meno importante elemento, la strategia per il Danubio attualmente in corso di elaborazione da parte dell’Unione europea può imprimere un rinnovato impulso alla cooperazione transfrontaliera con la repubblica di Moldova e l’Ucraina. Ecco un esempio del modo in cui politica regionale e politica estera possono integrarsi perfettamente a vicenda, producendo sempre risultati positivi.</p>
    </intervention>
    <intervention id="4-036" speaker_id="96749" name="Andrew Henry William Brons" is_mep="True" mode="spoken">
      <p sl="en">Signor Presidente, se si vogliono veramente conoscere le intenzioni di qualcuno, bisogna fare attenzione a quel che costui dice di non voler fare.</p>
      <p sl="en">Quando l’Unione europea descrive la propria politica di vicinato, sembra un vecchiaccio dalle deplorevoli tendenze che, munito di un sacchetto di dolciumi, proclami l’innocenza delle proprie intenzioni. La politica europea di vicinato non ha nulla a che fare con l’adesione all’Unione europea, si dice. Abbiamo però qui qualche dolcetto sotto forma di piani d’azione per lo sviluppo e la cooperazione in campo sociale ed economico, che contribuiscono alla crescita sostenibile nei paesi partner.</p>
      <p sl="en">Bisogna sottolineare che le motivazioni dell’Unione europea sono irreprensibili e immacolate come quelle del vecchiaccio dalle deplorevoli tendenze. L’Unione non vuole impossessarsi degli Stati limitrofi per scopi illeciti; vuole unicamente parlare di valori condivisi. Per la legge britannica questo comportamento ha un nome preciso: si chiama “adescamento”.</p>
      <p sl="en">Ho un consiglio per i paesi limitrofi: non parlate con estranei che vi offrono dolciumi. Conservate la virtù della vostra sovranità e non fatevi indurre a tradire il vostro paese, neppure dalle persone animate dalle motivazioni più pure.</p>
    </intervention>
    <intervention id="4-038" speaker_id="101954" name="Jan Kozłowski" is_mep="True" mode="spoken">
      <p sl="pl">In primo luogo desidero ringraziare il Commissario per la sua esposizione dei fatti, ed esprimere la convinzione che non solo l’analisi con cui la Commissione presenta l’esperienza maturata tra il 2007 e il 2009, ma anche la discussione odierna, contribuiranno insieme a migliorare l’attuazione degli obiettivi strategici della cooperazione transfrontaliera nel quadro dello strumento europeo di vicinato e partenariato. Non mi soffermerò sulle modifiche strutturali e sui motivi per cui è essenziale introdurre una semplificazione in questo campo, dal momento che almeno tre degli oratori precedenti hanno trattato l’argomento. Comunque, in considerazione del fatto che per sfruttare correttamente le risorse europee è essenziale creare adeguate capacità amministrative, a livello sia regionale che locale, vorrei chiedere in che modo la Commissione intende sostenere la cooperazione degli organi di governo indipendenti a livello regionale e locale nell’Unione europea con i loro partner, nel quadro dello strumento europeo e in particolare con i paesi del partenariato orientale.</p>
      <p sl="pl">In secondo luogo, dal momento che gli obiettivi della cooperazione transfrontaliera, nella presentazione che ce ne ha dato la Commissione, sono obiettivi di lungo termine, vorrei chiedere in che modo questo programma potrà contribuire alla mobilità dei giovani. Questo punto, come sappiamo, è una delle priorità del progetto di bilancio per i prossimi anni, e costituisce del resto un metodo efficacissimo per rafforzare la cooperazione tra l’Unione europea e questi paesi limitrofi.</p>
    </intervention>
    <intervention id="4-039" speaker_id="33982" name="Marian-Jean Marinescu" is_mep="True" mode="spoken">
      <p sl="ro">Il Parlamento europeo si è costantemente battuto per incrementare il pacchetto finanziario a favore dello strumento europeo di vicinato e partenariato, la cui attuazione è però ostacolata dalla complessità delle procedure e dalla scarsa flessibilità delle norme per l’attuazione dello strumento europeo di vicinato e partenariato, circostanza che intralcia la presentazione di proposte. Invito la Commissione a fornire una vasta assistenza a quei paesi che non sono riusciti ad assorbire il bilancio assegnato per mezzo di questo strumento e a ripetere l’iniziativa di questo mese.</p>
      <p sl="ro">E’ poi assolutamente indispensabile che le risorse di bilancio destinate a questo strumento e non ancora utilizzate vengano trasferite a un altro programma di cooperazione frontaliera. Ovviamente occorrerà evitare la duplicazione dei finanziamenti per mezzo dei programmi di cooperazione transfrontaliera e di altri programmi relativi allo strumento europeo di vicinato e partenariato.</p>
      <p sl="ro">Per concludere, ringrazio il Commissario per il suo operato a favore delle relazioni dell’Unione europea con la Repubblica di Moldova.</p>
    </intervention>
    <intervention id="4-040" speaker_id="2341" name="Michael Gahler" is_mep="True" mode="spoken">
      <p sl="de">Signor Presidente, signor Commissario, tutti, ne sono sicuro, concordiamo sul fatto che, per dimensioni e significato, l’Ucraina è il paese più importante della regione interessata dalla nostra politica di vicinato; osservo quindi con desolazione gli sviluppi che la situazione politica interna di quel paese ha fatto registrare negli ultimi mesi. Si tratta di un vero e proprio passo indietro, di una repentina risovietizzazione. La settimana scorsa, in occasione della visita del Presidente Yanukovych a Bruxelles, la profonda inquietudine che avremmo dovuto esprimere per questi sviluppi non si è però riflessa, per quanto mi risulta, nelle dichiarazioni pubbliche.</p>
      <p sl="de">Le leggi sulle elezioni amministrative vengono manipolate in modo tale da non garantire più il pluralismo politico; i partiti che si registrano in base alla nuova legge non sono autorizzati; il servizio segreto riprende le sue vecchie, odiose funzioni. Sono vivamente preoccupato, e ritengo che le dichiarazioni verbali rilasciate in relazione all’Europa dall’attuale governo siano solo parole vuote, prive di contatto con la realtà. Come intende muoversi per formulare una decisa dichiarazione nei confronti dell’Ucraina?</p>
      <a text="(Applausi)"/>
    </intervention>
    <intervention id="4-041" speaker_id="photo_generic" name="Štefan Füle" is_mep="True" mode="spoken">
      <p sl="en">membro della Commissione. − Signor Presidente, onorevoli deputati, questa non è la prima volta che mi rivolgo a voi, ma è la prima volta che ricevo un numero così folto di domande, che in realtà vanno ben al di là delle interrogazioni originarie. Ne sono lieto, e spero di riuscire a fornire le opportune spiegazioni.</p>
      <p sl="en">Per tornare alle interrogazioni da cui hanno preso avvio le nostre discussioni, sono perfettamente d’accordo con coloro che giudicano la cooperazione transfrontaliera un metodo per dissolvere il più possibile le frontiere, soprattutto se ci riferiamo ai contatti tra i popoli. L’epoca dei muri è ormai tramontata, e in questo senso i programmi di cooperazione transfrontaliera offrono un importante contributo.</p>
      <p sl="en">Permettetemi di ricordare in primo luogo le scadenze delle varie fasi. Ho già annunciato, nella mia dichiarazione, che la Commissione si accinge ora a intraprendere una revisione intermedia della cooperazione transfrontaliera, che sarà pronta nel dicembre 2010; il regolamento ENPI, invece, è stato sottoposto alla revisione intermedia nel 2009. Tutte le assegnazioni finanziarie verranno quindi precisate per la fine di quest’anno e presenteremo proposte legislative sul cosiddetto ENPI II entro la fine dell’anno prossimo, anche se ciò significa guardare già al futuro, oltre il 2013.</p>
      <p sl="en">Sul problema collegato a questo – ed è il punto in cui ci troviamo, per quanto riguarda i fondi e la Russia – posso dire che tutto procede secondo i tempi previsti, se si tengono presenti le difficoltà che ho ricordato. Per quanto riguarda i fondi dell’Unione europea, tutto procede secondo i tempi previsti, mentre si registrano alcuni lievi ritardi nei calcoli per aggiungere i fondi russi, a causa di qualche problema tecnico da parte loro, ma ci attendiamo un chiarimento fra breve.</p>
      <p sl="en">L’onorevole Brok ha assolutamente ragione in merito all’opportunità di intrecciare la politica regionale dell’Unione europea e la cooperazione territoriale alle frontiere esterne dell’Unione: io stesso non avrei saputo esprimermi meglio. I nostri strumenti si prefiggono di agevolare al massimo tale cooperazione, mettendo a contatto regioni degli Stati membri dell’Unione e regioni dei nostri paesi partner. A questo proposito sono fermamente convinto che la nostra discussione odierna non debba rimanere un episodio isolato, ma anzi, auspicabilmente, imprimere un impulso che porti a intensificare l’interazione con molti di voi. Ho ascoltato numerosi rappresentanti che hanno maturato una vasta esperienza in questo settore, e quindi sarò pronto a usare tutti i canali di comunicazione che abbiamo a disposizione – ma cercherò di dare prova di creatività, aggiungendo anche canali informali – per sfruttare al massimo tale esperienza, perché su tale aspetto della CBC è importante passare le nostre iniziative al vaglio della realtà.</p>
      <p sl="en">Occorre però passare al vaglio della realtà anche la politica di vicinato, e mi rallegro che molti di voi abbiano sollevato tale problema. Come sapete, insieme all’Alto rappresentante e Vicepresidente della Commissione signora Ashton, abbiamo effettivamente avviato un processo di revisione della politica di vicinato. L’ultimo pacchetto sul vicinato, che abbiamo presentato in primavera, conteneva una valutazione non solo dei risultati dell’anno scorso ma dei risultati di tutti i cinque anni.</p>
      <p sl="en">Insieme alla signora Ashton, abbiamo stimato che tale valutazione costituisse un’ottima base per esaminare una serie di interrogativi: la nostra politica è corretta? Ci stiamo avviando nella direzione giusta? I nostri partner pensano di poter guidare autonomamente questa politica? Usiamo i nostri strumenti in maniera corretta? Abbiamo le risorse necessarie? E ancora le altre domande: concepiamo sempre la politica di vicinato in termini di strumenti, e pensiamo sempre che l’obiettivo di tale politica sia quello di garantire pace, stabilità e prosperità alle frontiere dell’Unione europea?</p>
      <p sl="en">Non sarebbe forse opportuno quanto meno avviare un dibattito su questi interrogativi: c’è un approdo finale per questa politica? C’è un obiettivo definibile? C’è qualche aspetto che renderebbe più invitante per i nostri partner lavorare e cooperare con noi? Ecco le questioni che abbiamo iniziato ad affrontare con gli Stati membri, con i paesi partner, con i gruppi di riflessione e le organizzazioni della società civile, ma anche, naturalmente, con voi. Ora stiamo lavorando con il presidente della commissione per gli affari esteri per individuare date e tempi adatti. Ancora una volta, su questo specifico tema cercherò di dimostrarmi creativo nei contatti informali con voi, poiché si tratta di una questione importantissima; mi auguro di cuore che presentando un nuovo pacchetto sul vicinato nella primavera del prossimo anno saremo pronti a condividere con i nostri partner e il resto del mondo i risultati di questa politica riveduta.</p>
      <p sl="en">La politica riveduta non si concentrerà solo sui tre pilastri, nella forma in cui li conosciamo oggi: associazione politica, integrazione economica e mobilità. Concentreremo anche la nostra attenzione, con la massima decisione, sulle modalità con cui i nostri valori devono riflettersi nella nuova politica; rifletteremo sul modo migliore per rafforzare le nostre tesi in materia di diritti umani e libertà fondamentali: non solo in alcune zone del nostro vicinato ma su tutta la scacchiera. Abbiamo inoltre alcuni problemi concreti da discutere con paesi come l’Ucraina e la Tunisia, e con altri paesi ancora. Ma questo è l’impegno che ci guiderà al tavolo dei negoziati, e saranno la nostra assistenza e la nostra insistenza su questi ruoli ad aiutare questi paesi a raggiungere un livello adeguato.</p>
      <p sl="en">Passando ora alla domanda specifica su Russia e Ucraina formulata dall’onorevole Belder, mi limito ad aggiungere che spero vivamente che la nostra cooperazione con i partner, e specificamente con l’Ucraina, non si basi sulla concorrenza con alcun paese terzo; l’approccio non dev’essere quello di un gioco a somma zero, bensì quello di una soluzione vantaggiosa per entrambi, che migliori la situazione dell’intera regione.</p>
      <p sl="en">Certamente non sono stato in grado di rispondere a tutte le vostre domande, ma le terrò presenti nel corso della revisione politica della cooperazione transfrontaliera; troverò anche il modo di rispondere per iscritto, in quanto le vostre domande sono importanti, ed è indispensabile affrontarle ancora nel quadro dell’attuale processo di revisione.</p>
      <p sl="en">Consentitemi di fornire un’ultima risposta specifica, sul suggerimento di spostare questi programmi dalla direzione generale per le relazioni esterne a quella per la politica regionale. Non penso che tale proposta servirebbe a superare le sfide che ho ricordato all’inizio. Al contrario, indurrebbe a ignorare la dimensione di politica estera – che pure esiste – e sono certo che nel quadro attuale disponiamo della volontà necessaria per migliorare il funzionamento dei programmi.</p>
      <p sl="en">Concludo ringraziandovi di cuore per la discussione che abbiamo tenuto su questo tema; vi ringrazio vivamente per le numerose idee valide che analizzeremo insieme a voi nel corso del processo di revisione della politica di vicinato.</p>
    </intervention>
    <intervention id="4-042" speaker_id="2323" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="4-043" speaker_id="1759" name="Dominique Baudis" is_mep="True" mode="written">
      <p sl="fr">Per i paesi nostri vicini la cooperazione transfrontaliera è essenziale. Com’è possibile godere di un’economia prospera e sostenibile se le frontiere sono chiuse? La cooperazione garantisce una migliore sicurezza alle frontiere e consente di gestire i flussi migratori con intelligenza. Alcune delle regioni nostre vicine, come per esempio il Maghreb, non sono però capaci di lavorare insieme. Nella maggioranza dei casi in cui la cooperazione transfrontaliera tra i nostri vicini è giunta a un punto morto, troviamo un conflitto irrisolto frutto di una lunga storia. Ovviamente, da parte nostra è essenziale garantire ai nostri vicini le risorse per cooperare. Affinché gli stanziamenti assegnati siano realmente proficui, però, occorre che l’Unione europea – ossia lei, Commissario Füle, e in particolare la baronessa Ashton – sia presente sulla scena politica; deve porsi nella posizione di esercitare un’influenza, di farsi sentire e rispettare. In caso contrario, l’Unione per il Mediterraneo sarà destinata al fallimento. Inoltre, lo strumento europeo di vicinato e partenariato produce una massa enorme di documenti e deve scontare la propria stessa complessità e mancanza di trasparenza. Il Parlamento non ha quasi il diritto di consultare i documenti strategici, né i programmi indicativi nazionali. Dobbiamo essere consultati più spesso ed essere meglio informati; infine, occorre semplificare le procedure.</p>
    </intervention>
  </section>
  <section id="creitem3" title="3. Importazione nell’UE di merci prodotte nei Laogai (discussione)">
    <intervention id="4-045" speaker_id="2323" is_mep="True" mode="spoken" role="Presidente">
      <p sl="unknown">L’ordine del giorno reca la dichiarazione della Commissione sull’importazione nell’UE di merci prodotte nei Laogai.</p>
    </intervention>
    <intervention id="4-046" speaker_id="photo_generic" name="Štefan Füle" is_mep="True" mode="spoken">
      <p sl="en">membro della Commissione. − Signor Presidente, onorevoli deputati, il tema sollevato da questa interrogazione riguarda i diritti umani fondamentali, che a loro volta costituiscono uno dei valori di base dell’Unione europea, oltre a essere uno dei cardini dell’azione esterna dell’Unione.</p>
      <p sl="en">Posso garantirvi l’assoluta fedeltà della Commissione ai diritti umani nonché alle principali convenzioni dell’Organizzazione internazionale del Lavoro, compresa quella sul lavoro forzato. Allo stesso tempo, conoscete bene la delicatezza che questo tema riveste nel quadro dei nostri rapporti con la Cina.</p>
      <p sl="en">La Commissione concorda pienamente con il Parlamento europeo: il sistema dei Laogai è totalmente incompatibile con la concezione universalmente accettata dei diritti umani, oltre che con le ambizioni della Cina di diventare una società moderna e sviluppata. La permanenza di questo sistema è poi assolutamente incompatibile con il dichiarato impegno della Cina di ratificare il Patto internazionale relativo ai diritti civili e politici che essa ha firmato dodici anni or sono.</p>
      <p sl="en">L’Unione europea si trova di fronte a un grave problema: è perfettamente possibile che merci prodotte nei Laogai – precisamente in quelle condizioni che noi condanniamo – vengano importate nell’Unione europea. E’ però assai difficile stabilire con esattezza se – ed eventualmente quali – merci importate dalla Cina nell’Unione europea siano state prodotte nei Laogai.</p>
      <p sl="en">In risposta a precedenti denunce formulate dal Parlamento europeo – come pure da organizzazioni della società civile – negli ultimi anni l’Unione europea ha costantemente sollevato la questione con la Cina, in particolare nel contesto del biennale dialogo sui diritti umani.</p>
      <p sl="en">In tale contesto, l’Unione europea ha sottolineato che il sistema dei Laogai viola numerosi articoli Patto internazionale relativo ai diritti civili e politici, e in particolare l’articolo 8, che vieta il lavoro forzato od obbligatorio, e l’articolo 9, il quale stabilisce che nessuno può essere imprigionato senza un adeguato processo.</p>
      <p sl="en">Fino a oggi l’Unione europea ha preferito adottare nei confronti della Cina un approccio di impegno positivo, anziché ricorrere a un divieto di importazione. Dobbiamo però riconoscere che tale approccio ha mostrato tutti i suoi limiti, poiché finora non ha prodotto alcun cambiamento degno di nota nella politica cinese concernente i Laogai.</p>
      <p sl="en">Dobbiamo anche riconoscere che la Cina non è l’unico paese in cui la questione dei campi di lavoro desti preoccupazione. La Commissione è quindi disposta a ridiscutere le modalità più efficaci per esercitare pressioni sui paesi che si valgono del lavoro forzato, in violazione dei fondamentali principi in materia di diritti umani e delle convenzioni dell’Organizzazione internazionale del lavoro. Tale iniziativa dovrà però seguire un criterio orizzontale e non dovrà limitarsi alla sola Cina.</p>
      <p sl="en">Saremo lieti di esaminare gli ulteriori punti di vista che il Parlamento vorrà esprimere in materia, e vi terremo informati sui prossimi sviluppi.</p>
    </intervention>
    <intervention id="4-047" speaker_id="2341" name="Michael Gahler" is_mep="True" mode="spoken">
      <p sl="de">a nome del gruppo PPE . – Signor Presidente, per una fortunata coincidenza, questo dibattito si svolge nelle medesima tornata che ospita le decisioni concernenti l’imminente vertice Unione europea-Cina. La questione dei campi Laogai ha ripercussioni sia nel campo della politica commerciale che in quello dei diritti umani; in questa sede vorrei soffermarmi sugli aspetti riguardanti i diritti umani.</p>
      <p sl="de">In Cina, i detenuti nei campi Laogai sono costretti a lavorare in condizioni di schiavitù, sovrastati dal cinico motto “Rieducazione attraverso il lavoro”. Questa vastissima rete di campi di lavoro forzato viola i diritti umani fondamentali. Le spaventose condizioni carcerarie sono inaccettabili per i partner europei della Cina; esse violano in maniera flagrante i diritti umani universali, che la Repubblica popolare cinese si è impegnata a rispettare appena 12 anni fa, nel momento in cui ha ratificato il patto internazionale relativo ai diritti civili e politici.</p>
      <p sl="de">In passato, il Parlamento europeo ha già condannato più volte il sistema dei Laogai. C’è però un particolare da mettere in luce: le prigioni Laogai recano nomi di imprese commerciali come qualsiasi altra azienda, e cercano di dissimulare l’autentica natura dei loro prodotti, che derivano dal lavoro forzato. Gli Stati Uniti hanno vietato per legge l’importazione di merci prodotte nelle prigioni e hanno chiuso il proprio mercato a queste cosiddette “aziende”; noi non abbiamo ancora introdotto un divieto analogo. Signor Commissario, lei ha affermato che è difficile determinare l’origine di questi prodotti; ma noi conosciamo i nomi delle aziende interessate, che sono in effetti prigioni. Gli Stati Uniti hanno già maturato un’esperienza specifica sul modo di escludere questi prodotti dal mercato. Ci chiediamo quindi se lei sia disposto a tener conto di questi elenchi di aziende e ad avviare discussioni specifiche con gli Stati Uniti, per verificare se in tal modo sia possibile ottenere qualche risultato.</p>
      <p sl="de">L’Unione europea intende ora insistere affinché la Cina conceda rapidamente all’inviato speciale delle Nazioni Unite sulla tortura di visitare le prigioni che egli autonomamente vorrà scegliere, soprattutto nel Xinjiang e in Tibet?</p>
    </intervention>
    <intervention id="4-048" speaker_id="97014" name="Karin Kadenbach" is_mep="True" mode="spoken">
      <p sl="de">a nome del gruppo S&amp;D . – Signor Presidente, signor Commissario, vorrei iniziare il mio intervento dichiarando che il gruppo dell’Alleanza progressista dei socialisti e dei democratici al Parlamento europeo stima assai importante l’esistenza di relazioni costruttive con la Repubblica popolare cinese. La sua risposta odierna mi ha un po’ deluso, poiché non conteneva alcun elemento concreto. In effetti, lei si è limitato ad attirare l’attenzione sulla situazione attuale, nascondendosi dietro la constatazione che si tratta di un problema irto di difficoltà. Ma questa non è una giustificazione accettabile, nel momento in cui altri paesi – tra cui gli Stati Uniti, come abbiamo appena sentito – sono già riusciti a trovare soluzioni chiarissime.</p>
      <p sl="de">Una bilancia commerciale positiva con la Cina – risultato che auguro di cuore a tutti noi – non può costituire un pretesto per chiudere gli occhi su gravi violazioni dei diritti umani. Sono certa che la Cina e i suoi rappresentanti stanno lavorando con la massima intensità per superare la difficilissima situazione del paese – al boom economico e alla crescita che si registra nelle regioni costiere e nelle grandi città si contrappone l’aggravarsi della povertà nelle zone rurali – che sta provocando un gravissimo squilibrio nelle strutture sociali della Cina. Tutto questo non ci esime però dal fare ogni sforzo per impedire l’importazione – volontaria o involontaria – di queste merci in Europa. Abbiamo a disposizione una vasta gamma di misure; possiamo far conoscere alle imprese europee i prodotti problematici. I nomi delle società di copertura che trattano le merci provenienti dai campi Laogai sono noti; sappiamo anche chi sono i fornitori. Non serve a granché, qui in Europa, che quasi tutte le nostre imprese offrano un ottimo esempio impegnandosi a rispettare i diritti umani, se poi non facciamo nulla per aiutarle a mantenere tale impegno.</p>
      <p sl="de">Mi considero anche una rappresentante dei consumatori, che quando comprano prodotti di origine cinese vogliono avere la sicurezza che tali articoli non siano il frutto di lavoro forzato. Siamo già intensamente sensibilizzati per quanto riguarda i prodotti derivanti dal lavoro infantile; a questo proposito si sono compiuti molti progressi. Attendo che la Commissione presenti proposte specifiche, come per esempio un marchio di qualità. Voglio l’istituzione di un divieto sui prodotti di cui si può provare tale provenienza, e insieme voglio il mantenimento di un dialogo costruttivo ed efficace con la Cina; credo che da parte del governo cinese vi sia la volontà di continuare tale dialogo. La Cina è pure interessata a migliorare la propria situazione nel campo dei diritti umani; dobbiamo cercare di raggiungere quest’obiettivo per mezzo del dialogo, senza però chiudere gli occhi sulle violazioni dei diritti umani solo a causa della grande importanza delle relazioni commerciali.</p>
    </intervention>
    <intervention id="4-049" speaker_id="840" name="Charles Goerens" is_mep="True" mode="spoken">
      <p sl="fr">a nome del gruppo ALDE. – Signor Presidente, secondo le stime delle ONG esistono più di mille campi, con una popolazione carceraria stimata fra i tre e i cinque milioni di persone: quasi tutte sono accusate di aver messo in pericolo la sicurezza dello Stato, ma anche di traffico di organi. Quest’elenco, pur non esaustivo, è comunque assai inquietante: i campi di lavoro forzato in Cina sono un’autentica vergogna.</p>
      <p sl="fr">La reazione della comunità internazionale, però, è ancora estremamente debole. Dall’Unione europea attendiamo l’annuncio dell’adozione di iniziative naturalmente equilibrate, che però possano indurre tutti i partner commerciali della Cina a costituire un fronte unitario, per ottenere da quel paese concessioni concrete; sono già state istituite task force per compiti di minore importanza.</p>
    </intervention>
    <intervention id="4-050" speaker_id="96800" name="Marek Henryk Migalski" is_mep="True" mode="spoken">
      <p sl="pl">a nome del gruppo ECR. – Signor Commissario, mi unisco a coloro che hanno giudicato il suo intervento deludente, in quanto questo problema dovrebbe rivestire per tutti noi un’importanza essenziale. In questi campi sono imprigionate circa sette milioni di persone, che assai spesso subiscono una repressione motivata dalle loro opinioni religiose o politiche. Abbiamo la responsabilità morale e politica di combattere questo fenomeno.</p>
      <p sl="pl">E’ difficile scacciare la sensazione che questo sistema carcerario si rifaccia ai gulag sovietici, e il suo stesso nome rievoca sinistramente la famigerata iscrizione che campeggiava sull’ingresso del campo di concentramento dei nazisti tedeschi ad Auschwitz-Birkenau, Arbeit macht frei ; “laogai” significa infatti “rieducazione attraverso il lavoro”. Si tratta perciò di un fenomeno che non possiamo disinvoltamente ignorare, e che anzi dovrebbe rappresentare un elemento cruciale in qualsiasi discussione tra l’Unione europea e la Cina, oltre che, a mio avviso, nelle discussioni di qualsiasi Stato membro con la Cina. E’ un problema fondamentale, e invito il Commissario a inserirlo nell’ordine del giorno di ogni incontro con le autorità cinesi.</p>
    </intervention>
    <intervention id="4-051" speaker_id="96858" name="Marie-Christine Vergiat" is_mep="True" mode="spoken">
      <p sl="fr">a nome del gruppo GUE/NGL. – Signor Presidente, tutti sappiamo quale sia la situazione della democrazia e dei diritti umani in Cina; del resto, abbiamo appena discusso della politica europea di vicinato. Le due questioni hanno un aspetto in comune: il prevalere del realismo economico.</p>
      <p sl="fr">Agli occhi di chi governa l’Europa, la Cina è prima di ogni altra cosa un grande mercato. Perciò non dobbiamo turbare le autorità cinesi, che potrebbero sbarrarci i confini del paese; non importa che la durezza della repressione politica non sia mutata. Da parte mia, non ho dimenticato le vittime di piazza Tiananmen; né ho dimenticato tutti coloro che marciscono nelle prigioni e nei campi di lavoro, o che pagano con la vita il proprio impegno nella lotta per la democrazia e i diritti umani.</p>
      <p sl="fr">Il sistema dei Laogai è davvero un terribile simbolo di ciò che avviene in Cina. Lei ci ha ripetuto ancora una volta che i diritti umani hanno grande importanza per la Commissione; quindi, signor Commissario, non si nasconda dietro considerazioni tecniche; non si accontenti più di parlare con il governo cinese. Lei sa benissimo con quale spirito i governanti cinesi accolgano le sue parole: per loro, le discussioni su questo tema sono semplicemente una sgradevole formalità che è necessario sopportare.</p>
      <p sl="fr">Il suo intervento iniziale ha risposto in maniera del tutto insufficiente alle interrogazioni poste dai colleghi. Lei non ha formulato alcuna osservazione specifica; non si nasconda quindi dietro il fatto che esistono campi di lavoro anche in altri paesi. Lei ci fa notare che la Cina si sta modernizzando; vorrei rispondere: dipende per chi.</p>
      <p sl="fr">Non sono certo filoamericana; tutt’altro. In questo caso, però, mi sembra che seguire almeno l’esempio degli Stati Uniti sarebbe il minimo. Nel settore della sicurezza e della cosiddetta lotta al terrorismo sappiamo bene come cooperare con gli Stati Uniti, magari a danno dei cittadini europei. Perché mai, quindi, l’Unione europea non è capace di fare altrettanto quando si tratta di rispettare i diritti umani?</p>
      <p sl="fr">Signor Commissario, quando si deciderà l’Unione europea a vietare le esportazioni di prodotti dai campi Laogai?</p>
    </intervention>
    <intervention id="4-052" speaker_id="96993" name="Lorenzo Fontana" is_mep="True" mode="spoken">
      <p sl="it">a nome del gruppo EFD . – Signor Presidente, onorevoli colleghi, signor Commissario, sicuramente le parole che ci ha riferito non sono quelle che ci attendevamo perché aspettavamo una reazione più decisa su questo argomento: non possiamo permettere che i diritti umani soccombano a quella che è l'economia, altrimenti l'Europa non ha più senso che esista.</p>
      <p sl="it">Ci sono milioni di persone nei Laogai, milioni di persone che vedono i loro diritti umani prevaricati. Soprattutto non dobbiamo dimenticarci che comunque questo è anche un problema per l'economia europea, perché questi prodotti che arrivano sul nostro mercato poi creano quella concorrenza sleale che crea le crisi economiche anche in Europa, e vi sono perdita di competitività, dumping. Questo fa capire come nonostante quello che il governo di Pechino abbia detto e fatto in questi anni purtroppo i risultati non si vedono.</p>
      <p sl="it">I Laogai continuano a esserci e purtroppo milioni di persone e milioni di persone – che poi rappresentano anche minoranze in questi paesi – vedono i loro diritti calpestati. Noi riteniamo, e auspico, che le logiche della diplomazia e della concertazione a questo punto cedano il passo a una reazione forte dell'Europa, che implichi un contrasto deciso a tutte le importazioni dei prodotti dei Laogai, magari sull'esempio degli Stati Uniti.</p>
    </intervention>
    <intervention id="4-053" speaker_id="28219" name="Daniel Caspary" is_mep="True" mode="spoken">
      <p sl="de">Signor Presidente, sappiamo tutti benissimo che la rete Laogai è la facciata di un intollerabile sistema di campi di lavoro forzato esistente in Cina. La mera esistenza di questi campi di lavoro è intollerabile, ma giudico addirittura ripugnante che molti dei prodotti fabbricati in quei luoghi riescano ad arrivare nei nostri negozi. Questi campi di lavoro non vengono semplicemente utilizzati come elemento del sistema penale per i prigionieri, ma consentono pure al governo cinese di ottenere profitti e vantaggi economici; anche in questo caso, siamo di fronte a una situazione intollerabile. Come possiamo essere certi che alcuni dei prodotti provenienti da questi campi non verranno serviti nel quadro dell’ospitalità offerta alla delegazione dell’Unione europea che visiterà la Cina fra due settimane? Non credo che sarei in grado di mandar giù nulla.</p>
      <p sl="de">Commissario Füle, sono assai deluso dalle sue dichiarazioni. Anziché concentrarsi finalmente sul problema e presentarci delle soluzioni, lei ha annunciato che la Commissione intende dapprima scoprire quali altri paesi usino prigioni critiche per fabbricare prodotti che giungono sui nostri mercati. Lei dovrebbe affrontare il primo problema adeguatamente; poi, risolto il primo problema, potremo passare a quello successivo. Dobbiamo evitare di disperdere le nostre forze, e affrontare finalmente con decisione questo problema.</p>
      <p sl="de">Invito la Commissione e il Consiglio a garantirci finalmente che i prodotti provenienti da questi campi non verranno più venduti in un solo negozio europeo; non vogliamo prodotti come questi in Europa. Come già più volte si è ricordato, i nostri amici statunitensi hanno trovato il modo per togliere questi prodotti dai loro negozi. Invito la Commissione a garantirci che questi prodotti grondanti sangue non giungeranno più sui nostri mercati. Sono favorevole a un partenariato amichevole con la Cina, ma questi campi e altre questioni rimarranno sempre una spina nel fianco nei nostri rapporti.</p>
    </intervention>
    <intervention id="4-054" speaker_id="96870" name="Gesine Meissner" is_mep="True" mode="spoken">
      <p sl="de">Signor Presidente, signor Commissario, lei ha affermato che i diritti umani costituiscono uno dei valori di base dell’Unione europea. Nel dicembre scorso abbiamo orgogliosamente firmato il trattato di Lisbona e la Convenzione sui diritti umani, giuridicamente vincolante, che gli è associata. Le sue affermazioni sono assolutamente corrette e di vitale importanza: dobbiamo difendere questi diritti umani in ogni occasione, e accettare che siano questi principi a guidare le nostre attività commerciali.</p>
      <p sl="de">Come lei ha notato, il problema è spinoso. E’ già stato ricordato, d’altra parte, che un elenco dei campi in cui si fabbricano prodotti Laogai esiste già. Ho con me un volume che fornisce tutte le informazioni occorrenti; esso enumera le singole prigioni, precisando quali prodotti si fabbricano in ognuna e con quale denominazione commerciale. Su questo tema si possono quindi svolgere ricerche; proprio per questo motivo la Laogai Research Foundation, che è attiva sia a livello internazionale che in ambito europeo – lo dico a beneficio del presidente Müller, che è presente oggi in Aula – ha scritto al Commissario De Gucht per chiedergli di autorizzare l’inviato speciale delle Nazioni Unite a visitare i campi che vorrà scegliere, e inoltre di esaminare la possibilità di escludere temporaneamente tali prodotti dalle tariffe preferenziali, seguendo così l’esempio degli Stati Uniti, che su questo problema si dimostrano alquanto più coraggiosi di noi. Vorrei infine sapere quali progressi ha fatto registrare l’indagine che il Commissario ha promesso di svolgere in materia.</p>
      <a text="(Applausi)"/>
    </intervention>
    <intervention id="4-055" speaker_id="96994" name="Fiorello Provera" is_mep="True" mode="spoken">
      <p sl="it">Signor Presidente, onorevoli colleghi, aggiungo qualche cifra a quelle citate dai colleghi: sono oltre 1 000 i campi Laogai accertati, dai 40 ai 50 milioni di prigionieri sono stati ospitati nei Laogai dal 1949 e soprattutto sono 314 le imprese commerciali legate ai Laogai.</p>
      <p sl="it">I Laogai sono un sistema di prigionia tra i più repressivi al mondo, creato sul modello dei gulag sovietici per punire gli oppositori del regime comunista, quindi per motivi politici. L'Unione europea ha già enormi difficoltà a competere con il sistema di produzione della Repubblica popolare cinese, i cui standard sindacali, ambientali e di tutela dei consumatori sono di fatto inesistenti. Se noi accettiamo di importare beni prodotti dal lavoro di prigionieri politici ci rendiamo complici, quantomeno morali, di questi crimini che invece dovremmo contribuire a eliminare.</p>
      <p sl="it">Altrimenti, Commissario, confermeremmo l'impressione di essere molto critici verso i piccoli Stati e molto prudenti nei confronti delle grandi nazioni come la Cina. Il prossimo summit di ottobre, concludo, è un'occasione per sollevare anche questo problema; mi auguro, Commissario, che questa occasione non venga perduta e che ritorni con notizie più favorevoli.</p>
    </intervention>
    <intervention id="4-056" speaker_id="96838" name="Cristian Dan Preda" is_mep="True" mode="spoken">
      <p sl="ro">Come sapete, l’articolo 11 della Dichiarazione universale dei diritti dell’uomo prevede il diritto a un processo equo. E’ chiaro che il principio del Laogai – espressione che significa “rieducazione attraverso il lavoro” – viola in maniera flagrante tale diritto. Come hanno notato altri colleghi prima di me, però, nei campi Laogai avviene ben di peggio. I prigionieri sono sottoposti a torture e trattamenti degradanti, e devono lavorare – naturalmente senza retribuzione – in miniere, aziende agricole e fabbriche, talvolta per l’intera giornata. Inoltre, secondo indagini svolte da organizzazioni per la tutela dei diritti umani, in questi campi i detenuti subiscono percosse e aggressioni sessuali, oltre a vedersi negare cure mediche e un’alimentazione accettabile. E’ ovviamente necessario vietare l’importazione nell’Unione europea di qualsiasi merce prodotta nel sistema dei Laogai; ne sono fermamente convinto. Come ha esplicitamente proposto l’onorevole Gallagher nel suo intervento, la Commissione può vigilare sull’applicazione di tale divieto.</p>
      <p sl="ro">D’altra parte, condivido l’opinione già espressa da altri colleghi: i rappresentanti dell’Unione europea devono cogliere ogni occasione, negli incontri ad alto livello con funzionari cinesi, per chiedere l’abolizione assoluta di questo degradante sistema.</p>
    </intervention>
    <intervention id="4-057" speaker_id="1073" name="Cristiana Muscardini" is_mep="True" mode="spoken">
      <p sl="it">Signor Presidente, onorevoli colleghi, a chi segue il dio denaro non importa che questo denaro sia insanguinato. Il governo cinese utilizza la manodopera di queste persone con ritmi di lavoro disumani e continua a esportare in Europa merce insanguinata.</p>
      <p sl="it">Io non credo che la questione morale aiuterà molto l'Unione europea a risolvere il problema, perché l'Unione europea non ha ancora misure che vietino l'importazione di tali beni e continua i suoi negoziati con la Repubblica popolare cinese nonostante sia a conoscenza di quello che la Cina fa e di quale sia l'origine di questi manufatti.</p>
      <p sl="it">Temo che la questione morale non interessi a sufficienza all'Europa, perciò il nostro Parlamento rivolge un fermo invito a ritornare con più determinazione, ad affrontare con la Cina in maniera inequivocabile questo problema e, nel frattempo – visto che l'Europa teme anche per la sua economia – che almeno si muova per avere al più presto un regolamento per la denominazione di origine dei prodotti, così potrà dire al governo cinese che se non sarà impedita la manifattura di lavori fatti dai carcerati e la loro esportazione, tutto ciò che sarà cinese per noi sarà un probabile strumento nato dal sangue.</p>
    </intervention>
    <intervention id="4-058" speaker_id="28424" name="Tunne Kelam" is_mep="True" mode="spoken">
      <p sl="en">Signor Presidente, signor Commissario, non dobbiamo dimenticare che l’economia carceraria è stata un fattore decisivo per l’ascesa economica della Cina. Il sistema dei Laogai ha costituito il più importante strumento di oppressione politica di massa, e dal 1949 a oggi ha fagocitato circa 50 milioni di persone; anche oggi i prigionieri toccano i cinque milioni. In gran parte, essi vengono trattenuti in carcere con il pretesto di scongiurare una minaccia alla sicurezza dello Stato. Lo sfruttamento su vasta scala della manodopera schiavizzata nelle prigioni della Cina comunista è ormai un segreto di Pulcinella. E’ stato dimostrato che gran parte delle prigioni Laogai operano sfruttando le denominazioni di imprese commerciali.</p>
      <p sl="en">Signor Commissario, alla vigilia del Vertice Cina-Unione europea, è pronto lei a tradurre in ulteriori azioni il principio di reciprocità del Presidente Van Rompuy? Anche a me sembra che lei abbia evitato di rispondere a quasi tutte le nostre domande. Per esempio, esiste qualche forma di cooperazione con le autorità statunitensi per l’individuazione dei prodotti Laogai? Ha esaminato le precedenti risoluzioni del Parlamento, che hanno chiesto il divieto di vendita dei prodotti dei Laogai in Europa, esigendo altresì che ulteriori progressi nella cooperazione con la Cina siano condizionati alla ratifica, da parte di Pechino, delle importanti Convenzioni dell’ONU e dell’OIL? E infine, è disposto a sospendere lo status di cui gode la Cina nel quadro del sistema generalizzato delle preferenze, qualora le autorità cinesi rifiutassero? Sono tutte domande che attendono una risposta.</p>
    </intervention>
    <intervention id="4-059" speaker_id="25919" name="Martin Kastler" is_mep="True" mode="spoken">
      <p sl="de">Signor Presidente, rinchiudere in un campo di lavoro coloro che non condividono le opinioni del regime al potere è un crimine contro la dignità umana. Campi di lavoro schiavistico, campi di rieducazione e campi di internamento: ecco una serie di istituzioni anacronistiche le cui caratteristiche ripugnanti non si sono affatto attenuate nel ventunesimo secolo, in qualunque parte del mondo si trovino. Mi rammarico profondamente che la Commissione europea – contro il meditato parere del nostro Parlamento – non ci abbia presentato alcuna misura concreta per affrontare il caso cinese, e non abbia neppure spiegato quale sia la sua concezione della futura cooperazione tra Unione europea e Cina.</p>
      <p sl="de">Se gli Stati Uniti possiedono elenchi di imprese e se esistono libri in cui compaiono i nomi di imprese che fanno notoriamente da prestanome ai campi di internamento, come mai non sono in suo possesso, signor Commissario? Perché fa finta di non vedere? Lei e la Commissione vi rendete così corresponsabili delle sofferenze di coloro che sono stati gettati in prigione, di solito senza regolare processo. Nessuno può volere una cosa del genere; lo stato di diritto è uno dei principi fondamentali su cui si reggono l’Europa e l’Unione europea. In qualità di deputato al Parlamento europeo, mi vergogno di quanto abbiamo dovuto ascoltare oggi in Aula. Sono lieto, d’altro canto, che siamo riusciti ad attirare l’attenzione, con uno sforzo trasversale dei partiti, sul principio dello Stato di diritto per la libertà e la dignità umana. Per questo vorrei ringraziare l’Assemblea.</p>
    </intervention>
    <intervention id="4-060" speaker_id="96871" name="Michael Theurer" is_mep="True" mode="spoken">
      <p sl="de">Signor Presidente, signor Commissario, i colleghi hanno spiegato che bloccare le importazioni di questi prodotti nell’Unione europea è un’urgente questione di diritti umani. Da parte mia, vorrei aggiungere un’altra considerazione: bisogna chiedersi se, nel contesto di condizioni tanto inumane, tali prodotti non vengano in effetti venduti a prezzi di dumping. A mio avviso dovremmo considerare l’esigenza di introdurre misure antidumping.</p>
      <p sl="de">Inoltre noi, nell’Unione europea, dovremmo dichiarare in maniera estremamente esplicita che, indipendentemente dalle questioni commerciali in gioco, le condizioni di questi campi di lavoro sono per noi inaccettabili. Naturalmente non dobbiamo preoccuparci solo dei prodotti in sé, ma anche di migliorare le condizioni dei prigionieri rinchiusi in questi campi, che non possono fruire dei principi dello stato di diritto. E’ una posizione che dobbiamo ribadire con estrema chiarezza nei confronti della Repubblica popolare cinese.</p>
    </intervention>
    <intervention id="4-061" speaker_id="28253" name="Eva Lichtenberger" is_mep="True" mode="spoken">
      <p sl="de">La ringrazio molto, signor Presidente. Signor Commissario, lei ha affermato: nel contesto delle relazioni con la Cina, quest’argomento è delicatissimo. Questo è chiaro; ma a mio parere, due partner che fanno affari insieme e instaurano una collaborazione su scala globale non devono solo affermare i propri valori nel corso dei negoziati, devono anche trarre le relative conclusioni. In caso contrario – siamo tutti d’accordo, penso – uno dei partner negoziali potrebbe essere accusato di ipocrisia, se criticasse l’esistenza di questi odiosi campi, ammettendone allo stesso tempo con disinvoltura i prodotti nel proprio mercato. E’ in gioco la credibilità europea, e quindi non dobbiamo limitarci alle parole, ma passare ai fatti. A mio avviso una posizione siffatta sarebbe accolta dai cinesi con rispetto, e non verrebbe respinta. In fin dei conti, un partner negoziale palesemente ipocrita sarebbe preso assai meno sul serio di uno tanto fedele ai propri valori da essere disposto ad agire.</p>
    </intervention>
    <intervention id="4-062" speaker_id="4521" name="Charles Tannock" is_mep="True" mode="spoken">
      <p sl="en">Signor Presidente, la Cina si è resa protagonista di un miracolo economico capitalistico, ma è essenzialmente rimasta un brutale Stato comunista monopartitico. Uno degli aspetti più foschi è la “rieducazione” forzata nei campi di lavoro – o Laogai – in cui vengono rinchiusi milioni di dissidenti o di oppositori politici: dagli uiguri agli adepti della setta Falun Gong oltre, naturalmente in passato, ai manifestanti di piazza Tiananmen e ai loro parenti.</p>
      <p sl="en">In questi campi circolano voci – raccapriccianti ma non confermate – di prelievi di organi a scopo di trapianto da prigionieri in procinto di essere giustiziati. E’ un fatto, naturalmente, che la Cina manda a morte ogni anno migliaia dei propri cittadini per i motivi più svariati: dai più gravi delitti capitali – cosa che potremmo trovare comprensibile – fino al sabotaggio economico e allo sfruttamento della prostituzione.</p>
      <p sl="en">C’è un altro problema, che ho sollevato a suo tempo con il Commissario Mandelson, ossia il timore che nei campi di lavoro forzato si producano merci; si tratta di una supposizione. Si parla in particolare di stivali di gomma, che in qualche modo giungono sui mercati dell’Unione europea. La Commissione ha la mia simpatia, perché definire questi fatti, o provarli, si è dimostrato finora impossibile.</p>
    </intervention>
    <intervention id="4-063" speaker_id="96654" name="Jaroslav Paška" is_mep="True" mode="spoken">
      <p sl="sk">I campi Laogai, che prendono il nome dalle parole cinesi “lao” (che significa rieducazione) e “gai” (lavoro) iniziarono a funzionare in Cina poco dopo l’avvento al potere dei comunisti nel 1948.</p>
      <p sl="sk">Da allora quasi 50 milioni di cinesi sono stati imprigionati nei campi, e solo metà di essi ha fatto ritorno a casa. Secondo il Laogai research institute di Washington, attualmente in Cina esistono oltre 1 700 campi di questo tipo, in cui sono detenuti da tre a cinque milioni di persone. Nella maggior parte dei casi, i prigionieri vengono inviati in questi campi senza alcun procedimento giudiziario, dal momento che una decisione della polizia è ritenuta sufficiente. Nei campi, il regime cinese toglie deliberatamente ai prigionieri qualsiasi individualità e dignità umana, obbligando inoltre parenti e amici a denigrare e rinnegare per lettera i detenuti. Queste lettere finiscono per annientare i prigionieri, tanto più che vanno ad aggiungersi a interrogatori di disumana lunghezza, alla tortura e a durissime giornate lavorative di 14 ore. I giorni di libertà sono appena tre o quattro all’anno; nei campi non vi sono medicinali né assistenza medica. I prigionieri che lavorano all’aperto integrano la propria misera alimentazione cibandosi di erba. Nei campi non esiste alcuna forma di riservatezza, e una percentuale compresa tra il cinque e il quindici per cento dei prigionieri finisce per suicidarsi.</p>
      <p sl="sk">Dobbiamo quindi adottare misure efficaci per evitare che i prodotti di questi stabilimenti schiavistici macchino la coscienza della civiltà europea.</p>
    </intervention>
    <intervention id="4-064" speaker_id="96751" name="Nick Griffin" is_mep="True" mode="spoken">
      <p sl="en">Signor Presidente, la prospettiva di finire in prigione per reati d’opinione è sconvolgente; a differenza di molti dei presenti, posso affermarlo per esperienza personale. Il governo britannico ha cercato di incarcerarmi tre volte, in base a leggi contro la libertà di espressione per le quali il fatto di dire la verità non è una giustificazione sufficiente. Nutro quindi una profonda solidarietà nei confronti dei dissidenti cinesi, e soprattutto tibetani, costretti a un lavoro schiavistico nei campi di prigionia comunisti.</p>
      <p sl="en">Occorre adottare misure per impedire che le merci prodotte in questo modo soffochino, a causa dei prezzi irrisori, produzione e lavoratori dei paesi occidentali. Se però si accetta l’idea che le merci prodotte grazie al lavoro forzato esercitano una concorrenza sleale, sarà impossibile non giungere alla medesima conclusione per le merci prodotte dalla manodopera sottopagata, dai lavoratori cui non è consentito organizzarsi in sindacati in paesi in cui non esistono costi di protezione ambientale.</p>
      <p sl="en">La verità è che tutte le merci prodotte in Cina costituiscono esempi di concorrenza sleale. Gli scambi con la Cina, lungi dall’essere liberi, costano milioni di posti di lavoro e distruggono la nostra base industriale. E’ giunto il momento di proteggere i nostri lavoratori da questa empia alleanza fra tirannide comunista e avidità capitalistica.</p>
    </intervention>
    <intervention id="4-065" speaker_id="96749" name="Andrew Henry William Brons" is_mep="True" mode="spoken">
      <p sl="en">Signor Presidente, è ammissibile vendere merci fabbricate da prigionieri sotto costrizione? La risposta dipende dai seguenti fattori: i prigionieri hanno commesso reati autentici, ossia non politici? Sappiamo naturalmente quali siano i reati in Cina. Il sistema giudiziario è equo? Infine, naturalmente, i prigionieri vivono in condizioni umane? Anche in questo caso sappiamo che nei Laogai non è certamente così.</p>
      <p sl="en">Se però altre persone devono avere la possibilità di acquistare tali merci dipende da un altro fattore: il paese importatore è disposto a chiudere le proprie fabbriche e gettare nella disoccupazione i propri lavoratori? Questa considerazione deve valere non solo per le merci prodotte da prigionieri, ma per le merci provenienti da qualsiasi economia a bassi salari, con cui non si può pensare che i nostri lavoratori riescano a competere.</p>
      <p sl="en">Secondo quanto affermano i suoi fautori nei testi classici dell’economia, il libero scambio rende più ricco il mondo nel suo complesso. Ciò non significa, peraltro, che ciascun paese sia destinato a diventare più ricco; certamente non diventeranno più ricchi i lavoratori britannici e di altri paesi europei che resteranno disoccupati. I loro interessi devono avere la priorità.</p>
    </intervention>
    <intervention id="4-066" speaker_id="photo_generic" name="Štefan Füle" is_mep="True" mode="spoken">
      <p sl="en">membro della Commissione. − Signor Presidente, onorevoli colleghi, lo sviluppo economico della Cina è un fenomeno senza paragoni nella storia economica moderna, che pesa in maniera sempre più decisiva sulla scena mondiale. Un ruolo di tale importanza comporta pure responsabilità, come il rispetto per i diritti fondamentali e i principali diritti del lavoro. E’ essenziale che i dirigenti cinesi siano all’altezza di tali sfide.</p>
      <p sl="en">Anche in tempi difficili come questi, la Cina e l’Europa sono partner naturali. Una politica di dialogo e impegno nei confronti della Cina è il modo migliore per avviare a soluzione tali problemi, in particolare nel contesto del nostro dialogo sui diritti umani o del dialogo economico e commerciale UE-Cina ad alto livello.</p>
      <p sl="en">Fatta questa premessa, dobbiamo comunque batterci per i nostri valori e i nostri principi, anche per quanto riguarda il lavoro dei detenuti nei Laogai. Di conseguenza la Commissione – come ho ricordato nel mio intervento introduttivo – è disposta a prendere in considerazione un modo efficace per impedire l’importazione di merci prodotte grazie al lavoro di detenuti, e continuerà a perseguire tale obiettivo in stretto dialogo con il Parlamento europeo.</p>
      <p sl="en">Martedì scorso il mio collega, Commissario De Gucht, ha trattato diffusamente in quest’Aula il tema dei diritti umani in Cina. Posso garantire al Parlamento che la questione dei diritti umani, compreso l’auspicio dell’Unione europea che i Laogai siano aboliti, verrà sollevata in occasione del Vertice Unione europea-Cina del 6 ottobre.</p>
      <p sl="en">A differenza degli Stati Uniti, l’Unione europea non dispone di uno strumento orizzontale per vietare l’importazione di merci prodotte grazie al lavoro di detenuti. La Commissione è pronta a studiare l’efficacia della legislazione statunitense per il blocco di tali importazioni, considerata la difficoltà di individuarle. Non mancherò di comunicare ai miei quattro colleghi le cui rispettive direzioni generali si occupano di questo problema che, a giudizio del Parlamento europeo, è giunto il momento di istituire una task force inter-DG per analizzare più approfonditamente la questione.</p>
    </intervention>
    <intervention id="4-067" speaker_id="2323" is_mep="True" mode="spoken" role="Presidente">
      <p sl="unknown">La discussione è chiusa.</p>
    </intervention>
  </section>
  <section id="creitem4" title="4. Approvazione del processo verbale della seduta precedente: vedasi processo verbale"/>
  <section id="creitem5" title="5. Verifica dei poteri: vedasi processo verbale"/>
  <section id="creitem6" title="6. Composizione delle commissioni e delle delegazioni: vedasi processo verbale"/>
  <section id="creitem7" title="7. Presentazione di documenti: vedasi processo verbale"/>
  <section id="creitem8" title="8. Posizione del Consiglio in prima lettura: vedasi processo verbale"/>
  <section id="creitem9" title="9. Decisioni relative ad alcuni documenti: vedasi processo verbale"/>
  <section id="creitem10" title="10. Dichiarazioni scritte inserite nel registro (articolo 123 del regolamento): vedasi processo verbale"/>
  <section id="creitem11" title="11. Trasmissione dei testi approvati nel corso della presente seduta: vedasi processo verbale"/>
  <section id="creitem12" title="12. Calendario delle prossime sedute: vedasi processo verbale"/>
  <section id="creitem13" title="13. Interruzione della sessione">
    <intervention id="4-078" speaker_id="2323" is_mep="True" mode="spoken" role="Presidente">
      <p sl="unknown">Dichiaro interrotta la sessione del Parlamento europeo.</p>
      <a text="(La seduta termina alle 11.55)"/>
    </intervention>
  </section>
</text>
