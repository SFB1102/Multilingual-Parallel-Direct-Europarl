<?xml version='1.0' encoding='utf-8'?>
<text id="20071011.IT" lang="it" date="2007-10-11" place="Bruxelles" edition="Edizione GU">
  <section id="creitem1" title="1. Apertura della seduta"/>
  <section id="creitem2" title="2. Presentazione di documenti: vedasi processo verbale"/>
  <section id="creitem3" title="3. Accordo CE-Stati Uniti sui trasporti aerei (discussione)">
    <intervention id="4-007" speaker_id="4482" is_mep="True" mode="spoken" role="Presidente">
      <p sl="unknown">L’ordine del giorno reca la relazione dell’onorevole El Khadraoui, a nome della commissione per i trasporti e il turismo, sulla proposta di decisione del Consiglio e dei rappresentanti dei governi degli Stati membri dell’Unione europea, riuniti in sede di Consiglio, concernente la firma dell’Accordo sui trasporti aerei tra la Comunità europea e i suoi Stati membri, da un lato, e gli Stati Uniti d’America, dall’altro [8044/3/07 – COM(2006)0169 – C6-0210/2007 – 2006/0058(CNS) ] (A6-0320/2007).</p>
    </intervention>
    <intervention id="4-008" speaker_id="photo_generic" name="Jacques Barrot" is_mep="True" mode="spoken">
      <p sl="fr">Vicepresidente della Commissione . – Signora Presidente, onorevoli deputati, onorevole El Khadraoui, il Parlamento ha svolto un ruolo politico di spicco nell’aiutarci a concludere il primo accordo sui trasporti aerei fra Unione europea e Stati Uniti d’America, il 30 aprile a Washington.</p>
      <p sl="fr">Appoggiando l’accordo il 14 marzo, ancora prima che la commissione per i trasporti e il turismo facesse il suo annuncio, il Parlamento si è rivelato decisivo nel modernizzare le disposizioni che regolano il trasporto aereo transatlantico e nell’offrire nuove possibilità ai cittadini europei. L’accordo entrerà in vigore a marzo del prossimo anno, e le compagnie europee e statunitensi sono già sui blocchi di partenza per offrire nuovi collegamenti transatlantici. Il comitato misto incaricato di attuare l’accordo si è già riunito in giugno e si riunirà di nuovo in novembre, per garantire la corretta applicazione delle disposizioni e per iniziare ad affrontare importanti questioni come la concorrenza e la sicurezza.</p>
      <p sl="fr">Oggi, nei vostri interventi formali in merito all’accordo, avete posto l’accento su alcune importanti questioni, che io condivido appieno, fra cui: l’esigenza di un accordo di seconda fase per favorire l’accesso al mercato americano, soprattutto nell’ottica di incentivare gli investimenti europei negli Stati Uniti; la necessità di far convergere le normative, specialmente in materia di sicurezza, al fine di pervenire al cosiddetto sistema di sicurezza unico, o one-stop security ; la rilevanza dell’aspetto ambientale, con particolare riferimento allo scambio di quote di emissioni di biossido di carbonio; e infine l’importanza di informare e consultare sempre il Parlamento.</p>
      <p sl="fr">Condivido, fra l’altro, le vostre priorità politiche: non posso che rallegrarmi dell’accordo concluso fra le nostre due istituzioni in merito a questioni politicamente tanto sensibili sia per l’Europea che per gli Stati Uniti.</p>
      <p sl="fr">Sono, inoltre, molto lieto che il Parlamento si faccia portavoce dell’Europa attraverso un dialogo costante con il Congresso e il governo degli Stati Uniti. Dovremo collaborare senza sosta sugli aspetti che pongono difficoltà nei rapporti con Washington. L’assemblea dell’organizzazione internazionale dell’aeronautica civile, riunitasi a settembre a Montreal, è stata deludente. Come ben sapete, noi dell’Unione europea e i nostri vicini europei – 42 paesi – siamo stati costretti a formulare una riserva sulla risoluzione relativa allo scambio di quote di emissioni di carbonio, giacché ci siamo ritrovati in contrasto con gli Stati Uniti e il resto del mondo.</p>
      <p sl="fr">La Camera dei rappresentanti ha inoltre adottato un emendamento volto a limitare le possibilità di controllo straniero sulle compagnie statunitensi. Benché non sia ancora stato votato in Senato, tale emendamento getta un’ombra sui negoziati in merito a un accordo di seconda fase, che dovrebbero iniziare in primavera. Il Parlamento europeo ha sensibilizzato il Congresso e il governo degli Stati Uniti in merito a questo tema, come peraltro ho fatto anch’io, e dobbiamo continuare a incanalare le nostre energie per impedire qualsiasi movimento che osteggi il processo di normalizzazione del settore aeronautico.</p>
      <p sl="fr">Se è vero che questi eventi illustrano le difficoltà da superare, non dobbiamo però dimenticarci ciò che conta di più. Ora abbiamo una base solida di cooperazione fra Europa e Stati Uniti, che ci permette di trattare da pari a pari. Sei mesi fa la situazione era ben diversa. Dobbiamo dunque fare tesoro di questa importante conquista, che è il frutto di quattro anni di lavoro.</p>
      <p sl="fr">Dal canto mio, signora Presidente, onorevoli deputati, onorevole El Khadraoui, desidero accordare la mia totale disponibilità ad adempiere agli obiettivi politici del Parlamento e del Consiglio, e mi compiaccio dell’unità dimostrata in questo frangente dall’Europa. Mi compiaccio dell’unione degli europei.</p>
    </intervention>
    <intervention id="4-009" speaker_id="25718" name="Saïd El Khadraoui" is_mep="True" mode="spoken" role="relatore">
      <p sl="nl">Signora Presidente, signor Vicepresidente della Commissione, onorevoli colleghi, questo pomeriggio diamo finalmente il via libera all’accordo sui trasporti aerei fra l’Unione Europea e gli Stati Uniti, che non solo segnerà la fine di una procedura che durava da molti anni e progrediva con grande difficoltà, ma anche l’inizio di un nuovo capitolo nella storia dell’aeronautica civile, con conseguenze – ancorché non del tutto prevedibili – potenzialmente di enorme portata.</p>
      <p sl="nl">Sappiamo altresì che questa è soltanto una fase intermedia e che dovremo lavorare ancora molto per raggiungere quel mercato transatlantico più o meno integrato cui stiamo mirando. Alcuni membri ritengono che abbiamo accordato troppe concessioni agli americani già in questa prima fase, e che lo stimolo alla trattativa andrà scemando, specie alla luce del fatto che alcune compagnie americane hanno già de facto il diritto di cabotaggio per volare da uno Stato membro all’altro, che invece noi non vantiamo sul territorio statunitense.</p>
      <p sl="nl">Entrambe le parti godono della cosiddetta “quinta libertà dell’aria”, che offre alle compagnie aeree americane l’opportunità di volare sull’Africa e sull’Asia passando per l’Europa. E’ possibile anche il contrario, ma la rilevanza è minore, per via della posizione geografica degli Stati Uniti. Per giunta, dal marzo del prossimo anno, le restrizioni tuttora vigenti riguardo all’accesso a determinati aeroporti saranno eliminate: pensiamo, per esempio a Heathrow, su cui al momento volano soltanto due compagnie americane.</p>
      <p sl="nl">Benché, dunque, per certi aspetti, non esista ancora un reale equilibrio, signor Commissario, è innegabile che l’accordo rappresenti un passo avanti e un miglioramento rispetto all’attuale situazione. Innanzi tutto, pone fine all’incertezza in materia giuridica venutasi a creare a partire dal 2002, anno in cui la Corte di giustizia ha dichiarato che il vigente accordo bilaterale sui cieli aperti contiene elementi illeciti e va quindi modificato. In secondo luogo, i consumatori si accorgeranno della differenza. Attualmente, solo alle compagnie nazionali e a quelle americane è consentito volare dagli Stati membri agli Stati Uniti, mentre in futuro tutti i vettori europei potranno fare rotta da qualsiasi punto dell’Europa a qualsiasi punto degli Stati Uniti, con la possibilità di proseguire, per esempio, verso il Messico o l’America del sud. Tutto questo si tradurrà in una più ampia scelta per gli utenti e, probabilmente, anche in una generale diminuzione delle tariffe.</p>
      <p sl="nl">Inoltre, con la creazione del comitato misto – cui ha fatto riferimento anche lei, signor Commissario – con rappresentanti di entrambe le parti, stiamo dando vita a un’istituzione che si occuperà di discutere le eventuali questioni relative all’accordo, ma anche quelle relative alle norme sociali, ambientali e di sicurezza eccetera. Si tratta, dunque, di uno strumento che potrebbe alimentare la fiducia e la comprensione da entrambe le parti, il che è molto importante, poiché, contestualmente all’apertura del mercato transatlantico, è ovviamente essenziale procedere a una graduale armonizzazione delle normative ad alto livello.</p>
      <p sl="nl">Con il progressivo miglioramento dei rapporti fra le autorità, e mano a mano che i vantaggi di una stretta collaborazione diventeranno più evidenti, gli americani potrebbero rendersi più disponibili a fare concessioni sull’accesso al mercato interno statunitense. Dopotutto, restano ancora molte questioni irrisolte, cui si è già fatto cenno. Mi riferisco al cabotaggio, al diritto di stabilimento per le compagnie aeree europee, di proprietà e di controllo, nonché a tutte le restrizioni ancora in vigore.</p>
      <p sl="nl">Sapendo, pertanto, che le trattative per la seconda fase saranno avviate presto – ovvero l’estate prossima – è necessario che la Commissione studi fin da subito una buona strategia di negoziato. Che cosa vogliamo realmente ottenere? Quali sono le nostre priorità? Come possiamo persuadere gli americani a compiere qualche passo in più? Quali altre concessioni possiamo accordare, senza rischiare di trarne svantaggi? Non serve che le ricordi, signor Commissario, quanto è complesso il quadro. L’anno prossimo si terranno le elezioni presidenziali. Negli Stati Uniti serpeggia un clima di sfiducia, anche all’interno del Congresso, rispetto alla possibilità di cedere a terzi il controllo su settori strategici, fra cui quello aeronautico, sul quale, tra l’altro, i sindacati americani temono di perdere la propria influenza a causa dell’ingerenza degli attori stranieri, soprattutto perché li ritengono in grado di prendere il sopravvento, e perché in generale si dà per scontato che le compagnie aeree europee siano meglio organizzate e potranno dunque accaparrarsi quote consistenti del mercato statunitense. E, naturalmente, c’è anche la questione delle elezioni europee.</p>
      <p sl="nl">Infine, sussistono i problemi già esistenti allo stato attuale. Lei ha riferito del tentativo della nostra controparte americana, il membro del Congresso Oberstar, di dare un’interpretazione difforme dalla nostra, riguardo a vari elementi dell’accordo. Nondimeno, io come relatore e noi come Parlamento oggi pomeriggio daremo il nostro via libera. Voteremo “sì” incondizionatamente. Resta inteso che seguiremo i preparativi con grande partecipazione e auspichiamo di poter continuare a svolgere un ruolo attivo nel processo, come abbiamo fatto in passato. Ci contiamo davvero.</p>
    </intervention>
    <intervention id="4-010" speaker_id="2206" name="Reinhard Rack" is_mep="True" mode="spoken">
      <p sl="de">a nome del gruppo PPE-DE . – Signora Presidente, il Parlamento, e in particolare il mio gruppo, il PPE-DE, oggi voterà a larga maggioranza questo accordo, perché in definitiva abbiamo raggiunto un buon risultato provvisorio.</p>
      <p sl="de">Tuttavia, si tratta pur sempre di un risultato provvisorio. Come hanno evidenziato sia il Vicepresidente Barrot sia il nostro relatore, l’onorevole El Khadraoui, abbiamo ancora molti importanti aspetti da risolvere, in relazione all’accordo sui cieli aperti, fra cui il cabotaggio, il diritto di stabilimento, il diritto di proprietà, gli aiuti di Stato e varie altre questioni.</p>
      <p sl="de">Al di là del positivo risultato provvisorio che abbiamo saputo raggiungere, l’accordo rivela la presenza di diversi punti deboli nel nostro sistema, che sono già stati posti in evidenza. In futuro dovremo impegnarci a fondo per garantire che i deputati del nostro Parlamento – come i nostri omologhi del Congresso americano, che, verrebbe da dire, nel corso dei recenti secoli si sono arrogati non pochi diritti – abbiano maggiori opportunità di esercitare la propria influenza e di intervenire sul contenuto di questo accordo. Questa volta siamo riusciti a fare qualche passo avanti raggirando il sistema – ossia intervenendo prima che il Consiglio si pronunciasse – ma nel lungo termine occorrono regole più precise per determinare il contenuto dell’accordo.</p>
      <p sl="de">Colgo l’occasione per portare nuovamente all’attenzione una questione di grande rilevanza nel campo dell’aeronautica civile, specialmente in relazione a Europa e Stati Uniti. Le disposizioni e i controlli di sicurezza sono importanti, poiché consentono agli utenti di usufruire di questo mezzo di trasporto in tutta tranquillità. Tuttavia, le misure in vigore negli aeroporti e sugli aeromobili non sono da considerarsi come un mero pro forma che non comporta altro che disagi ai passeggeri senza di fatto aumentarne la sicurezza. Per questa ragione, lo ribadisco per l’ennesima volta, le regole sulla quantità di liquidi ammessa a bordo degli aerei vanno cambiate!</p>
    </intervention>
    <intervention id="4-011" speaker_id="1309" name="Brian Simpson" is_mep="True" mode="spoken">
      <p sl="en">a nome del gruppo PSE. – Signora Presidente, in primo luogo desidero scusarmi con lei, con il Vicepresidente della Commissione e con gli onorevoli colleghi, perché dopo il mio intervento dovrò allontanarmi dall’Aula per rilasciare un’intervista. Non è mia abitudine agire in questo modo e mi scuso di non poter prendere parte al proseguimento della discussione.</p>
      <p sl="en">Vorrei ringraziare il mio collega, l’onorevole Saïd El Khadraoui, per la sua relazione e informarlo che rischia di battere il mio primato di durata in carica come relatore nella storia del Parlamento europeo, se continuerà a seguire questo fascicolo! Guardiamo in faccia la realtà: il matrimonio auspicato fra l’Unione europea e gli Stati Uniti sotto forma di un accordo iniziale per il trasporto aereo nel settore dell’aeronautica civile è un matrimonio di convenienza che vede l’UE nei panni dello sposo impaziente e gli Stati Uniti in quelli della sposa molto riluttante. Al momento di consumare il matrimonio, si scoprirà che la sposa statunitense non troverà più tanto affascinante il suo sposo europeo, perché avrà già avuto da lui il meglio che poteva ottenere nel giorno delle nozze e non intenderà più consumare il matrimonio, poiché il deputato americano Oberstar incomberà sulla coppia armato di pistola.</p>
      <p sl="en">Esistono grandi differenze fra la politica in materia di aeronautica civile dell’UE e quella degli Stati Uniti e io per primo non mi stupirei se nelle prossime settimane, o nei prossimi mesi, i negoziati sull’accordo di seconda fase fallissero perché gli Stati Uniti si dimostrano inamovibili su alcune questioni chiave. Il mio timore è che lo sposo europeo sia così ansioso di consumare il suo matrimonio di convenienza che finisca col cedere ancora una volta alle richieste della sposa restia. Pensiamo, ad esempio, a questioni come il sistema di scambio di quote di emissioni e le norme di sicurezza, su cui UE e USA sono lontani anni luce; pensiamo alla proprietà estera delle compagnie aeree statunitensi, o alla reciprocità della quinta libertà d’aria, o ancora agli elenchi passeggeri e alla protezione del capitolo 11. Sono tutti argomenti che ci dividono e, sebbene riconosca che sussiste la volontà di sedersi a un tavolo per negoziare, ciò nondimeno a noi pare che il negoziato avvenga sempre alle condizioni dettate dagli americani.</p>
      <p sl="en">Auguro a tutti un buon lavoro, e il gruppo PSE voterà a favore della relazione. Tuttavia, spero sinceramente che i negoziati abbiano successo e che riescano a fruttare un accordo più equo, equilibrato e caratterizzato da una maggiore reciprocità. Mi chiedo però se sarà possibile, visto l’atteggiamento degli Stati Uniti, e mi chiedo se la strada che stiamo percorrendo non porterà questo matrimonio di convenienza a un tipico divorzio in stile Las Vegas.</p>
    </intervention>
    <intervention id="4-012" speaker_id="4529" name="Sarah Ludford" is_mep="True" mode="spoken">
      <p sl="en">a nome del gruppo ALDE. – Signora Presidente, sostituisco la mia collega, l’onorevole in ‘t Veld.</p>
      <p sl="en">Mi inchino di fronte alla conoscenza tanto accurata degli aspetti tecnici di questo accordo da parte di alcuni onorevoli colleghi. In qualità di membro del Parlamento europeo che rappresenta Londra, sede del grande hub di Heathrow, mi compiaccio del fatto che questo accordo garantirà ai passeggeri maggiori benefici derivanti dalla concorrenza e, a questo proposito, è un bene che sia stato firmato.</p>
      <p sl="en">Vorrei prendere in considerazione gli aspetti dell’accordo relativi alla sicurezza, la cui regolamentazione, a quanto risulta dalla relazione, è ampiamente riservata al comitato misto. Condivido l’entusiasmo espresso per la collaborazione fra le autorità dell’UE e degli Stati Uniti responsabili per la sicurezza nel settore aeronautico, tuttavia, come affermato nella relazione, occorre impostare le misure di sicurezza sulla base di un’adeguata valutazione di rischio e fare in modo che tali disposizioni non siano eccessive o mal coordinate. Inoltre, la privacy dei cittadini europei e statunitensi dev’essere rispettata al momento dello scambio di informazioni fra UE e USA riguardo ai dati personali sui passeggeri.</p>
      <p sl="en">Gli onorevoli colleghi saranno tutti a conoscenza delle notevoli controversie relative all’accordo sul trattamento e trasferimento dei dati di identificazione delle pratiche (Passenger Name Record , PNR). Il Parlamento europeo ha espresso con fermezza il suo malumore per il fatto di non aver potuto giocare il ruolo di rilievo che avrebbe voluto ricoprire in quell’accordo. L’opinione dei garanti europei della protezione dei dati è che il nuovo accordo offra garanzie considerevolmente minori rispetto agli accordi precedenti e che lasci aperte alcune questioni importanti, oltre a presentare dei limiti.</p>
      <p sl="en">Sebbene il Commissario Barrot abbia applaudito l’importante ruolo svolto dal Parlamento nella modernizzazione del quadro normativo relativo ad altri aspetti del settore dell’aeronautica, temo che dovremo esprimere la nostra delusione per il fatto di non essere riusciti a dare il contributo desiderato sulla privacy e sull’attuazione delle misure di tutela dei dati personali. Le informazioni che rientrano nell’accordo sui dati PNR saranno conservate per 15 anni, una durata a mio parere eccessiva e che questa relazione contesta. Gli Stati Uniti avranno accesso a dati sensibili e potranno usarli persino in caso di reati minori, che nulla hanno a che vedere con la lotta al terrorismo.</p>
      <p sl="en">In conclusione, pur accogliendo positivamente questo accordo nel suo complesso, mi duole constatare che gli obiettivi di questa relazione – fare in modo che le misure di sicurezza siano valutate in maniera consona al fine di combattere i rischi di attentati, che non siano eccessive e tutelino la privacy dei viaggiatori – non sono stati raggiunti nell’ambito relativo allo scambio dei dati PNR.</p>
    </intervention>
    <intervention id="4-013" speaker_id="28253" name="Eva Lichtenberger" is_mep="True" mode="spoken">
      <p sl="de">a nome del gruppo Verts/ALE . – Signora Presidente, signor Commissario, questa non è la prima volta che affrontate una trattativa con un interlocutore che definirei quantomeno difficile, per usare un eufemismo, in quanto convinto in partenza, sulla base di esperienze pregresse, che tanto l’Europa finirà per cedere su tutta la linea. Leggendo con attenzione questo documento, appare evidente che l’accordo è ancora a tutto vantaggio degli Stati Uniti. Se sia previsto qualche beneficio per l’Unione europea resta da vedere, poiché la creazione del comitato misto è senz’altro un’opportunità positiva, ma non è certo una garanzia di successo, sopratutto se si considera che gli americani ne stanno già mettendo in discussione i risultati. Vedo tuttora una situazione non equilibrata e una pressoché totale assenza di interesse verso le nostre richieste. Trovo che il paragone sul bizzarro matrimonio di convenienza, proposto dall’oratore che mi ha preceduto, sia molto appropriato.</p>
      <p sl="de">Le questioni della sicurezza aerea, della protezione ambientale e dei diritti di proprietà non sono ancora state risolte. In merito al problema della sicurezza non abbiamo ancora raggiunto i nostri obiettivi. Riguardo in particolare alla questione della protezione dei dati – la difesa dei cittadini europei contro alcune misure di sicurezza eccessivamente scrupolose – siamo ben lontani dall’ottenere i risultati cui dobbiamo necessariamente mirare. Oltretutto, il settore del trasporto aereo incide ancora enormemente sulla nostra capacità di adempiere i requisiti del protocollo di Kyoto.</p>
      <p sl="de">A fronte degli attuali tassi di crescita, l’Europa si ritroverà in serie difficoltà se non sapremo addivenire a un accordo congiunto con gli Stati Uniti, che io, al momento, non vedo all’orizzonte. Ravviso, al più, qualche timido passo iniziale, ma è necessario che l’Europa acquisisca maggiore fiducia in se stessa e faccia sentire la propria voce in questo negoziato, anche perché, alla luce di quanto avvenuto finora, le possibilità non ci mancano.</p>
      <p sl="de">Tuttavia, non abbiamo ancora raccolto i frutti dei nostri sforzi, e posso dire con certezza che il Parlamento europeo e la commissione per i trasporti e il turismo analizzeranno con grande attenzione i risultati prodotti dal lavoro dal comitato misto.</p>
    </intervention>
    <intervention id="4-014" speaker_id="28584" name="Georgios Toussas" is_mep="True" mode="spoken">
      <p sl="el">a nome del gruppo GUE/NGL. – Signora Presidente, onorevoli colleghi, il fulcro della politica estera dell’Unione in materia di trasporto aereo risiede nella creazione di uno spazio aereo aperto fra l’Unione Europea e gli Stati Uniti d’America. Tale politica è interamente incentrata sui grandi profitti. Viene utilizzata per dare vita, tramite pressioni e minacce, a due o tre grandi poli aerei di tipo monopolistico all’interno dell’Unione, che si spartiranno la quasi totalità del trasporto aereo internazionale, mentre le restanti compagnie aeree – le poche che sopravvivranno – avranno tutt’al più carattere regionale e vedranno la loro attività circoscritta ai soli Stati membri. La forte pressione e le minacce subite dal personale di Alitalia , Olympic Airlines e altre compagnie di bandiera sono altamente indicative di ciò che sta avvenendo attualmente. Durante le trattative con gli Stati Uniti sono emersi evidenti conflitti. L’accordo che ne è scaturito e i segnali di attrito traspaiono dalle sovvenzioni statali concesse a Airbus e Boeing , dalla prevenzione del sabotaggio sui voli interni agli Stati Uniti e dal rifiuto da parte del governo americano di consentire la partecipazione o l’acquisto di compagnie aeree americane da parte di vettori europei.</p>
      <p sl="el">L’accordo pone in evidenza il livello di compromesso fra Unione europea e Stati Uniti. E’ ben lungi dal soddisfare le esigenze della gente e contribuirà ad alimentare il crescente tasso di concentrazione della ricchezza, mediante acquisizioni in blocco e fusioni di compagnie aeree. In tutti questi ambiti, sussistono problemi irrisolti in relazione alla protezione sia dei dati personali che dell’ambiente.</p>
      <p sl="el">Per questi motivi, noi voteremo contro la proposta di un accordo sui trasporti aerei fra gli Stati Uniti e l’Unione europea.</p>
    </intervention>
    <intervention id="4-015" speaker_id="28457" name="Luca Romagnoli" is_mep="True" mode="spoken">
      <p sl="it">a nome del gruppo ITS . – Signora Presidente, onorevoli colleghi, la reciprocità è un valore importante nei rapporti interpersonali e tanto più nei rapporti ancorché commerciali fra gli Stati. Difatti, nella relazione El Khadraoui ho cercato di inserire alcuni emendamenti, ho tentato di sensibilizzare senza fortuna i colleghi della Commissione in tale ottica e non solo.</p>
      <p sl="it">In quest’epoca in cui fondamentali sono le comunicazioni – e quelle aeree consentono possibilità di viaggio mai esperite prima – è chiaro che accordi sui trasporti aerei tra diverse nazioni sono necessari e auspicati. Quello che però non è chiaro, è perché in questa relazione – come in tutti gli atti che l’Unione europea assume – ci sia sempre l’incapacità di pretendere reciprocità, che significa anche parità di condizione e di concorrenza. Non dovremmo ragionare come sudditi, soprattutto noi in Parlamento, visto che siamo l’unica istituzione dell’Unione effettivamente dotata di un diretto mandato popolare.</p>
      <p sl="it">Allora, se il Parlamento volesse dimostrare una capacità di indipendenza nel tentare di orientare le politiche delle altre istituzioni, dovrebbe nei suoi atti e nelle sue, già di per sé limitanti, codecisioni dimostrare di non essere prono ad interessi extraeuropei. Oggi è il caso della relazione del collega El Khadraoui, altrimenti ottima in tanta parte, che con l’occasione ringrazio per l’impegno. Ma, come in tantissime altre occasioni, manca la capacità di dire chiaro che se libera concorrenza deve esserci, è indispensabile vi siano pari condizioni di cabotaggio e di rispetto degli standard sociali e ambientali. Anche in materia di sicurezza e di diritti dei passeggeri non c’è invece reciprocità.</p>
      <p sl="it">Inoltre nella relazione è stato riconosciuto che il settore dell’aviazione produce molti effetti negativi che contribuiscono al cambiamento climatico. Allora, non capisco perché i colleghi non hanno sostenuto l’emendamento che avevo presentato, su quanto influiscano negativamente i composti delle scie di emissione dei motori e che tali effetti rischiano di aumentare con la crescita del settore, chiedendo quindi di includere l’aviazione nel sistema europeo di scambio delle emissioni.</p>
      <p sl="it">Infine, quanto all’applicazione della legislazione sociale internazionale, mi sembra che non vi siano condizioni di parità tra vettori europei e statunitensi e quindi anche in questo non vi è bilateralità. Tutto questo mi appare sufficiente a non votare per questa relazione.</p>
    </intervention>
    <intervention id="4-016" speaker_id="1" name="Georg Jarzembowski" is_mep="True" mode="spoken">
      <p sl="de">Signora Presidente, signor Vicepresidente della Commissione, onorevoli colleghi, desidero oppormi a quanto dichiarato dalla collega Lichtenberger e dal collega Romagnoli nei loro rispettivi interventi. E’ che non ci sia totale reciprocità di diritti, ma in confronto alla situazione passata, questo accordo è senza dubbio equilibrato, ed è per questo che noi voteremo a favore. Se voi ritenete che non ci sia equilibrio, allora esprimete pure voto contrario, ma noi concordiamo con il relatore sul fatto che questo sia un primo passo positivo, cui deve seguire un secondo passo. Appoggio senz’altro il relatore – come ha dichiarato il mio collega, l’onorevole Rack – nel sostenere la necessità di passare in fretta alla seconda fase delle trattative.</p>
      <p sl="de">Dovremmo, molto semplicemente, fare tesoro di quanto ottenuto finora, pertanto esorto le compagnie aeree europee ad approfittare delle nuove opportunità offerte da questo accordo per quanto concerne i loro diritti di proprietà e di controllo, nonché ad avviare le operazioni di licensing , ad attuare politiche di branding e ad aderire, in parte, al programma del governo statunitense. Le nostre compagnie non dovrebbero indugiare, dovrebbero mettere a frutto fin da subito i risultati di questa prima fase, cosicché, quando entreremo nella seconda fase delle trattative, potremo beneficiare dell’esperienza già accumulata e individuare le aree eventualmente ancora deficitarie sul piano dei diritti dei vettori europei sul mercato americano.</p>
      <p sl="de">Dobbiamo inoltre invitare l’Amministrazione e la nostra stessa Commissione a sfruttare al meglio le opportunità derivanti da questo accordo, per esempio raggiungendo un’intesa più solida sul cosiddetto sistema di sicurezza unico, mediante il lavoro del comitato misto e una stretta collaborazione con l’amministrazione. Inoltre possiamo dimostrare ai cittadini che questo accordo è vantaggioso, soprattutto se eviterà loro di sottoporsi a un secondo controllo di sicurezza negli aeroporti.</p>
      <p sl="de">Io e i miei colleghi desideriamo ringraziare la Commissione per la grande cooperazione dimostrata in questo frangente, ma ci preme ricordare che sarà necessario concederne altrettanta nella seconda fase del processo. Sfido gli americani ad accogliere la mozione del deputato Oberstar, perché se hanno intenzione di affossare questo accordo con i loro emendamenti unilaterali, noi reagiremo con fermezza. Pertanto vogliamo dire agli americani che noi saremo ben felici di portare avanti i negoziati fra il Congresso statunitense e il Parlamento europeo, a patto che loro non tentino di inficiare l’accordo insistendo su un’interpretazione distorta.</p>
    </intervention>
    <intervention id="4-017" speaker_id="1859" name="Ulrich Stockmann" is_mep="True" mode="spoken">
      <p sl="de">Signora Presidente, signor Commissario, desidero innanzi tutto ringraziare il relatore per aver descritto con chiarezza la situazione e la posizione assunta.</p>
      <p sl="de">Vorrei partire dagli aspetti positivi, già posti in evidenza dall’oratore precedente. Grazie all’accordo sui cieli aperti fra gli Stati Uniti e l’Europa, abbiamo finalmente occasione di aprire nuove rotte aeree dall’Unione Europea a paesi terzi, quali il Messico e le nazioni dell’America del sud, passando per gli Stati Uniti. L’accordo offre inoltre la possibilità a tutti i vettori europei di volare da qualsiasi punto dell’Unione sugli Stati Uniti, senza limiti di capacità o restrizioni relative alle tariffe, e io concordo con il collega sul fatto che queste opportunità vadano sfruttate.</p>
      <p sl="de">Anche nel campo degli investimenti nelle compagnie aeree statunitensi è stato compiuto qualche progresso. L’accordo rappresenta, dunque, un primo importante passo avanti verso la creazione di uno spazio aereo aperto, senza limitazioni di sorta per entrambe le parti, il che consentirà di avviare nuove rotte aeree e di produrre molti nuovi posti di lavoro.</p>
      <p sl="de">D’altro canto – come è già stato fatto presente – va detto chiaramente che questo è soltanto il primo passo e che l’accordo non è in alcun modo da intendersi come definitivo. Noi ci aspettiamo che la Commissione, nella seconda fase dei negoziati, ponga in rilievo le questioni tuttora irrisolte, fra cui il cabotaggio, il diritto di stabilimento, il diritto di proprietà e gli aiuti di Stato. Il rischio di conflitti è già stato sottolineato con chiarezza dal Commissario, ma auspico che il lavoro del comitato transatlantico faccia progressi, in modo da garantirci infine diritti reciproci che possano essere attuati nell’ambito di un accordo sui cieli aperti, degno di questo nome.</p>
      <p sl="de">Contestualmente, è importante che il comitato si impegni a caldeggiare l’inclusione dei voli provenienti dagli Stati Uniti nel programma di scambio delle quote di emissioni, giacché è noto che non abbiamo ottenuto grandi risultati all’assemblea dell’ICAO, come è già stato fatto notare. Naturalmente dovrà anche richiamare l’attenzione sulla nostra esigenza di trovare un’intesa sul sistema unico di sicurezza.</p>
    </intervention>
    <intervention id="4-018" speaker_id="4482" is_mep="True" mode="spoken" role="Presidente">
      <p sl="unknown">Onorevoli colleghi, desidero ora dare il benvenuto e la parola all’onorevole Georgiou, nuovo membro del Parlamento europeo.</p>
    </intervention>
    <intervention id="4-019" speaker_id="39320" name="Georgios Georgiou" is_mep="True" mode="spoken">
      <p sl="el">Signora Presidente, negli ultimi anni ho assistito al disperato tentativo da parte degli europei di firmare un accordo sui trasporti aerei con gli Stati Uniti. Nonostante l’enorme disponibilità da noi dimostrata, non ho potuto non notare l’evidente riluttanza degli americani. Pertanto, se gli europei puntano a ottenere un accordo importante, sarà bene avvisarli che devono prepararsi a consegnare un assegno in bianco. Questi accordi, signora Presidente, non riguardano però soltanto macchine, interessi e imprese, riguardano anche le persone, i passeggeri che viaggiano dall’Europa agli Stati Uniti. Tra questi anche i greci, cui viene riservato un trattamento diverso rispetto ad altri cittadini europei. I greci hanno molti racconti da riferire riguardo alle enormi difficoltà che sono costretti ad affrontare per ottenere un visto per gli Stati Uniti e su quello che devono subire al loro arrivo sul suolo americano, dove vengono sottoposti a rigidissime procedure di controllo e perquisizioni, come fossero potenziali terroristi. Com’è comprensibile, si tratta di una situazione molto stressante, perlomeno per i greci, che pure fanno parte dell’Europa.</p>
      <p sl="el">Signora Presidente, se questi accordi stipulati fra governi e parlamenti non toccano il cuore e l’anima dei popoli e dei cittadini europei, avranno vita molta breve e si riveleranno fallimentari. Gradirei che si tenesse conto anche di queste considerazioni, nel corso dei prossimi negoziati. Gli accordi devono fondarsi su principi di uguaglianza, integrità e reciprocità.</p>
    </intervention>
    <intervention id="4-020" speaker_id="28117" name="Jim Higgins" is_mep="True" mode="spoken">
      <p sl="en">Signora Presidente, per prima cosa vorrei esprimere la mia approvazione sul principio dell’accordo fra Stati Uniti e Unione europea che, quando sarà ultimato, rappresenterà un traguardo storico. Per le compagnie aeree europee, tale accordo comporterà più voli transatlantici verso gli Stati Uniti e ciò sarà un bene anche per i passeggeri, poiché la presenza di un numero maggiore di vettori innescherà una più forte concorrenza e quindi un abbassamento delle tariffe. Abbiamo già avuto modo di vedere l’effetto positivo che le compagnie aeree low cost hanno avuto sul settore dell’aviazione civile europea, in termini di massiccio incremento del numero dei passeggeri.</p>
      <p sl="en">Porgo i miei complimenti ai negoziatori europei che stanno portando avanti con successo una trattativa davvero complessa, che non si è ancora conclusa e che sta richiedendo un notevole sforzo diplomatico. Tuttavia, quando la trattativa sarà terminata, il vantaggio netto che ne trarremo dovrebbe compensare ogni attesa. Spero sinceramente che le difficoltà che ancora ostacolano il raggiungimento dell’accordo possano essere superate.</p>
      <p sl="en">Sono d’accordo con tutti gli oratori precedenti riguardo ai problemi che ancora sussistono. Dobbiamo unire le forze per assicurarci che questo sia un accordo paritetico e che, alla fine dei giochi, terremo alta la bandiera dell’Europa, facendo presente che ciò che vogliono ottenere gli statunitensi lo vogliamo anche noi. Ritengo che le restrizioni imposte dalle autorità statunitensi in relazione alla richiesta dei dati personali per motivi di sicurezza siano oltremodo irragionevoli e dobbiamo assicurarci che non disincentivino i cittadini dell’UE che vogliono recarsi negli Stati Uniti, perché tali restrizioni diventeranno un forte deterrente nel caso in cui non riuscissimo a risolvere questo nodo specifico.</p>
      <p sl="en">Il commento che sto per formulare risulterà molto provinciale: ho riscontrato un altro problema e mi riferisco all’aeroporto di Shannon, il primo aeroporto internazionale transatlantico d’Irlanda. Per molto tempo ha rappresentato la via d’accesso all’Europa, ma con questo accordo, lo scalo obbligatorio sarà abolito e questo avrà ripercussioni sulla viabilità dell’aeroporto irlandese e su tutta la regione centro-occidentale, già molto svantaggiata. In ogni caso, questo non è un tema che compete all’UE bensì al governo irlandese. Dopotutto, sia l’Unione europea sia i passeggeri hanno un estremo bisogno di questo accordo, ma non a qualunque prezzo.</p>
    </intervention>
    <intervention id="4-021" speaker_id="photo_generic" name="Jacques Barrot" is_mep="True" mode="spoken">
      <p sl="fr">Vicepresidente della Commissione . – Signora Presidente, desidero ringraziare tutti i membri del Parlamento che sono intervenuti. Innanzi tutto, per rispondere al vostro relatore, l’onorevole El Khadraoui, si può di fatto affermare che questa prima fase abbia prodotto un accordo equilibrato. Anche gli Stati Uniti si sono assunti l’impegno di avviare una seconda fase di negoziati. E’ stato già stabilito, fra l’altro, che i negoziati abbiano inizio entro i primi 60 giorni di applicazione provvisoria. La parte europea ha approvato misure di ritorsione. Sarà possibile rivedere alcune delle concessioni accordate, qualora la seconda fase non soddisfacesse gli interessi europei. Questo è senz’altro un punto importante.</p>
      <p sl="fr">La Commissione ha già avviato un dibattito con gli Stati membri nell’ambito della commissione speciale consultiva per i negoziati, per definire una strategia da adottare nella seconda fase. L’onorevole Jarzembowski, fra gli altri, ha posto in rilievo la necessità di stabilire subito una linea da seguire. Io naturalmente intendo coinvolgere il Parlamento nel processo, onde garantire che le trattative siano condotte nel modo più efficiente possibile.</p>
      <p sl="fr">E’ indubbio che, come ha sottolineato l’onorevole Jarzembowski, si sono aperte per le compagnie aeree europee nuove opportunità da non lasciarsi sfuggire. Questo accordo offre una più vasta gamma di servizi e tariffe ridotte, crea posti di lavoro e consente alle parti di coordinarsi sulle misure che potenzialmente interessano i passeggeri: problemi relativi alla sicurezza, e in prospettiva, il sistema di sicurezza unico, così come le questioni legate all’ambiente.</p>
      <p sl="fr">Desidero rispondere all’onorevole Ludford dicendo che la questione dei dati PNR non rientra nell’accordo sui trasporti aerei. Tutte le decisioni o le misure adottate al riguardo dovranno essere compatibili con i termini dell’accordo stesso. La questione, tuttavia, è da valutarsi nel suo contesto, e il collega Frattini è al corrente delle sue preoccupazioni in merito. Indubbiamente avete posto molta enfasi sul problema della sicurezza, ed è ovvio che di questo il comitato misto dovrà tenere conto, al fine di proporre soluzioni valide. Entrambe le parti stanno lavorando per garantire un livello di sicurezza elevato, che però non penalizzi i servizi e i passeggeri. Ovviamente, il Transportation Security and Coordination Group dev’essere in grado di rispondere concretamente alle vostre preoccupazioni, e ne prendo dovutamente atto.</p>
      <p sl="fr">Vorrei aggiungere che permangono due problemi che presentano margini di miglioramento e per i quali, verosimilmente, potremmo giungere a una soluzione: uno è legato alla sicurezza, l’altro all’ambiente. Riguardo a quest’ultimo, noi siamo ovviamente inclini ad adottare un approccio globale integrato nell’affrontare la complessa questione del cambiamento climatico. Inoltre, come ho già detto in precedenza, e mi preme ribadirlo, in occasione dell’assemblea dell’ICAO a Montreal tutti noi abbiamo difeso il sistema dello scambio di quote di emissioni, un metodo che si serve degli strumenti di mercato e che sembra rappresentare la soluzione più efficace al problema. Per il momento, ci siamo scontrati con un rifiuto da parte degli Stati Uniti e di alcune nazioni asiatiche, ma riteniamo che questo non infici la possibilità di collaborare. Voi tutti sapete che, nell’ambito del progetto “Clean Sky”, il livello di cooperazione con gli Stati Uniti sta migliorando. L’iniziativa transatlantica AIRE (Atlantic Interoperability Iniziative to Reduce Emissions) è molto interessante: prevede nuove procedure di atterraggio che potrebbero contribuire ad arginare i danni derivanti dalle emissioni di CO2 .</p>
      <p sl="fr">Signora Presidente, onorevoli deputati, è ovvio che per noi è fondamentale condurre con successo i futuri negoziati. L’Europa dovrà esercitare una forte pressione e impegnarsi con fermezza per portare a buon fine la seconda fase, il che è estremamente importante, poiché ci consentirebbe di raggiungere finalmente l’accordo sui cieli aperti.</p>
      <p sl="fr">Potete star certi che il Parlamento sarà coinvolto direttamente e attivamente nei negoziati, che saranno senza dubbio difficili, ma che, come ho già dichiarato, inizieranno in tempo utile, dato che abbiamo firmato la prima parte dell’accordo proprio perché era già prevista una seconda fase. In ogni caso, desidero ringraziare il Parlamento per l’ampio appoggio che ci ha accordato. Ne avremo bisogno ancora se vogliamo concludere l’accordo e portare a termine in modo positivo le trattative.</p>
    </intervention>
    <intervention id="4-022" speaker_id="4482" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà oggi alle 11.00.</p>
    </intervention>
  </section>
  <section id="creitem4" title="4. Capacità aeroportuali e servizi di assistenza a terra: verso una politica più efficiente (discussione)">
    <intervention id="4-024" speaker_id="4482" is_mep="True" mode="spoken" role="Presidente">
      <p sl="unknown">L’ordine del giorno reca la relazione dell’onorevole Jensen, a nome della commissione per i trasporti e il turismo, sulle capacità aeroportuali e i servizi di assistenza a terra: verso una politica più efficiente [2007/2092(INI) ] (A6-0349/2007).</p>
    </intervention>
    <intervention id="4-025" speaker_id="4440" name="Anne E. Jensen" is_mep="True" mode="spoken">
      <p sl="da">relatrice. – Signora Presidente, signor Commissario, onorevoli colleghi, la congestione che affligge attualmente gli aeroporti europei è talmente eccessiva che un ritardo minimo in uno scalo può comportare gravi disagi altrove. Per giunta, il sempre crescente volume del traffico aereo aggraverà i problemi negli aeroporti, con negative ripercussioni sull’efficienza, la competitività e l’ambiente. Quella della capacità degli aeroporti europei non è una questione di carattere meramente nazionale, riguarda tutta l’Unione, dunque ringrazio la Commissione per il suo piano d’azione e il piano in 14 punti, che rappresentano un ottimo primo passo verso il miglioramento della capacità dei nostri scali.</p>
      <p sl="da">Le proposte avanzate, tuttavia, sono insufficienti, pertanto nella mia relazione esorto la Commissione a redigere, entro il 2009, un piano generale per il potenziamento delle capacità aeroportuali in Europa. Fermo restando che la responsabilità di costruire nuovi scali o di ampliare quelli già esistenti spetterà agli Stati Membri, il piano generale è da intendersi come uno strumento, o come un metodo, mirato ad assicurare che gli Stati membri possano coordinare le proprie iniziative al fine di favorire e ampliare le capacità aeroportuali.</p>
      <p sl="da">Il problema va esaminato in un’ottica transfrontaliera. Ciascun aeroporto ha le proprie caratteristiche, i propri punti di forza, ma l’interazione è un aspetto importante. Non mi riferisco soltanto all’interazione con altri scali, ma anche all’interazione con altre modalità di trasporto e con le infrastrutture esterne (comodalità).</p>
      <p sl="da">Desidero ringraziare sia la Commissione che i portavoce degli altri gruppi politici – gli onorevoli El Khadraoui, Jarzembowski, López-Istúriz White e Lichtenberger – per la loro collaborazione molto costruttiva, e sono lieta che il Parlamento sia in grado di inviare un chiaro messaggio di pieno appoggio in materia di capacità aeroportuale e di liberalizzazione della direttiva sui servizi di assistenza a terra.</p>
      <p sl="da">Gli aeroporti sono la nostra croce e la nostra delizia: portano crescita economica e prosperità e forniscono collegamenti da una regione all’altra, ma producono altresì rumore e inquinamento, e inoltre occupano spazio. E’E’ importante, dunque, trovare soluzioni che risultino adeguate per tutte le parti in causa. Innanzi tutto noi proponiamo di promuovere una crescita ecocompatibile. La congestione del traffico può, di per sé, avere un impatto negativo sull’ambiente, se gli aerei vengono tenuti in circuito di attesa in volo, con una conseguente emissione superflua di CO2 . Mi compiaccio dell’iniziativa della Commissione di inserire l’aviazione nel sistema comunitario di scambio di quote di emissioni, anche se mi preme osservare che è molto importante operare su scala globale. In secondo luogo, è essenziale che la Commissione garantisca la piena attuazione delle norme comuni per l’assegnazione di bande orarie. In tale contesto, la relazione invita la Commissione a proporre un calendario e delle scadenze per il potenziamento della cooperazione tra gli Stati Membri limitrofi nell’ambito della creazione di blocchi funzionali di spazio aereo, in modo da assicurare miglioramenti significativi entro il 2008. Questa è una priorità per il Parlamento. In terzo luogo, è pura utopia pensare di poter aumentare la capacità di un aeroporto senza la collaborazione delle amministrazioni regionali e locali. Pertanto è fondamentale avviare un dialogo fra le regioni europee dotate di uno scalo, in merito al coordinamento dell’espansione di capacità. Le regioni potranno condividere le proprie esperienze, imparare le une dalle altre – qual è l’impatto ambientale di un aeroporto sui territori circostanti e i loro abitanti? Quali sono i piani di sviluppo territoriale? Quale rilevanza ha un determinato aeroporto in relazione alla crescita e all’occupazione dell’area in cui si trova? – e magari individuare una buona prassi.</p>
      <p sl="da">Mi auguro che il Consiglio appoggi le idee di fondo espresse in questa relazione, nello specifico: che il piano di azione della Commissione è insufficiente; che occorre studiare linee guida volte a ottimizzare e ampliare le capacità aeroportuali; che un’integrazione di capacità è comunque necessaria; e, infine, che alle parole devono seguire necessariamente i fatti.</p>
      <p sl="da">La seconda parte della mia relazione riguarda l’assistenza a terra, ovvero i servizi sulle piste e negli aeroporti: dal rifornimento di carburante, alla gestione dei bagagli, alle operazioni di check-in . La Commissione si sta preparando a una revisione della direttiva vigente in merito all’accesso al mercato dei servizi di assistenza a terra negli aeroporti della Comunità, che come sappiamo è una questione spinosa. Desidero ribadire il mio ringraziamento ai portavoce per il costruttivo clima di collaborazione che hanno instaurato. Concordiamo sul fatto che la Commissione effettui una nuova analisi sull’impatto dell’implementazione e sull’impatto della vigente direttiva sui servizi di assistenza a terra, prima di mettere in agenda un’ulteriore liberalizzazione. E’ necessario avere una visione d’insieme degli svantaggi o dei benefici per gli utenti, i passeggeri e i dipendenti, e un’eventuale futura direttiva dovrà assicurare non solo un’alta qualità dei servizi di assistenza a terra, ma anche buone condizioni di lavoro per il personale. Dobbiamo evitare qualsiasi situazione di monopolio e garantire che vi siano regole chiare per le gare d’appalto al fine di coinvolgere gli utenti. Auspico che questa relazione induca la Commissione a procedere sia con la direttiva sui servizi di assistenza a terra, sia con il piano in 14 punti.</p>
    </intervention>
    <intervention id="4-026" speaker_id="photo_generic" name="Jacques Barrot" is_mep="True" mode="spoken">
      <p sl="fr">Vicepresidente della Commissione . – Signora Presidente, onorevoli deputati, desidero ringraziare lei, onorevole Jensen, e la commissione per i trasporti e il turismo. Grazie per il vostro appoggio al piano di azione della Commissione e per l’impegno nei confronti della nostra politica sul trasporto aereo.</p>
      <p sl="fr">Uno dei compiti più ardui per la politica sul trasporto aereo è quello di risolvere il problema della congestione negli scali europei. Il nostro piano d’azione si prefigge di sviluppare una politica aeroportuale globale e coerente, prevede l’ottimizzazione delle attuali capacità aeroportuali e il miglioramento della pianificazione di nuove infrastrutture, evitando la giustapposizione di soluzioni a carattere puramente locale e la creazione di strozzature. Come ben comprenderà il Parlamento europeo, per garantire il funzionamento ottimale degli scali aeroportuali dell’Unione, occorre integrare le azioni intraprese a livello locale in una politica globale e coerente. La linea di condotta proposta dalla Commissione si fonda su basi realistiche, giacché tiene opportunamente in considerazione le restrizioni economiche e ambientali. Per questo, onorevole Jensen, essa dà inizialmente priorità all’obiettivo di migliorare l’utilizzo delle capacità aeroportuali già esistenti, grazie allo sviluppo e all’implementazione armonizzata di nuove tecnologie. E’ palese che, se otterremo un cielo unico con blocchi funzionali di controllo aereo, saremo in grado di sfruttare molto meglio le infrastrutture esistenti. E’ altresì vero che la costruzione di nuove infrastrutture causerà ancora più problemi, soprattutto nelle aree urbane molto vaste, dove la domanda di trasporti per via aerea è più elevata. In ogni caso, con il nostro piano d’azione ci riproponiamo di affrontare il problema della creazione delle nuove infrastrutture – che in molti casi sono indispensabili – per valorizzarne l’utilità e l’ubicazione, e per renderle più ecologicamente compatibili.</p>
      <p sl="fr">Il 2 ottobre, la commissione per i trasporti e il turismo ha adottato una serie di conclusioni, signora Presidente, meno ambiziose rispetto a quelle del Parlamento. Un alto numero di Stati membri, forse troppo inclini a prestare attenzione ai responsabili dei loro aeroporti, sono restii ad accettare un coordinamento comunitario e preferiscono continuare a dare priorità alle soluzioni a carattere locale attuate nei singoli aeroporti. Questa riluttanza rende più complicata l’attuazione del piano d’azione, ma grazie all’appoggio del Parlamento europeo, la Commissione potrà lavorare a delle iniziative concrete sulla base dei contributi forniti dell’onorevole Jensen.</p>
      <p sl="fr">Ringrazio la relatrice, e ringrazio anche la commissione per i trasporti e il turismo per la qualità del lavoro svolto e per il prezioso aiuto che ci offre nel portare avanti una questione tanto importante per lo sviluppo armonioso e duraturo dell’intero settore dei trasporti aerei.</p>
    </intervention>
    <intervention id="4-027" speaker_id="729" name="John Purvis" is_mep="True" mode="spoken">
      <p sl="it">relatore per parere della commissione per i problemi economici e monetari. – Signora Presidente, i progressi del settore dell’aviazione hanno contribuito in modo massiccio allo sviluppo economico e all’incremento del benessere generale e possono continuare a farlo. Questa industria non merita di subire i frequenti attacchi degli ambientalisti. Si tratta altresì di un atteggiamento poco lungimirante dal punto di vista politico, poiché tutti i nostri elettori beneficiano enormemente dell’industria dell’aviazione sia per lavoro, sia per svago. Il settore aeronautico ha fatto molto per rispettare le normative ambientali e ha sviluppato e adottato nuove tecnologie migliorando al contempo la sua efficienza operativa. Adesso spetta alle autorità politiche, amministrative e di regolamentazione permettere e incoraggiare con entusiasmo un ulteriore miglioramento.</p>
      <p sl="it">L’eccellente relazione dell’onorevole Jensen include molte delle proposte avanzate dalla mia commissione, tuttavia vi sono tre questioni che la commissione per i problemi economici e monetari ha presentato e che non sono state introdotte nella relazione finale.</p>
      <p sl="it">In primo luogo, con l’avvento di aeromobili più silenziosi, dovrebbe essere possibile attenuare le limitazioni riguardo agli orari di apertura degli aeroporti in modo da avvicinarsi a un’operatività di 24 ore su 24, quasi ovunque. Una simile iniziativa aumenterebbe considerevolmente il capitale e l’utilizzazione della capacità delle infrastrutture aeroportuali e degli aeroplani stessi, agevolando un miglioramento della produttività e un abbassamento dei costi dei servizi, a fronte di un impatto ambientale ridotto.</p>
      <p sl="it">In secondo luogo, la selezione di efficienti fornitori di assistenza a terra può stimolare la produttività migliorando le infrastrutture aeroportuali, in particolar modo quelle in grado di velocizzare le fasi di carico e scarico degli aeroplani contribuendo quindi alla puntualità dei voli e alla soddisfazione dei passeggeri.</p>
      <p sl="it">In terzo luogo, abbiamo sostenuto l’importanza di applicare i meccanismi di mercato alla libera assegnazione all’asta degli slot , abbandonando il regime dei diritti acquisiti e prevedendo che una percentuale definita degli slot degli snodi aeroportuali sia riservata alle linee secondarie regionali.</p>
      <p sl="it">Gli enti che gestiscono l’ambiente in cui operano le compagnie aeree devono facilitare un incremento della produttività, fornendo infrastrutture adeguate ed efficienti e imponendo solo le norme restrittive necessarie.</p>
    </intervention>
    <intervention id="4-028" speaker_id="1922" name="Thomas Mann" is_mep="True" mode="spoken">
      <p sl="de">relatore per parere della commissione per l’occupazione e gli affari sociali . – Signora Presidente, onorevoli colleghi, molti di voi sono venuti qui a Bruxelles in aereo, facendo scalo all’aeroporto della mia città, Francoforte sul Meno. Una gestione efficiente è essenziale per la qualità dei servizi a terra, che comprendono le operazioni di carico e scarico, di pulizia e rifornimento degli aerei e le procedure di assistenza ai passeggeri.</p>
      <p sl="de">Queste procedure, però, devono svolgersi senza intoppi. Al fine di garantire buoni livelli professionali in tutti gli scali europei, nel 1996 il Parlamento ha adottato una decisione che stabiliva che, oltre agli operatori aeroportuali, soltanto i fornitori di servizio che si fossero dimostrati in grado di operare in modo efficiente nel lungo termine avrebbero ottenuto la licenza per lavorare negli aeroporti. Ebbene, il numero dei prestatori di servizi capaci di soddisfare questi requisiti è piuttosto limitato. Allora, come oggi, io ero il relatore per parere della commissione per l’occupazione e gli affari sociali, e sono riuscito a impedire la liberalizzazione indiscriminata di questi servizi.</p>
      <p sl="de">Pur comprendendo appieno l’importanza della concorrenza, è essenziale che essa sia equa e non pregiudizievole per il personale o per la sicurezza. Non tutti i fornitori possono garantire un alto grado di preparazione, adeguati livelli salariali e una buona qualità dei servizi. L’esigenza di una forte competitività sulle tariffe sta portando alla graduale sostituzione dei lavoratori dipendenti con lavoratori interinali e a contratto, che non sono in grado di assicurare gli stessi standard di qualità.</p>
      <p sl="de">Desidero ringraziare la collega Anne Jensen. La commissione per l’occupazione e gli affari sociali e la commissione per i trasporti e il turismo hanno unito le forze ed esortato la Commissione europea a garantire, innanzi tutto, la piena attuazione della direttiva del 1996. I dati che ci sono stati forniti non sono aggiornati. La relazione riferisce delle esperienze di soli 15 Stati membri. Noi chiediamo un’analisi accurata dei benefici e degli svantaggi della liberalizzazione, sia per i dipendenti sia per i passeggeri. I servizi di assistenza a terra rappresentano un fattore chiave per la sicurezza del settore dei trasporti aerei. Alcune infrastrutture sensibili, fra cui l’hub europeo di Francoforte sul Meno, sono un terreno di gioco del tutto inadatto per i fautori ossessivi dell’armonizzazione in Europa.</p>
    </intervention>
    <intervention id="4-029" speaker_id="28355" name="Mieczysław Edmund Janowski" is_mep="True" mode="spoken">
      <p sl="pl">relatore per parere della commissione per lo sviluppo regionale . – Signora Presidente, signor Commissario, a nome della commissione per lo sviluppo regionale desidero congratularmi con l’onorevole Jensen per il suo eccellente lavoro.</p>
      <p sl="pl">Le questioni tecniche e organizzative sono molto rilevanti nell’ambito delle capacità aeroportuali. Tuttavia occorrerebbe adottare un approccio olistico rispetto a questo tema, anche in relazione agli scali locali e regionali. Il trasporto aereo ha contribuito a migliorare la coesione territoriale, economica e sociale, specie nelle aree distanti dai centri urbani. L’esistenza di tali collegamenti svolge spesso un ruolo decisivo sul fronte della collocazione degli investimenti e della ricezione dei turisti. In buona sostanza, questi collegamenti sono vitali per lo sviluppo di una regione. Gli Stati membri e le autorità regionali e locali devono garantire che gli aeroporti, a prescindere dai loro organi direttivi, rientrino nei piani di sviluppo territoriale regionale e nelle strategie di sviluppo nazionale. E’E’ altresì essenziale che ci sia coordinamento a livello di rete europea.</p>
      <p sl="pl">L’ubicazione di un aeroporto andrebbe determinata in base alla logica, valutando ogni singola situazione, anziché in base alle ambizioni delle autorità interessate. All’interno dell’Unione ci sono casi di agglomerati urbani di discrete dimensioni, separati da una distanza inferiore ai 100 km, che hanno ciascuno il rispettivo aeroporto, quando avrebbe senso che entrambi fossero serviti da un solo scalo. La posizione degli aeroporti andrebbe stabilita in modo da metterli in condizione di servire anche le regioni limitrofe. Ove possibile, occorrerebbe attuare soluzioni intermodali, poiché l’esistenza di collegamenti ferroviari veloci fra gli scali ne accrescerebbe sensibilmente la capacità. Lo stesso dicasi per i servizi di collegamento fra gli aeroporti e i centri urbani nelle vicinanze.</p>
      <p sl="pl">La manutenzione e l’espansione delle strutture esistenti, così come la costruzione di nuovi scali, devono essere subordinate a opportuna stima dell’impatto territoriale, specie in relazione all’ambiente naturale – in termini di rumore, emissione di agenti inquinanti, intensità del traffico stradale nei pressi dell’aeroporto, vicinanza di serbatoi di carburante – e anche in relazione ai fattori meteorologici.</p>
      <p sl="pl">Infine mi preme dire, sulla base della mia esperienza personale e delle dichiarazioni dei miei elettori, che le questioni relative alle capacità aeroportuali non riguardano soltanto gli aspetti tecnici, i sistemi di controllo del traffico aereo e il coordinamento dei decolli e degli atterraggi. Anche l’organizzazione dei compiti affidati è rilevante, e troppo spesso trascurata. I controlli ai passeggeri ne sono un esempio. L’onorevole Mann ha menzionato l’aeroporto di Francoforte: in quello scalo i passeggeri subiscono due controlli, quando ne basterebbe uno solo. Anche il ritiro bagagli comporta un dispendio di tempo non indifferente. Persino le compagnie aeree che godono della miglior reputazione sono soggette a continui ritardi per cause tecniche. E se invece si trattasse di mera incompetenza?</p>
      <p sl="pl">Non è infrequente che i passeggeri in partenza da un aeroporto si sentano malaccetti, quasi fossero di troppo. Hanno l’impressione di non essere altro che una seccatura per il personale, un ostacolo per lo svolgimento delle sue funzioni. Tuttavia la gente ha esigenza e desiderio di viaggiare in aereo, comprese le persone disabili. Le compagnie aeree e gli aeroporti dovrebbero offrire i loro servizi in modo sicuro ed efficiente, e trattare sempre i passeggeri con rispetto, con buona soddisfazione di entrambe le parti. La dichiarazione del Commissario mi fa ben sperare per il futuro.</p>
    </intervention>
    <intervention id="4-030" speaker_id="4540" name="Philip Bradbourn" is_mep="True" mode="spoken">
      <p sl="en">relatore per parere della commissione per le libertà civili, la giustizia e gli affari interni. – Signora Presidente, in veste di relatore per parere della commissione per le libertà civili, la giustizia e gli affari interni ho solo un appunto da fare in merito a questa discussione e riguarda la proposta della Commissione relativa alle etichette di identificazione per radiofrequenza. La proposta originale di assegnare un’etichetta sia ai bagagli, sia alle carte d’imbarco dei passeggeri rappresenta a mio parere una notevole, o quanto meno potenziale, violazione delle libertà civili. Non vedo quale grande beneficio si voglia trarre dalla possibilità di rintracciare i movimenti dei viaggiatori all’interno dei terminal aeroportuali e vorrei inoltre sottolineare il costo che comporterebbero simili misure di sicurezza per gli aeroporti.</p>
      <p sl="en">Riconosco che vi sono indubbiamente dei vantaggi nella possibilità di individuare rapidamente attraverso dispositivi a radiofrequenza la posizione di alcuni bagagli in qualunque momento, ed è qui che io porrei il limite. Il mio emendamento volto a limitare ai bagagli la tracciatura tramite radiofrequenze, già approvato sia dalla commissione per le libertà civili, sia dalla commissione per i trasporti e il turismo, rappresenta a mio parere il giusto equilibrio fra la capacità di ridurre i ritardi dei voli e il rispetto delle libertà personali dei passeggeri all’interno delle strutture aeroportuali. Tenendo sempre a mente queste condizioni, ritengo di poter sostenere pienamente il testo oggi in discussione.</p>
    </intervention>
    <intervention id="4-032" speaker_id="28399" name="Antonio López-Istúriz White" is_mep="True" mode="spoken">
      <p sl="es">a nome del gruppo PPE-DE . – Signor Presidente, sono convinto che dobbiamo ritenerci soddisfatti dell’accordo raggiunto in questa relazione, senza dubbio equilibrata, che è frutto del consenso e di uno studio approfondito della materia in oggetto.</p>
      <p sl="es">Voglio porgere le mie congratulazioni all’autrice della relazione, l’onorevole Anne Jensen, in particolar modo per la sua disponibilità al dialogo e al raggiungimento di un ampio consenso.</p>
      <p sl="es">Nella mattinata di oggi il Parlamento europeo voterà una relazione che esprime chiaramente il suo appoggio alla Commissione, con l’obiettivo di attenuare il problema della saturazione della capacità aeroportuale, che, come ammonisce la Commissione stessa e il Vicepresidente Jacques Barrot, rappresenta un ostacolo per l’efficienza, la sicurezza e la competitività degli attori coinvolti nel settore dei trasporti aerei. Stando ad alcune statistiche, entro il 2025 si potrebbe arrivare a un flusso di quasi 4 milioni di voli in più all’anno, di conseguenza più di 60 aeroporti europei raggiungeranno il massimo della loro capacità.</p>
      <p sl="es">Fin dai primi contatti instaurati per la preparazione di questa relazione si è tenuto presente che, come ben sappiamo, la Commissione europea non è responsabile della competitività fra gli aeroporti e purtroppo non può chiedere agli Stati membri di attuare una serie di normative riguardanti la capacità aeroportuale. Tuttavia, i membri della commissione per i trasporti e il turismo, in concerto con la Commissione europea, comprendono quanto sia di vitale importanza implementare un piano generale per la gestione del traffico aereo e proporre agli Stati membri le misure necessarie a ottimizzare la capacità degli aeroporti europei, riducendo al minimo i problemi determinati dalla saturazione.</p>
      <p sl="es">La relazione propone misure che comprendono il miglioramento dell’uso dei servizi a terra, la promozione della comodalità, il miglioramento della pianificazione operativa, l’ottimizzazione delle sequenze di partenza e, soprattutto, riguardo ai famosi slot , la garanzia di coerenza fra questi e i piani di volo. Tenendo presente questo obiettivo, abbiamo sostenuto la creazione di un osservatorio sulla capacità aeroportuale sotto l’egida della Commissione.</p>
      <p sl="es">Spero vivamente che questa proposta venga accolta.</p>
    </intervention>
    <intervention id="4-033" speaker_id="25718" name="Saïd El Khadraoui" is_mep="True" mode="spoken">
      <p sl="nl">a nome del gruppo PSE . – Signor Presidente, signor Commissario, onorevoli colleghi, vorrei innanzi tutto congratularmi con l’onorevole Jensen e non per formalità, ma per sincera riconoscenza, poiché ha elaborato una relazione eccellente ed estremamente equilibrata. E’ evidente che entrambi i temi affrontati sono particolarmente importanti e renderanno necessario un notevole lavoro di follow-up da parte della Commissione.</p>
      <p sl="nl">Per quanto riguarda la capacità aeroportuale, occorre adottare un approccio globale. La crescita sorprendente del trasporto aereo creerà dei problemi, come è già evidente, che non possono essere risolti costruendo semplicemente qualche nuovo aeroporto qua e là. Le aree in cui l’esigenza di nuove strutture è maggiore difficilmente potranno accoglierle, a causa della densità della popolazione e dell’opposizione degli abitanti.</p>
      <p sl="nl">La soluzione migliore, dunque, resta l’uso ottimale delle strutture di cui già disponiamo. Esistono vari metodi per ottenerlo, in ogni caso sarà essenziale adottare un approccio integrato. Occorrerà adottare una linea politica di ampio respiro che ci veda uniti a tutti i livelli e che comprenda sia infrastrutture come linee ferroviarie ad alta velocità e buoni collegamenti fra le città e gli aeroporti, sia le nuove tecnologie.</p>
      <p sl="nl">Si è fatto riferimento al progetto SESAR, ai blocchi funzionali di spazio aereo, al cielo unico europeo e a velivoli più silenziosi che renderanno più tollerabile un flusso aereo più intenso per i residenti delle zone limitrofe agli aeroporti. Tutto ciò non è semplice, in ogni caso, l’insieme di queste misure costituisce un approccio estremamente significativo. Intanto, l’idea di tracciare una mappa e un piano generale della capacità aeroportuale entro il 2009 rappresenta un passo avanti e confidiamo nell’operato della Commissione per la sua attuazione.</p>
      <p sl="nl">Per quanto riguarda i servizi a terra, la valutazione dei primi passi intrapresi ormai da parecchi anni per raggiungere la liberalizzazione non è del tutto positiva. I costi sono effettivamente diminuiti e le compagnie aeree ne hanno tratto vantaggio, tuttavia gli effetti sui lavoratori del settore sono problematici.</p>
      <p sl="nl">Le associazioni sindacali di tutta Europa denunciano un calo dei salari, nonché un peggioramento delle condizioni di lavoro e del livello di sicurezza sul lavoro. Come sapete, ogni sette anni si indicono gare pubbliche d’appalto: le società che si occupano della gestione dei servizi a terra possono essere sostituite, ma per il personale non c’è garanzia di continuità del lavoro. Le associazioni sindacali riferiscono che i salari sono diminuiti in media del 20 per cento e che è aumentato il numero degli incidenti sul lavoro. Si tratta di questioni che dobbiamo esaminare con maggiore attenzione, di conseguenza ritengo che occorra un nuovo studio approfondito, non solo per confrontarci con dati più recenti, ma anche per analizzare il numero e la qualità dei posti di lavoro.</p>
      <p sl="nl">Per concludere, signor Commissario, si tratta di due tematiche affascinanti su cui sicuramente torneremo più volte in futuro e ritengo che questa relazione sia una buona base da cui partire.</p>
    </intervention>
    <intervention id="4-034" speaker_id="28270" name="Arūnas Degutis" is_mep="True" mode="spoken">
      <p sl="lt">a nome del gruppo ALDE. – Innanzi tutto, vorrei ringraziare l’oratore per la sua collaborazione e l’apertura dimostrata nei confronti delle varie proposte dei colleghi. In questo intervento vorrei esporre le mie riflessioni riguardo alla direttiva sui servizi di assistenza a terra.</p>
      <p sl="lt">Devo esprimere la mia preoccupazione, perché anni fa alcuni Stati direttamente interessati hanno bloccato la revisione della direttiva sebbene la Commissione avesse persino elaborato un nuovo progetto di proposta. I timori degli attori del mercato e il contenuto dei miglioramenti proposti oggi confermano la necessità di rivedere la direttiva il prima possibile. Inoltre, non dobbiamo dimenticare che dopo il 2004 il mercato dell’aeronautica dell’Unione europea ha integrato le particolarità dei nuovi Stati membri, che purtroppo stavolta non sono stati presi in considerazione nel documento della Commissione.</p>
      <p sl="lt">Vorrei concentrarmi su alcuni punti specifici.</p>
      <p sl="lt">L’obiettivo della direttiva attualmente in vigore è regolare le condizioni della concorrenza fra società terze di assistenza o di autoassistenza. Tuttavia, è necessario considerare che negli Stati un tempo appartenenti al blocco sovietico il monopolio statale di ogni servizio di assistenza a terra è stato smantellato solo di recente. Di conseguenza, come accade inevitabilmente non appena vengono introdotte normali regole di mercato, sono emersi fornitori indipendenti di servizi. Gli aeroporti che controllano e utilizzano le proprie infrastrutture continuano al contempo a portare avanti le proprie attività, fornendo gli stessi servizi alle compagnie aeree e mettendosi così in concorrenza con i propri locatari. Una simile concorrenza viola i principi di parità di diritti e di trasparenza e dà origine a evidenti conflitti di interesse, che si acuiscono anche perché il comitato degli utenti aeroportuali non istituisce aree apposite per i prestatori di servizi di assistenza a terra.</p>
      <p sl="lt">Per rispettare il principio di imparzialità è necessario allargare i diritti degli utenti aeroportuali: un aeroporto dovrebbe selezionare un fornitore che sia in grado di soddisfare non le esigenze dell’amministrazione dell’aeroporto stesso, bensì quelle degli utenti, ossia delle compagnie aeree.</p>
      <p sl="lt">L’aumento dei costi dovuto alle dotazioni che occorrono per soddisfare le norme di sicurezza determina un incremento degli investimenti. Tuttavia, il periodo di sette anni che intercorre fra le gare di appalto ha spinto i prestatori di servizi a recuperare in anticipo le spese sostenute, spesso risparmiando sulle condizioni di lavoro e sui salari dei dipendenti. Per questa ragione ritengo sia necessario estendere la durata degli appalti ai prestatori di servizi di assistenza a terra.</p>
      <p sl="lt">Invito la Commissione a presentare il prima possibile (durante questo mandato) un progetto di revisione della direttiva considerando le proposte del Parlamento europeo, in modo da risparmiare tempo su eventuali emendamenti successivi.</p>
    </intervention>
    <intervention id="4-035" speaker_id="28376" name="Leopold Józef Rutowicz" is_mep="True" mode="spoken">
      <p sl="pl">a nome del gruppo UEN. - Signor Presidente, la relazione Jensen offre una panoramica precisa e completa delle tematiche relative alla capacità aeroportuale e ai servizi di assistenza a terra.</p>
      <p sl="pl">Il forte incremento del traffico aereo negli Stati membri dell’Unione europea rende necessarie la costruzione di nuovi aeroporti e l’estensione e la modernizzazione delle strutture già esistenti. L’onorevole Jensen sottolinea giustamente che la scelta dei siti in cui far sorgere nuove strutture comporta decisioni difficili riguardo alle caratteristiche dell’area interessata e alla necessità di soddisfare sia una serie di condizioni tecniche, organizzative e sociali – fra cui il consenso della popolazione e delle autorità locali – sia una serie di requisiti relativi alle norme di sicurezza e alla tutela dell’ambiente. E’ per questo motivo che la costruzione di aeroporti di grandi e medie dimensioni deve essere sostenuta da un’ottima pianificazione preliminare e integrata in un programma generale di sviluppo del trasporto aereo all’interno dell’Unione.</p>
      <p sl="pl">La costruzione di aeroporti di questa natura comporta investimenti particolarmente onerosi e in molti casi sarà richiesto il sostegno dell’Unione. Si ha quasi l’impressione che le proiezioni presentate sul futuro flusso di passeggeri per il trasporto aereo non abbiano tenuto conto dei collegamenti ferroviari ad alta velocità, che per gli spostamenti inferiori ai 500 km offrono un’alternativa molto allettante sia per quanto riguarda le tariffe sia i tempi di percorrenza. La tratta Bruxelles-Parigi ne è un valido esempio, infatti offre un collegamento diretto fra il centro delle due città, consentendo ai passeggeri di evitare spostamenti aggiuntivi nonché tutti i controlli che comporta il viaggio in aereo.</p>
      <p sl="pl">E’ inoltre probabile che le proiezioni risentano anche degli aumenti delle tariffe aeree dovuti a tasse e supplementi carburante. E’ importante per tutto il settore e per i viaggiatori stessi che si riesca a sfruttare al massimo ogni possibile fattore che possa migliorare e rendere più efficiente la gestione dei voli e dei servizi di assistenza a terra. Come sappiamo per esperienza diretta, la qualità dei servizi aeroportuali e dei vettori può variare in modo significativo, ma è necessario che uno standard minimo sia garantito e regolato in base a disposizioni dell’Unione europea. Per migliorare la qualità dei servizi, le istituzioni dell’Unione dovrebbero prendere l’iniziativa e facilitare lo scambio delle migliori norme procedurali fra gli aeroporti. A questo proposito, la relazione e le opinioni vengono a costituire un documento imprescindibile.</p>
    </intervention>
    <intervention id="4-036" speaker_id="28253" name="Eva Lichtenberger" is_mep="True" mode="spoken">
      <p sl="de">a nome del gruppo Verts/ALE . – Signor Presidente, onorevoli colleghi, questa relazione pone l’accento su alcuni problemi, specialmente sulla congestione degli aeroporti, che noi per primi volando piuttosto spesso abbiamo modo di sperimentare di frequente, ma che naturalmente interessano tutto il settore del trasporto aereo, non solo per quanto concerne i viaggi di lavoro, ma anche quelli di piacere.</p>
      <p sl="de">Vorrei ringraziare la relatrice in particolar modo per aver tentato di conciliare due diverse posizioni emerse in sede di commissione su questa tematica. Da un lato, si è diffusa una sfrenata euforia riguardo alle prospettive di crescita che si basano unicamente sulla costruzione di nuovi aeroporti per alleviare la congestione delle strutture già esistenti; dall’altro, hanno preso corpo timori legati agli aspetti organizzativi e al tema della responsabilità per la protezione sia dell’ambiente sia dei residenti nelle zone limitrofe agli aeroporti.</p>
      <p sl="de">Ci troviamo di fronte a una situazione in cui, nelle zone circostanti i grandi aeroporti o gli aeroporti regionali situati in posizioni poco felici, la qualità della vita delle popolazioni residenti è pesantemente penalizzata e in questo caso anche noi abbiamo la nostra parte di responsabilità. Non possiamo trattare questo tema soltanto in termini di prospettive di crescita, perché si tratta principalmente di una questione organizzativa. Il sistema degli hub e degli slot attualmente operativo nel settore dell’aviazione europea non è ottimale. In alcune aree abbiamo hub talmente vasti che, data la conseguente complessità della connessione dei voli, basta un piccolo errore per generare enormi ripercussioni non solo su un determinato aeroporto, ma su tutto lo spazio aereo. Questo problema deve essere risolto e la relazione avanza alcune importanti proposte al riguardo.</p>
      <p sl="de">In ogni caso, le soluzioni delineate non devono essere applicate a spese dei viaggiatori, tanto meno a spese dei lavoratori che si occupano dei servizi di assistenza a terra, perché anche loro hanno diritto a una qualità della vita ottimale.</p>
    </intervention>
    <intervention id="4-037" speaker_id="1969" name="Johannes Blokland" is_mep="True" mode="spoken">
      <p sl="nl">a nome del gruppo IND/DEM. – Signor Presidente, negli ultimi mesi ci siamo concentrati molto sul settore dell’aviazione, e la proposta di includerlo nel sistema per lo scambio di quote di emissioni dei gas a effetto serra, nonché l’accordo con gli Stati Uniti e la riforma dei diritti di atterraggio ne sono la riprova. La relazione dell’onorevole Jensen aggiunge una nuova voce a questo elenco: l’organizzazione a terra del settore dell’aviazione, che interessa sia i servizi offerti sia il problema del rumore e della capacità aeroportuale disponibile.</p>
      <p sl="nl">Per quanto riguarda i servizi di assistenza a terra, dovremo effettivamente attendere una nuova valutazione da parte della Commissione che coinvolga tutti gli Stati membri. Personalmente concordo con le richieste rivolte all’Esecutivo relative ai punti da esaminare in futuro.</p>
      <p sl="nl">Sono invece più critico riguardo alle sezioni legate alla capacità aeroportuale. La relazione esorta la Commissione a intraprendere provvedimenti di grande rilevanza. Si ritiene che un piano generale possa essere la chiave per risolvere il problema della capacità aeroportuale, per quanto concerne i servizi di assistenza a terra. In effetti, un piano generale è in grado di offrire una buona panoramica della situazione attuale e può individuare le aeree problematiche. Tuttavia, non ritengo auspicabile che la Commissione si avvalga di un piano di questo genere per obbligare gli Stati membri a intraprendere determinate azioni o addirittura ostacoli le loro iniziative.</p>
      <p sl="nl">Il fine ultimo di un piano generale è quello di promuovere la cooperazione internazionale fra gli attori coinvolti, in modo da delineare soluzioni integrate riguardo a problemi specifici attraverso consultazioni proficue, nel rispetto delle autorità preesistenti. Sono lieto che la relazione contenga alcuni commenti su questo tema, ritengo quindi, signor Presidente, di poter sostenere la relazione dell’onorevole Jensen e per me è stato un vero piacere lavorare con lei.</p>
    </intervention>
    <intervention id="4-038" speaker_id="1" name="Georg Jarzembowski" is_mep="True" mode="spoken">
      <p sl="de">Signor Presidente, signor Vicepresidente della Commissione, onorevoli colleghi, quando parliamo di capacità aeroportuale, dobbiamo fare una distinzione fra due temi diversi. Sosteniamo con fermezza la volontà di attenuare gli effetti negativi del traffico aereo ed è per questo che concordiamo tutti sul coinvolgimento dell’industria dell’aviazione nello scambio di quote di emissioni. Forse, onorevole Lichtenberger, non concordiamo sulla metodologia e sui tempi per ottenere i risultati desiderati, ma condividiamo tutti il principio che il settore aeronautico debba fare la sua parte per attenuare il suo impatto ambientale. Tuttavia, dobbiamo avere anche il coraggio, onorevole Lichtenberger, di affermare che una crescita del settore è necessaria per motivi economici, sia a livello nazionale sia rispetto a paesi terzi.</p>
      <p sl="de">Riguardo a tematiche quali l’economia, i posti di lavoro e la mobilità dei cittadini, è essenziale garantire una capacità aeroportuale adeguata, e ciò è altrettanto essenziale per la questione ambientale: provate a immaginare che beneficio ne trarrebbe l’ambiente se un velivolo non dovesse attendere tanto a lungo in pista prima di decollare o non dovesse sorvolare più volte un aeroporto prima di atterrare.</p>
      <p sl="de">Dobbiamo riconoscere la necessità di sviluppare i nostri aeroporti. L’onorevole Blokland ha pienamente ragione: non vogliamo privare gli Stati membri o le regioni della loro responsabilità, ma sappiamo per esperienza che l’ampliamento di un aeroporto ha presentato varie difficoltà in molte regioni d’Europa. E’ per questo che il nostro approccio è corretto: chiediamo alla Commissione di elaborare una proposta coerente su come realizzare un piano generale europeo e su come introdurre e condividere le migliori prassi, cosicché ogni paese possa attingere il meglio dagli altri Stati membri, perseguendo in modo efficace l’obiettivo dell’espansione della capacità aeroportuale.</p>
      <p sl="de">Il secondo punto di cui volevo discutere riguarda i servizi di assistenza a terra. Sono convinto che dovremmo aspettare una nuova valutazione d’impatto. Ritengo che la direttiva di base abbia avuto molto successo, in quanto negli ultimi anni l’efficienza dei servizi è migliorata e i costi per i passeggeri sono diminuiti. Rimane ancora da capire se occorreranno ulteriori cambiamenti. Non intendo prendere una decisione definitiva oggi, ritengo si debba attendere l’esito dell’analisi della Commissione, previsto per questo inverno. Solo allora potremo stabilire se occorra effettuare una revisione. Oggi non dovremmo prendere decisioni affrettate.</p>
    </intervention>
    <intervention id="4-039" speaker_id="28292" name="Inés Ayala Sender" is_mep="True" mode="spoken">
      <p sl="es">Signor Presidente, in primo luogo vorrei congratularmi con l’onorevole Jensen per la sua eccellente relazione, che credo risulterà molto utile sia per migliorare le proposte della Commissione, sia per migliorare le strutture aeroportuali stesse in cui sempre più di frequente i cittadini europei sono costretti a “bivaccare”. Inoltre, gli aeroporti sono diventati quasi una seconda casa per i membri del Parlamento europeo.</p>
      <p sl="es">Desidero congratularmi anche in particolar modo con il Vicepresidente Barrot e i suoi collaboratori per l’impegno nell’accelerare la preparazione della legislazione; una legislazione che ovviamente e sempre più spesso, data la complessità del tema trattato, dà origine a conflitti e può instillare diffidenze, tanto da essere stata definita “metodo vago”. In altre parole, è bene tenere ampie e rigorose consultazioni per individuare i punti di forza e gli ostacoli da rimuovere, mentre al contempo si trae il meglio dalle buone idee proposte, di cui, peraltro, la relazione dell’onorevole Jensen è oltremodo ricca.</p>
      <p sl="es">Ho apprezzato soprattutto la stretta collaborazione con l’organizzazione Eurocontrol e il mandato ad essa affidato per l’elaborazione delle nuove misure da adottare. E’ importante stroncare ogni minimo accenno di scontro fra gli organismi responsabili per l’organizzazione del trasporto aereo.</p>
      <p sl="es">Sono altresì convinta che sia di estrema importanza rafforzare tutti i sistemi intelligenti applicabili al settore aeronautico, a cominciare dal sistema di gestione del traffico aereo SESAR, che serviranno non solo a migliorare le condizioni del traffico aereo, ma anche, per quanto possibile, a ridurne l’impatto ambientale. In aggiunta, spero vivamente che questo futuro piano d’azione possa lanciare definitivamente l’attuazione del sistema Galileo.</p>
      <p sl="es">Nutro un forte interesse anche per il ruolo che sta giocando la coesione territoriale attraverso gli aeroporti regionali, sebbene comprenda – e condivida – le riserve relative alla creazione su larga scala di aeroporti locali che non siano sufficientemente efficienti o realizzabili. E’ quindi necessario garantire una buona gestione dei conflitti che si creeranno con i residenti delle aree limitrofe agli aeroporti riguardo al rumore, all’inquinamento, persino all’occupazione dello spazio, e ritengo che a questo proposito possa essere molto interessante riuscire a valutare le nuove richieste sui tipi di navette, jet privati, attività di svago all’aperto eccetera.</p>
      <p sl="es">Inoltre, sono favorevole alla proposta di rafforzare le normative sociali nell’ambito dei servizi di assistenza a terra, poiché il fenomeno dei subappalti, in costante aumento in questo settore, non sempre garantisce il rispetto di tali norme. Approvo anche la proposta dell’onorevole Jensen che suggerisce di consultare gli utenti dei servizi in modo da stimolare un’efficace competitività nel settore dei servizi di assistenza a terra.</p>
      <p sl="es">Sosteniamo ovviamente la creazione dell’osservatorio sulla capacità aeroportuale, in quanto riteniamo che in futuro, con l’appoggio della Commissione, potrà diventare uno strumento importante.</p>
      <p sl="es">In conclusione, auspico semplicemente che nei suoi prossimi lavori la Commissione prenda in esame l’aspetto logistico e le relazioni legate al traffico cargo, che sta diventando sempre più massiccio e che si può rivelare una valida alternativa nell’ambito della “comodalità” suggerita dalla revisione del Libro bianco.</p>
    </intervention>
    <intervention id="4-040" speaker_id="4529" name="Sarah Ludford" is_mep="True" mode="spoken">
      <p sl="en">Signor Presidente, la presente relazione afferma giustamente che servirebbe un vero approccio comunitario per quanto concerne la necessità di ampliare la capacità aeroportuale, perché in questo modo tutti quegli aeroporti che si considerano grandi hub avrebbero meno giustificazioni da addurre per legittimare una loro espansione. Se confrontiamo gli aeroporti Charles De Gaulle di Parigi, Schiphol, Francoforte e Heathrow potremmo concludere, ad esempio, che non c’era alcuna motivazione per aggiungere una terza pista all’aeroporto londinese.</p>
      <p sl="en">Non vorrei però che l’appello contenuto nella relazione per un piano generale atto ad ampliare la capacità aeroportuale venisse frainteso e interpretato come un’intromissione di Bruxelles, volta a ordinare alle autorità nazionali, regionali e locali dove costruire nuovi aeroporti. Chiaramente si tratta solo di condividere informazioni e obiettivi. La sussidiarietà prevale su ogni decisione riguardante l’espansione o meno degli aeroporti.</p>
      <p sl="en">Tuttavia, si rischia anche un secondo fraintendimento. La relazione cita alcune statistiche che prevedono un aumento della domanda di voli approssimativamente del 5 per cento annuo e riporta che entro il 2025 la richiesta dei voli sarà 2,5 volte superiore a quella del 2003. Sono certa che la valutazione non si ispira al dubbio principio di prendere provvedimenti in base a semplici previsioni, ma non sono convinta che la richiesta espressa nella relazione di abbinare alla crescita del traffico aereo misure restrittive dei costi esterni ponga una limitazione sufficiente, perché sappiamo bene che possiamo e dobbiamo fare molto, quanto meno per mantenere la crescita dell’aviazione su un livello sostenibile – per esempio attraverso lo scambio di quote di emissioni, una tassazione adeguata e giusta, la costruzione di collegamenti ferroviari ad alta velocità e via dicendo – con l’obiettivo di combattere il riscaldamento globale e proteggerci dai pericoli dell’inquinamento atmosferico e acustico.</p>
      <p sl="en">Mi ha stupita il fatto di non aver trovato alcun commento da parte della commissione per l’ambiente, la sanità pubblica e la sicurezza alimentare, perciò confido – e spero – che non sussista alcun rischio di un possibile conflitto fra questa relazione e la risoluzione votata l’anno scorso sulla riduzione dell’impatto del trasporto aereo sul cambiamento climatico. Questa relazione deve essere vista alla luce di quella risoluzione e non può in alcun modo – e sono convinta che non ve ne sia l’intenzione, quanto meno da parte della relatrice – assecondare l’idea che si possano costruire nuovi aeroporti basandosi su previsioni di un possibile aumento della domanda di voli, per la maggior parte elaborate dalle compagnie aeree, senza prendere in considerazione tutte quelle misure che sappiamo essere necessarie per sviluppare un’aviazione sostenibile.</p>
    </intervention>
    <intervention id="4-041" speaker_id="28144" name="Lars Wohlin" is_mep="True" mode="spoken">
      <p sl="sv">Il testo sulla capacità aeroportuale e sui servizi di assistenza a terra è una relazione d’iniziativa ricca di progetti ambiziosi per quanto riguarda la pianificazione accentrata da parte dell’Unione europea. A questo proposito dobbiamo chiederci che tipo di società vogliamo, se una società basata sull’economia di mercato o su un’economia pianificata. Stando alla relazione, l’Europa si trova di fronte a un aumento sostanziale del traffico aereo, perciò si delinea la necessità di ottimizzare le strutture aeroportuali esistenti.</p>
      <p sl="sv">Il Parlamento europeo ritiene, tuttavia, che la Commissione non abbia ancora vagliato fino in fondo la possibilità di adottare un approccio globale riguardo alla necessità di ampliamento della capacità aeroportuale. Si parla di pianificare investimenti futuri, di costituire assi strategici e si ritiene possibile evitare il rischio di una congestione della capacità delle aerostazioni. Il Parlamento europeo esorta la Commissione ad assumere un atteggiamento top-down . Se entro il 2008 gli Stati membri non avranno fatto registrare progressi significativi in questo ambito, occorrerà adottare provvedimenti e quant’altro.</p>
      <p sl="sv">In linea di principio, non credo in questo approccio globale e penso che i progetti pianificati da un potere centrale siano destinati a fallire. Nella maggior parte dei casi, la capacità di soddisfare la domanda relativa al traffico aereo innescherà una forte concorrenza a livello nazionale fra i vari paesi. Alcuni se la caveranno bene, altri no, e i paesi che avranno più successo attireranno turisti e investimenti. Lasciamo che gli Stati competano fra loro.</p>
      <p sl="sv">Inoltre, so per esperienza che in molti paesi sono investitori privati ad ampliare la capacità delle strutture aeroportuali, agendo in base a decisioni che rispondono a esigenze d’investimento completamente diverse da quelle che seguono gli organismi statali. In alcuni casi le decisioni vengono prese a livello regionale. E’ impossibile coordinare questi tre tipi di attività – private, pubbliche, regionali – perciò dovremmo permettere che vengano attuate in completa autonomia, intervenendo solo per regolamentare lo stretto necessario, ossia la gestione del traffico aereo indispensabile per ottenere sistemi di trasporto aereo efficienti all’interno dell’Unione europea.</p>
      <p sl="sv">L’esperienza mi insegna che i conti dei costi sostenuti per ampliare la capacità di una struttura aeroportuale non tornano quasi mai, spesso risultano triplicati o quadruplicati rispetto a quanto preventivato e i lavori di attuazione dei progetti durano il doppio dei tempi previsti all’inizio. Anche gli avanzamenti tecnologici sono un fattore d’incertezza. La domanda cambia in fretta: all’improvviso nuove regioni richiedono collegamenti, oppure, tutto d’un tratto, sorge l’esigenza di nuove tecnologie come le ferrovie ad alta velocità, che potrebbero svalutare l’interesse riservato al trasporto aereo. Perciò non confidiamo troppo in un approccio globale. Non penso che dovremmo tornare al tipo di pianificazione accentrata che esisteva nei paesi dell’ex blocco sovietico. Per questo motivo non voterò a favore di questa mozione.</p>
    </intervention>
    <intervention id="4-042" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Anch’io desidero congratularmi con l’onorevole Jensen per la sua relazione.</p>
      <p sl="ro">L’Europa ha bisogno di uno sviluppo economico e, ovviamente, di uno sviluppo del trasporto aereo, per questo motivo ritengo che progetti quali il sistema SESAR e “Clean Sky” daranno un contributo significativo allo sviluppo del settore dell’aviazione europea. Nei primi undici mesi dell’anno scorso sono state aperte ben 225 nuove rotte, che corrispondono a 1 800 nuovi voli alla settimana. Ciò testimonia uno sviluppo del traffico aereo, di conseguenza si rende necessario uno sviluppo di nuove capacità aeroportuali. I grandi hub sono già affollati, i voli subiscono frequentemente ritardi, i passeggeri sono costretti a lunghe attese sia a terra sia in volo, cosa che da un lato aggrava l’inquinamento atmosferico e dall’altro comporta determinate conseguenze sociali. Tuttavia, non dobbiamo dimenticare che lo sviluppo delle infrastrutture aeroportuali richiede molto tempo, dai cinque ai dieci anni, nonché l’investimento di capitali ingenti.</p>
      <p sl="ro">Per questo credo sia importante che gli Stati membri – e mi riferisco anche ai nuovi paesi che hanno aderito all’Unione – siano assistiti nell’uso dei Fondi strutturali e dei fondi di sviluppo regionale per la realizzazione di nuovi aeroporti e ritengo inoltre utile che a questo proposito sia formulato un programma quadro in concomitanza, o quanto meno subito dopo, l’elaborazione di un piano d’azione relativo alla gestione adeguata ed efficace delle strutture aeroportuali già esistenti.</p>
      <p sl="ro">Le iniziative legate alla necessità di ampliare la capacità degli aeroporti in Europa devono rientrare in una strategia di sviluppo dell’aviazione civile e commerciale, non solo a livello europeo e continentale, ma su una scala più ampia. Inoltre, direttive e norme riguardanti gli aeroporti dovrebbero rispettare le linee guida stabilite e approvate nell’allegato n. 14 della convenzione di Chicago.</p>
      <p sl="ro">Se la Commissione dispone di proposte in grado di migliorare tali linee guida, dovrà presentarle e sostenerle anche davanti all’ICAO.</p>
    </intervention>
    <intervention id="4-043" speaker_id="23805" name="Zita Gurmai" is_mep="True" mode="spoken">
      <p sl="hu">Grazie, signor Presidente. Colgo l’occasione per porgerle le mie congratulazioni per il premio da lei ideato. Il settore aeronautico si sta sviluppando in modo spettacolare e negli ultimi 20 anni il traffico aereo è triplicato. E’ ragionevole aspettarsi che questa tendenza prosegua, rendendo urgente l’ottimizzazione della capacità degli aeroporti europei.</p>
      <p sl="hu">La strategia per ampliare la capacità, l’efficienza e la sicurezza degli aeroporti europei rende prioritari l’ottimizzazione dell’uso e dello sviluppo delle strutture esistenti, il sostegno al trasporto combinato e la riduzione degli effetti negativi sull’ambiente. Si tratta di una raccomandazione complessa che richiede un atteggiamento pragmatico da parte dei professionisti e delle autorità interessate e potrebbe costituire una pietra miliare nella formulazione di un quadro normativo europeo standardizzato.</p>
      <p sl="hu">In sintonia con la strategia di Lisbona, gli aeroporti europei svolgono un ruolo importante nel mantenimento della competitività economica e sociale della Comunità, nello sviluppo regionale e ora, a differenza del passato, saranno in grado di attuare normative comunitarie standardizzate. In fase di ottimizzazione della capacità, è importante prestare attenzione alle strutture degli aeroporti e ai veicoli con funzioni di navetta, nonché verificare che le persone disabili possano raggiungere gli aeromobili, poiché questo è l’unico metodo per assicurare l’uguaglianza nel trasporto aereo.</p>
    </intervention>
    <intervention id="4-044" speaker_id="photo_generic" name="Jacques Barrot" is_mep="True" mode="spoken">
      <p sl="fr">Vicepresidente della Commissione . – Grazie, signor Presidente. Ho ascoltato con molta attenzione tutti gli interventi. In primo luogo, desidero ringraziare l’onorevole Jensen per la sua relazione, che a quanto ho visto ha riscosso un ampio consenso in Parlamento. Onorevole Jensen, utilizzeremo al meglio le sue osservazioni, che trovo estremamente interessanti.</p>
      <p sl="fr">Vorrei aggiungere che, come affermato da molti oratori, il settore del trasporto aereo si sta sviluppando rapidamente e, sebbene in alcuni casi sia possibile che i collegamenti ferroviari ad alta velocità assorbano una parte del mercato, l’aereo è uno strumento di viaggio che continuerà a evolversi negli anni a venire. Sono convinto che sarà così. Perciò, dobbiamo assecondare lo sviluppo del traffico aereo e adeguarlo progressivamente alle esigenze e ai desideri degli utenti.</p>
      <p sl="fr">Desidero inoltre affermare che, in sostanza, l’intero problema di adeguare al meglio le infrastrutture aeroportuali alle nostre esigenze dipende da tre questioni. La prima riguarda ovviamente le infrastrutture stesse. E’ chiaro che non posso permettere che si affermi, signor Presidente, onorevoli deputati, che la soluzione sia da ricercarsi nell’accentramento delle decisioni. Non si tratta di accentrare, bensì piuttosto di coordinare e condividere le migliori prassi. Ritengo che tutto questo sia essenziale per i nostri cittadini, dunque è nostro dovere fare un tentativo per ottimizzare le infrastrutture già esistenti, prima di pensare a nuovi investimenti. Ciò di cui abbiamo bisogno è un coordinamento migliore e, signor Presidente, a questo proposito vorrei ringraziare le commissioni che hanno espresso il proprio parere in merito a questo punto: la commissione per gli affari economici e monetari, la commissione per l’occupazione e gli affari sociali, la commissione per lo sviluppo regionale e la commissione per le libertà civili, la giustizia e gli affari interni. Ritengo che il loro contributo sia stato indispensabile per offrire alcuni preziosi chiarimenti sulla relazione.</p>
      <p sl="fr">La prima questione, dunque, riguarda le infrastrutture.</p>
      <p sl="fr">La seconda, come ha giustamente sottolineato l’onorevole Ayala, è l’utilizzo della tecnologia satellitare per la navigazione, ossia la modernizzazione del controllo del traffico aereo, che è un punto essenziale. Se avremo dei blocchi funzionali per il controllo del traffico aereo, avremo di fatto la possibilità di ridurre i ritardi ed evitare che gli aerei sorvolino più volte gli aeroporti perché non possono atterrare. Questa seconda questione è estremamente importante.</p>
      <p sl="fr">La terza riguarda i servizi di assistenza a terra, che devono essere efficienti e produttivi.</p>
      <p sl="fr">Sulla base di questi tre nodi cruciali, dobbiamo tentare di ottimizzare le strutture legate al trasporto aereo, che è un settore in rapida crescita.</p>
      <p sl="fr">Ho intenzione di rispondere ad alcune domande, signor Presidente, e mi scuso se non posso replicare a tutte. Vorrei rispondere all’onorevole Bradbourn riguardo ai dati personali. In merito alle etichette a radiofrequenza, il loro uso è limitato all’area dei terminal , i dati non vengono registrati, inoltre, elemento ancora più importante, le etichette verranno usate nel pieno rispetto delle norme comuni che regolano la protezione dei dati personali. Non c’è alcuna intenzione di introdurre un’eccezione a queste regole.</p>
      <p sl="fr">In relazione alla sua commissione per lo sviluppo regionale, onorevole Janowski, è evidente che gli hub principali non possono espandersi all’infinito e per questo occorre ottimizzare le strutture esistenti. Sarà dato risalto al ruolo degli aeroporti regionali. Lei ha inoltre giustamente sottolineato l’importanza dei collegamenti con gli aeroporti nella regione stessa in cui sono situati, nel loro “hinterland”, attraverso una rete di trasporti rapidi, ad esempio su rotaia.</p>
      <p sl="fr">Alcuni di voi mi hanno posto domande riguardo ai servizi di assistenza a terra. Oggi, come ha ricordato l’onorevole Jarzembowski, non possiamo ancora delineare una nuova direttiva che comprenda tali servizi, poiché non abbiamo ancora ricevuto la valutazione d’impatto e preferiamo continuare a seguire la direttiva vigente, monitorandone la giusta applicazione. Per quanto riguarda i nuovi Stati membri, abbiamo chiesto informazioni specifiche per ogni aeroporto sul numero di fornitori di servizi, sulla loro dipendenza dall’aeroporto e sulle modalità di assegnazione degli appalti; nel caso in cui le risposte non ci soddisfacessero, possiamo sempre appellarci ai procedimenti di infrazione previsti in questi casi. Mi sento in dovere di aggiungere, inoltre, che se dovessimo effettivamente cambiare la direttiva sui servizi di assistenza a terra, presteremmo la massima attenzione alle ripercussioni sociali determinate da una variazione delle normative.</p>
      <p sl="fr">Alcuni hanno fatto riferimento – e parlo della sua commissione per gli affari economici e monetari – alla necessità di ottimizzare l’utilizzo delle infrastrutture di notte grazie all’introduzione di aerei più silenziosi. Sarei tentato di approvare la proposta, ma nel medio e lungo termine. Le nostre tecnologie non sono ancora così avanzate.</p>
      <p sl="fr">Vorrei concludere il mio intervento con una nota sui problemi ambientali: visto il progressivo sviluppo del traffico aereo, dobbiamo fare tutto il possibile per assicurare che esso non ostacoli la nostra lotta al riscaldamento globale. E’ per questo che l’Europa ha adottato un approccio decisamente avanguardistico, sostenendo l’idea di inserire il trasporto aereo nel sistema per lo scambio di quote di emissioni. Per quanto concerne le infrastrutture aeroportuali, anche noi ci concentreremo sui problemi che esse possono generare, soprattutto in materia di livelli di rumore e di inquinamento acustico, per i residenti nelle aree limitrofe.</p>
      <p sl="fr">Signor Presidente, il proficuo dibattito di oggi non mi ha permesso di trovare una risposta a ogni domanda, tuttavia, come sottolineato da molti oratori, la relazione dell’onorevole Jensen costituisce un’ottima base da cui partire. Seguirò con grande interesse le domande del Parlamento nella speranza di riuscire a fornire risposte adeguate. In ogni caso, sono lieto di aver collaborato in sintonia con il Parlamento per il bene dei nostri concittadini.</p>
    </intervention>
    <intervention id="4-045" speaker_id="1838" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà tra poco, durante il turno di votazioni.</p>
      <p sl="unknown">Dichiarazioni scritte (articolo 142)</p>
    </intervention>
    <intervention id="4-046" speaker_id="23806" name="Gyula Hegyi" is_mep="True" mode="written">
      <p sl="hu">Sappiamo bene che i danni ambientali legati al traffico aereo, escludendo l’emissione dei gas a effetto serra, derivano in larga parte dalle fasi di decollo, di atterraggio e di rullaggio, e colpiscono in primo luogo le zone circostanti gli aeroporti e le persone che vi risiedono. Le richieste di questi residenti di ridurre il traffico aereo sono quindi giustificate. D’altro canto, gli spostamenti aerei sono entrati a far parte della nostra vita quotidiana, che è cambiata da che i voli sono diventati accessibili a cittadini con redditi bassi, pensionati e studenti. Persino l’Unione europea non potrebbe funzionare se noi non fossimo in grado di raggiungere Bruxelles in poche ore da Budapest, Atene o Helsinki. La soluzione è quindi riorganizzare il traffico aeroportuale in un modo che sia sostenibile per l’ambiente. Le lunghe attese degli aeromobili in fase di rullaggio o di sorvolamento della pista prima dell’atterraggio devono finire. Inoltre, sarebbe possibile ridurre considerevolmente l’inquinamento delle aree circostanti gli aeroporti se milioni di passeggeri usassero il treno o la metropolitana invece dell’auto per raggiungere le aviostazioni. E’ quindi necessario costruite linee ferroviarie e metropolitane di collegamento in parallelo con gli interventi di sviluppo degli aeroporti. Nessuna aerostazione internazionale dovrebbe essere realizzata senza adeguati collegamenti su rotaia.</p>
    </intervention>
    <intervention id="4-047" speaker_id="33982" name="Marian-Jean Marinescu" is_mep="True" mode="written">
      <p sl="ro">Lo sconvolgente incremento del trasporto aereo aggrava i problemi legati alla congestione degli aeroporti e comporta un eccessivo carico di lavoro per i sistemi di controllo del traffico aereo.</p>
      <p sl="ro">La frammentazione dello spazio aereo europeo determina gravi problemi che sono all’origine di ritardi e inefficienze. I grandi aeroporti sono più vicini che mai al limite massimo della loro capacità, alcuni l’hanno già raggiunto e, alle circostanze attuali, è difficile credere che nuove compagnie aeree possano inserirsi nel mercato dell’aviazione. Tuttavia, attraverso una gestione efficiente e uno sviluppo integrato, potremmo garantire un accesso equo e incondizionato alle infrastrutture aeroportuali a tutti gli operatori del settore esistenti e potenziali.</p>
      <p sl="ro">Per risolvere questi problemi occorre una strategia a lungo termine, soprattutto per quanto riguarda la costruzione di nuove strutture o l’ampliamento della capacità di quelle già presenti.</p>
      <p sl="ro">Per questo motivo, è estremamente importante coordinare le iniziative nazionali e transfrontaliere al fine di ottimizzare le strutture esistenti, migliorare i programmi quadro relativi alla costruzione di nuovi aeroporti, sviluppare nuove soluzioni tecniche, promuovere la comodalità favorendo i collegamenti fra mezzi di trasporto diversi e garantire la sicurezza degli spostamenti, adempiendo a tutte le disposizioni giuridiche riguardanti la sicurezza e la tutela dell’ambiente.</p>
      <p sl="ro">L’ampliamento delle capacità aeroportuali è inevitabile e dovrebbe essere associato obbligatoriamente a normative rigide in merito alla riduzione sia dell’inquinamento acustico, sia delle emissioni degli aeromobili.</p>
    </intervention>
  </section>
  <section id="creitem5" title="5. Approvazione del processo verbale della seduta precedente: vedasi processo verbale"/>
  <section id="creitem6" title="6. Turno di votazioni">
    <intervention id="4-052" speaker_id="4544" is_mep="True" mode="spoken" role="Presidente">
      <p sl="unknown">L’ordine del giorno reca il turno di votazioni.</p>
      <a text="(Per i risultati dettagliati della votazione: vedasi processo verbale)"/>
    </intervention>
  </section>
  <section id="creitem7" title="6.1. Conclusione degli accordi pertinenti ai sensi dell’articolo XXI del GATS (votazione)"/>
  <section id="creitem8" title="6.2. Adesione di Bulgaria e Romania alla convenzione sulla legge applicabile alle obbligazioni contrattuali (votazione)"/>
  <section id="creitem9" title="6.3. Raccolta e gestione di dati sulla politica comune della pesca (votazione)"/>
  <section id="creitem10" title="6.4. Finanziamento della politica agricola comune (votazione)">
    <intervention id="4-061" speaker_id="2206" name="Reinhard Rack" is_mep="True" mode="spoken">
      <p sl="de">Signora Presidente, in quest’Aula non funzionano né il campanello, né gli ascensori, ecco perché molti di noi non sono riusciti a presentarsi per tempo, dunque è forse il caso di richiedere l’intervento dei servizi pertinenti per far sì che il campanello suoni davvero, grazie.</p>
    </intervention>
    <intervention id="4-062" speaker_id="4544" is_mep="True" mode="spoken" role="Presidente">
      <p sl="unknown">La votazione era prevista per le ore 11.00 e abbiamo cercato di avviarla in orario.</p>
    </intervention>
  </section>
  <section id="creitem11" title="6.5. Accordo CE-Stati Uniti sui trasporti aerei (votazione)"/>
  <section id="creitem12" title="6.6. Composizione del Parlamento europeo (votazione)">
    <intervention id="4-067" speaker_id="33990" name="Adrian Severin" is_mep="True" mode="spoken" role="relatore">
      <p sl="en">Signora Presidente, vorrei solo fare una precisazione, poiché nella relazione e negli emendamenti sono utilizzati vari termini diversi e desidero che tutti sappiano su cosa stiamo votando. Vi sono numerosi emendamenti presentati dall’onorevole Tajani e da altri deputati che citano la parola “cittadini” riferendosi ai cittadini nazionali e non ai cittadini europei. Al momento della votazione, prego tutti i colleghi di tenere a mente che gli emendamenti non parlano di cittadini europei, bensì di quelli dei singoli Stati membri. Sono certo che tutti comprendano l’importanza di questa differenza.</p>
    </intervention>
    <intervention id="4-068" speaker_id="4544" is_mep="True" mode="spoken" role="Presidente">
      <p sl="unknown">La ringrazio del chiarimento.</p>
    </intervention>
    <intervention id="4-069" speaker_id="2187" name="Antonio Tajani" is_mep="True" mode="spoken">
      <p sl="it">Signora Presidente, onorevoli colleghi, un chiarimento ai relatori e ai servizi di Assemblea: vorrei sapere se l’emendamento n. 1, primo firmatario l’on. Mayor Oreja, qualora venisse adottato farebbe decadere l’emendamento 51. Io credo che sia un errore, perché se l’emendamento n. 1 di Mayor Oreja venisse adottato, l’emendamento 51 non decadrebbe, però questo cambia l’orientamento di voto della delegazione italiana.</p>
    </intervention>
    <intervention id="4-070" speaker_id="4544" is_mep="True" mode="spoken" role="Presidente">
      <p sl="unknown">Onorevole Tajani, uno dei correlatori si pronuncerà in merito quando arriveremo a quel punto dell’ordine del giorno. Concordo con lei, ma per il momento, procediamo.</p>
    </intervention>
    <intervention id="4-071" speaker_id="28414" name="Mauro Zani" is_mep="True" mode="spoken">
      <p sl="it">Signora Presidente, onorevoli colleghi, vorrei precisare che da Maastricht in poi, in tutti i trattati, la cittadinanza europea coincide con la cittadinanza nazionale; sono la stessa e identica cosa! E’ chiaro questo concetto al mio collega Severin?</p>
    </intervention>
    <intervention id="4-073" speaker_id="28496" name="Thomas Wise" is_mep="True" mode="spoken">
      <p sl="en">Signora Presidente, ho annotato il numero dei voti “a favore” e “contro” delle ultime due votazioni registrate ed erano identici. E’ stato allora che abbiamo avuto il primo problema. Forse è il caso di ripetere la votazione del gruppo IND/DEM in merito all’emendamento 21.</p>
    </intervention>
    <intervention id="4-074" speaker_id="4544" is_mep="True" mode="spoken" role="Presidente">
      <p sl="unknown">Ha assolutamente ragione. Anch’io ero un po’ perplessa dal funzionamento delle operazioni in quel passaggio.</p>
      <a text="(La votazione viene sospesa di nuovo per qualche istante)"/>
    </intervention>
    <intervention id="4-075" speaker_id="22097" name="Véronique De Keyser" is_mep="True" mode="spoken">
      <p sl="fr">Signora Presidente, non sono previste votazioni nominali per le altre relazioni. Forse potremmo cominciare a votare le relazioni che non richiedono votazioni nominali, se non ha nulla in contrario, in modo da non interrompere la seduta.</p>
    </intervention>
    <intervention id="4-076" speaker_id="4544" is_mep="True" mode="spoken" role="Presidente">
      <p sl="unknown">Il problema è che siamo a metà della relazione, perciò temo che dovremo concludere prima di poter passare oltre.</p>
      <p sl="unknown">Prima della votazione sull’emendamento n. 1</p>
    </intervention>
    <intervention id="4-077" speaker_id="1204" name="Alain Lamassoure" is_mep="True" mode="spoken" role="relatore">
      <p sl="fr">Signora Presidente, chiedo scusa a lei e ai colleghi per la domanda dovuta alla mia inesperienza: questo è solo il mio terzo mandato in seno al Parlamento europeo.</p>
      <p sl="fr">Se ho capito bene, l’adozione dell’emendamento n. 1 avrebbe per conseguenza il mantenimento del testo nel paragrafo dell’emendamento, nonché la soppressione delle cifre corrispondenti al numero di seggi presenti nella relazione. E’ questa l’interpretazione corretta? Mi rivolgo agli autori dell’emendamento: è così che lo interpretate tutti?</p>
      <p sl="fr">In tal caso, ho fatto un errore e me ne scuso con tutti gli interessati. Redigendo la lista di votazione per il gruppo PPE-DE ho indicato un voto positivo, perché pensavo che l’emendamento riguardasse unicamente il testo. Ma dal momento che riguarda anche le cifre, l’istruzione per il gruppo PPE-DE diventa quella di un voto libero e, insieme al mio correlatore, invito tutti coloro che desiderano sostenere le proposte della commissione per gli affari costituzionali e i relatori a votare contro l’emendamento n. 1.</p>
      <a text="(Applausi)"/>
    </intervention>
    <intervention id="4-078" speaker_id="2187" name="Antonio Tajani" is_mep="True" mode="spoken">
      <p sl="it">Signora Presidente, onorevoli colleghi, non è chiaro ancora se l’emendamento 1 sia compatibile con l’emendamento 51, perché se l’emendamento 1 – come ritengo – è compatibile con l’emendamento 51, la delegazione italiana voterà a favore dell’emendamento 1, però abbiamo bisogno di questo chiarimento.</p>
    </intervention>
    <intervention id="4-079" speaker_id="4544" is_mep="True" mode="spoken" role="Presidente">
      <p sl="unknown">Il presente emendamento annulla tutti gli altri.</p>
      <p sl="unknown">Le nostre congratulazioni ai nostri correlatori e i nostri ringraziamenti ai nostri tecnici.</p>
    </intervention>
  </section>
  <section id="creitem13" title="7. Benvenuto">
    <intervention id="4-081" speaker_id="4544" is_mep="True" mode="spoken" role="Presidente">
      <p sl="unknown">Onorevoli deputati, ho il grande piacere di porgere il benvenuto qui al Parlamento europeo a una delegazione di deputati e altri rappresentanti del parlamento della Nuova Zelanda e della missione della Nuova Zelanda presso l’Unione europea, che ci seguono dalla tribuna d’onore.</p>
      <a text="(Applausi)"/>
      <p sl="unknown">I membri della delegazione si trovano a Bruxelles per incontrarsi con i loro omologhi del Parlamento europeo, in occasione della quattordicesima riunione interparlamentare Parlamento europeo-Nuova Zelanda. Dopo la riunione di questo pomeriggio, lasceranno Bruxelles alla volta delle Fiandre occidentali, dove domani prenderanno parte a numerosi eventi in commemorazione del novantesimo anniversario della battaglia di Passchendaele. Auguro alla delegazione una piacevole permanenza nell’Unione europea.</p>
    </intervention>
  </section>
  <section id="creitem14" title="8. Turno di votazioni (seguito)"/>
  <section id="creitem15" title="8.1. Situazione umanitaria nella Striscia di Gaza (votazione)">
    <intervention id="4-085" speaker_id="4521" name="Charles Tannock" is_mep="True" mode="spoken">
      <p sl="en">Signora Presidente, vorrei che venissero aggiunte le parole “lo Stato di” prima di Israele nel paragrafo 5. Il motivo è che alcuni deputati, tra cui l’onorevole Davies, mi hanno informato del fatto che Hamas riconosce Israele, ma non lo Stato di Israele. E’ lo Stato di Israele che necessita di riconoscimento.</p>
    </intervention>
  </section>
  <section id="creitem16" title="8.2. Uccisioni di donne (femminicidi) in America centrale e in Messico, e ruolo dell’Unione europea nella lotta contro tale fenomeno (votazione)">
    <intervention id="4-089" speaker_id="23894" name="Anna Záborská" is_mep="True" mode="spoken">
      <p sl="fr">Signora Presidente, mi consenta di presentare un emendamento orale a nome del gruppo PPE-DE al nostro emendamento n. 6. Vorremmo aggiungere alla fine del considerando R “ma non definitivo, poiché tale frase è oggetto di un ricorso”.</p>
    </intervention>
    <intervention id="4-091" speaker_id="23881" name="Marios Matsakis" is_mep="True" mode="spoken">
      <p sl="en">Signora Presidente, questo è un emendamento orale all’emendamento n. 7 sul considerando S, inteso a sostituire le parole “autori di crimini” con “perpetratori di crimini”. E’ una correzione necessaria, altrimenti la frase non avrà alcun senso in inglese.</p>
    </intervention>
  </section>
  <section id="creitem17" title="8.3. Lotta al contrabbando di sigarette (accordo CE-Philip Morris) (votazione)"/>
  <section id="creitem18" title="8.4. Capacità aeroportuali e servizi di assistenza a terra: verso una politica più efficiente (votazione)"/>
  <section id="creitem19" title="9. Dichiarazioni di voto">
    <intervention id="4-099" speaker_id="28403" name="Duarte Freitas" is_mep="True" mode="written">
      <p sl="pt">L’armonizzazione e l’affidabilità delle informazioni e dei dati raccolti in merito alle attività marittime sono di fondamentale importanza per il settore della pesca ed è opportuno sostenere tutti gli sforzi volti ad accrescerne la qualità.</p>
      <p sl="pt">Alla luce delle attuali esigenze del settore e delle problematiche relative all’ecosistema, la Commissione europea ha proposto che il regolamento (CE) n. 1543/2000 del Consiglio venga emendato mentre la proposta di un regolamento del Consiglio, relativo a un nuovo quadro comunitario per la raccolta, la gestione e l’utilizzo dei dati nel settore della pesca, viene sottoposta al vaglio del Parlamento europeo.</p>
      <p sl="pt">Pertanto, è necessario emendare l’esistente regolamento (CE) n. 1543/2000 del Consiglio, per evitare una sovrapposizione tra il vecchio e il nuovo regolamento.</p>
      <p sl="pt">La presente proposta della Commissione, che apporta tutte queste modifiche necessarie e logiche ed è stata approvata all’unanimità in seno alla commissione per la pesca, merita ora il mio voto favorevole in plenaria.</p>
    </intervention>
    <intervention id="4-100" speaker_id="1403" name="David Martin" is_mep="True" mode="written">
      <p sl="en">Ho votato a favore di questa relazione che approva la proposta della Commissione di emendare (e preparare l’abrogazione del) regolamento n. 1543/2000 (un quadro comunitario per la raccolta e la gestione dei dati essenziali all’attuazione della politica comune della pesca). L’obiettivo della Commissione è presentare nel 2008 un regolamento nuovo e più completo per la raccolta dei dati. Questo emendamento agevola la transizione eliminando l’attuale richiesta di presentare programmi nazionali della durata di sei anni, dal 2007 al 2012, per la raccolta e la gestione dei dati, e introduce invece la richiesta di elaborare programmi transitori che coprano gli anni 2007 e 2008.</p>
    </intervention>
    <intervention id="4-102" speaker_id="28497" name="Gerard Batten, Godfrey Bloom, Derek Roland Clark, Roger Knapman, Michael Henry Nattrass" is_mep="True" mode="written">
      <p sl="en">L’UKIP auspica l’abolizione della politica agricola comune. Pertanto, in nessun caso potremmo votare a favore di una relazione che attribuisce ancora maggior potere a una commissione di cui non riconosciamo la legittimità.</p>
    </intervention>
    <intervention id="4-103" speaker_id="28148" name="Françoise Castex" is_mep="True" mode="written">
      <p sl="fr">Ho votato a favore della relazione Chatzimarkakis, che mira a migliorare la trasparenza e l’esecuzione budgetaria della PAC, ovvero a identificare i beneficiari degli aiuti all’agricoltura.</p>
      <p sl="fr">Ritengo che la legittimità della PAC, una delle maggiori voci di spesa dell’UE, sia troppo spesso messa in dubbio a causa dell’opacità che caratterizza la gestione degli aiuti all’agricoltura. Questa relazione ha il merito di chiarire la situazione.</p>
      <p sl="fr">Mi compiaccio della pubblicazione su Internet di tutte le liste nazionali dei beneficiari diretti degli aiuti UE, nonché dei collegamenti che verranno istituiti tra le pagine web della Commissione e gli organismi pagatori degli Stati membri.</p>
      <p sl="fr">Tuttavia, questo controllo del finanziamento della PAC dev’essere effettuato nel più rigoroso rispetto delle normative in materia di protezione dei dati. E’ per questa ragione che ho votato contro gli emendamenti volti a imporre l’iscrizione o la registrazione degli utenti che consultassero tali dati, poiché la trasparenza dev’essere garantita in entrambi i sensi.</p>
      <p sl="fr">Sono convinta, inoltre, che i dati relativi ai pagamenti del Fondo europeo agricolo per lo sviluppo rurale debbano essere scomposti, al fine di identificare i maggiori beneficiari.</p>
    </intervention>
    <intervention id="4-104" speaker_id="4466" name="Ilda Figueiredo" is_mep="True" mode="written">
      <p sl="pt">Consideriamo essenziale la necessità espressa nella proposta della Commissione, ed evidenziata nella relazione parlamentare, di incrementare la trasparenza sia in merito al finanziamento della politica agricola comune, sia in merito alle specifiche dei conti relative alle procedure di spesa delle istituzioni dell’Unione europea. Altrettanto essenziale è il rafforzamento del controllo sul bilancio. Tuttavia, manifestiamo il nostro disappunto per la portata limitata della proposta e per il fatto che il Parlamento europeo non ha dimostrato un atteggiamento sufficientemente ambizioso nella sua relazione e nei suoi emendamenti.</p>
      <p sl="pt">Siamo del parere che alcune proposte non abbiano alcuna applicazione pratica e limitino invece le libertà e le garanzie dei cittadini, come, ad esempio, la richiesta che “coloro che utilizzano o esaminano i dati [in Internet ] provvedano a firmare o a iscriversi”. In aggiunta, sia nella proposta della Commissione, sia nella relazione del Parlamento, vi sono alcune ambiguità relative alla pubblicazione delle informazioni. Fin dall’inizio, è stata avanzata la proposta di stipulare in futuro “una valutazione dei vantaggi o meno della pubblicazione di tali dati”. Un altro punto controverso è il rafforzamento del potere di controllo della Commissione sugli Stati membri.</p>
      <p sl="pt">Infine, riteniamo che il sistema migliore per aumentare “la trasparenza e la pubblica comprensione della politica agricola comune” – obiettivo già espresso nella proposta della Commissione – sia attuare una revisione completa.</p>
    </intervention>
    <intervention id="4-105" speaker_id="28403" name="Duarte Freitas" is_mep="True" mode="written">
      <p sl="pt">La proposta della Commissione di apportare alcuni emendamenti al regolamento (CE) n. 1290/2005 del Consiglio, relativo al finanziamento della politica agricola comune (PAC) è necessaria per rendere più trasparente tutto il processo.</p>
      <p sl="pt">Io ritengo che una maggiore trasparenza, associata a un utilizzo migliore dei fondi agricoli, possa servire per dissipare la sfiducia della popolazione europea nei confronti della PAC e delle istituzioni comunitarie.</p>
      <p sl="pt">Voterò quindi a favore della relazione dell’onorevole Chatzimarkakis, che ribadisce la posizione della Commissione apportando alcuni emendamenti, a mio parere, pertinenti</p>
    </intervention>
    <intervention id="4-106" speaker_id="1403" name="David Martin" is_mep="True" mode="written">
      <p sl="en">Ho votato a favore di questa relazione, che propone una serie di miglioramenti volti ad aumentare la trasparenza della PAC, fra cui la richiesta di pubblicare su Internet liste nazionali dei beneficiari delle sovvenzioni agricole dirette. Il Regno Unito attua già questo provvedimento e vorrei che lo facessero anche altri Stati. La relazione chiede inoltre di prendere provvedimenti più rigidi in caso di mancato rispetto delle disposizioni sulla pubblicazione ed esorta all’inserimento delle norme sulla protezione dei dati nel regolamento stesso della Commissione.</p>
    </intervention>
    <intervention id="4-107" speaker_id="28255" name="Andreas Mölzer" is_mep="True" mode="written">
      <p sl="de">Ovunque, i nostri onesti agricoltori, il sale della nostra terra, annaspano in un mare di burocrazia inutile, sono soggetti a sorveglianza satellitare e guai a loro se un recinto è spostato un po’ troppo a destra o a sinistra. E’ arrivato il momento di affrontare la situazione con un po’ di umanità, invece di aggredire i coltivatori indefessi con l’inconcludente manganello della burocrazia. Sono le pecore nere che si inventano interi campi e fattorie e che causano la BSE e altri scandali a dover essere individuate.</p>
      <p sl="de">Tuttavia, è assurdo affermare che l’aumento dei prezzi potrebbe giustificare un taglio delle sovvenzioni. Gli agricoltori biologici austriaci guadagnavano circa sette scellini – l’equivalente di 95 centesimi – per un litro di latte prima dell’adesione alla moneta unica. Oggi guadagnano solo 30 centesimi, il che significa che stanno perdendo migliaia di euro e allo stesso tempo, devono sopportare il fardello di regolamenti burocratici in continuo cambiamento che rendono la loro vita ancora più difficile.</p>
      <p sl="de">La prospettiva di una “verifica” della PAC deve servire quindi solamente a creare un quadro normativo migliore, più affidabile e duraturo e non a portare avanti riforme con la forza, inducendo i pochi agricoltori che ci restano a gettare la spugna. In previsione del massiccio abbandono delle campagne che attende l’Europa, l’idea di impiegare i finanziamenti agricoli inutilizzati per l’attuazione di progetti prestigiosi come Galileo è da bocciare con determinazione. Dobbiamo preservare a ogni costo la nostra capacità di autosufficienza senza consegnarci nelle mani delle aziende di biotecnologie genetiche.</p>
    </intervention>
    <intervention id="4-108" speaker_id="4274" name="Olle Schmidt" is_mep="True" mode="written">
      <p sl="sv">La relazione dell’onorevole Jorgo Chatzimarkakis rafforza ulteriormente l’iniziativa della Commissione di incrementare la legittimità delle politiche comunitarie attraverso la pubblicazione dettagliata delle procedure di spesa e il miglioramento del controllo sulla contabilità e sui bilanci nel settore agricolo, e queste sono solo alcune delle misure derivate da numerosi cambiamenti.</p>
      <p sl="sv">Ho sostenuto le parti della relazione volte ad aumentare la trasparenza relativa all’impiego dei fondi comunitari e alla pubblicazione delle informazioni sui beneficiari dei finanziamenti. Concordo inoltre con la necessità che gli Stati membri provvedano alla pubblicazione annuale ex post , via Internet , dei beneficiari di stanziamenti del FEAGA e del FEASR e degli importi percepiti da ogni beneficiario per ciascuno di tali Fondi.</p>
      <p sl="sv">Tuttavia, mi sono opposto al provvedimento in base al quale coloro che utilizzano o esaminano i dati devono firmare o iscriversi in un registro, poiché questa norma è in contrasto con il principio svedese del diritto all’anonimato, relativo all’uso di informazioni pubbliche.</p>
      <p sl="sv">La mia intenzione di votare contro l’emendamento n. 20, in base al diritto svedese che garantisce pubblico accesso a documenti ufficiali, è stata inserita a verbale, dopo un errore di votazione da parte mia.</p>
    </intervention>
    <intervention id="4-109" speaker_id="4515" name="Jeffrey Titford" is_mep="True" mode="written">
      <p sl="en">L’UKIP si è astenuto dalla votazione in merito a questa relazione, poiché non riconosce la legittimità del Parlamento; la nostra astensione non ha nulla a che vedere con i contenuti della relazione.</p>
      <p sl="en">L’UKIP auspica l’abolizione della politica agricola comune. Pertanto, in nessun caso potremmo votare a favore di una relazione che attribuisce ancora maggior potere a una Commissione di cui non riconosciamo la legittimità.</p>
    </intervention>
    <intervention id="4-111" speaker_id="31123" name="Pedro Guerreiro" is_mep="True" mode="written">
      <p sl="pt">I negoziati condotti dalla Commissione europea in virtù del mandato ricevuto dal Consiglio si prefiggono l’obiettivo principale di istituire uno spazio aereo liberalizzato tra l’UE e gli Stati Uniti, al di là degli accordi bilaterali attualmente esistenti tra singoli Stati membri e gli Stati Uniti. Lo scopo è quello di creare un mercato unico liberalizzato per il trasporto aereo tra l’UE e gli USA, “all’interno del quale gli investimenti possano muoversi liberamente e le compagnie aeree europee e degli Stati Uniti siano in grado di fornire servizi aerei senza alcuna restrizione, anche nel mercato domestico di ciascuna regione”.</p>
      <p sl="pt">L’obiettivo dell’UE è quello di assicurarsi reciprocità da parte degli Stati Uniti, in merito alla liberalizzazione del trasporto aereo, in particolare rispetto alla rimozione “delle attuali restrizioni giuridiche in materia di proprietà e controllo delle compagnie aeree degli Stati Uniti e in materia di cabotaggio” e anche in relazione al “diritto di stabilimento” e agli “aiuti di Stato”.</p>
      <p sl="pt">Ecco perché ribadiamo che dovrebbero essere gli Stati membri e non la Comunità a concludere questo tipo di accordo, tanto più che si tratta di una questione di tale importanza strategica da “poter fungere da esempio per un’ulteriore liberalizzazione e convergenza normativa a livello globale”. Noi, pertanto, confermiamo la nostra contrarietà alla liberalizzazione di questo importante servizio pubblico in ciascun paese.</p>
    </intervention>
    <intervention id="4-112" speaker_id="23768" name="Bogusław Liberadzki" is_mep="True" mode="written">
      <p sl="pl">Ho votato a favore della relazione sulla proposta di decisione del Consiglio e dei rappresentanti dei governi degli Stati membri dell’Unione europea, riuniti in sede di Consiglio, concernente la firma e l’applicazione provvisoria dell’accordo sui trasporti aerei tra la Comunità europea e i suoi Stati membri, da un lato, e gli Stati Uniti d’America, dall’altro [8044/3/2007 – COM(2006)0169 – C6-0210/2007 – 2006/0058(CNS) ].</p>
      <p sl="pl">L’onorevole El Khadraoui ha giustamente sottolineato l’importanza di creare uno spazio aereo liberalizzato tra l’UE e gli Stati Uniti, che permetta la realizzazione di un mercato unico per il trasporto aereo tra l’Unione europea e gli Stati Uniti. Concordo nel ritenere che questo consentirebbe agli investimenti di muoversi liberamente e alle compagnie aeree europee e degli Stati Uniti di fornire servizi aerei senza alcuna restrizione, anche nel mercato domestico di ciascuna regione. Questo rappresenta, a mio avviso, un enorme passo avanti.</p>
      <p sl="pl">Trovo sia stato assolutamente opportuno sollevare la questione della tutela ambientale in questo contesto. Il settore dell’aviazione esercita diversi effetti negativi sull’ambiente, in particolare in quanto fonte di rumore e corresponsabile del cambiamento climatico. Pertanto sono favorevole alla disposizione che esorta sia l’UE che gli Stati Uniti ad adottare misure efficaci per la riduzione dell’impatto ambientale del trasporto aereo.</p>
    </intervention>
    <intervention id="4-113" speaker_id="1403" name="David Martin" is_mep="True" mode="written">
      <p sl="en">Ho votato a favore di questa relazione che promuove progetti per liberalizzare accordi fra l’Unione europea e gli Stati Uniti d’America nel settore dei trasporti aerei. Ciò riequilibra i giochi per le compagnie aeree europee che volano negli Stati Uniti e dovrebbe agevolare la pianificazione di rotte più razionali portando a un miglioramento nei servizi e a voli più efficienti. L’aumento del numero delle potenziali tratte transatlantiche potrebbe inoltre comportare una riduzione delle tariffe per i passeggeri.</p>
    </intervention>
    <intervention id="4-114" speaker_id="4461" name="Luís Queiró" is_mep="True" mode="written">
      <p sl="pt">La firma dell’accordo è volta a soddisfare esigenze a lungo disattese su entrambi i lati dell’Atlantico, con chiari benefici per gli utenti, derivanti da un’ulteriore liberalizzazione e convergenza normativa a livello globale. Per l’UE, esso servirà anche a garantire la conformità con la normativa comunitaria.</p>
      <p sl="pt">Pertanto, il lavoro svolto per giungere alla firma di questo accordo merita il nostro plauso, poiché il nuovo quadro giuridico assicura un’ampia coesione in merito alla creazione di un mercato transatlantico integrato dell’aviazione, a vantaggio sia dei consumatori sia delle compagnie aeree.</p>
      <p sl="pt">Tuttavia, leggendo l’accordo, appare evidente che la rimozione delle restrizioni relative al controllo estero delle compagnie aeree statunitensi è, in qualche modo, sproporzionata e che il cabotaggio non è stato incluso. Dunque, la proposta del Parlamento europeo di inserire in questo approccio graduale stadi e scadenze progressive per la firma e le ripercussioni di eventuali non conformità è di fondamentale importanza e merita il nostro plauso. Inoltre, sono state presentate delle condizioni per il ripristino della piena reciprocità all’interno del mercato dell’aviazione UE-Stati Uniti, laddove i negoziati non raggiungano il livello di equilibrio auspicato da entrambe le parti.</p>
      <p sl="pt">In sintesi, si tratta di un primo, positivo passo verso obiettivi che non sono ancora stati raggiunti.</p>
    </intervention>
    <intervention id="4-115" speaker_id="2081" name="Peter Skinner" is_mep="True" mode="written">
      <p sl="en">Sono convinto che sussista la concreta necessità di un simile accordo, ma deve essere rispettato da entrambe le parti. Gli aeroporti nel sudest dell’Inghilterra hanno dovuto aprire “slot aerei” per le compagnie statunitensi e potenzialmente per molte altre, ma lo stesso non si è verificato negli Stati Uniti. Alle compagnie aeree dell’Unione europea non sono garantite le “libertà dell’aria” per i voli all’interno degli Stati Uniti, ciò significa che aeromobili decollati da Gatwick alla volta di New York non possono volare a Los Angeles, per contro, aeromobili statunitensi diretti a Gatwick possono raggiungere qualunque destinazione europea. Parimenti, non si riscontra alcun ammorbidimento delle norme relative alla proprietà di azioni di compagnie aeree statunitensi da parte di cittadini stranieri.</p>
      <p sl="en">Si riscontra quindi un evidente squilibrio nell’accordo di prima fase e tale squilibrio, a sfavore dell’UE, dev’essere sanato con urgenza nei negoziati di seconda fase. Tenterò di rafforzare la nostra posizione in sede di dialogo transatlantico con i legislatori.</p>
    </intervention>
    <intervention id="4-117" speaker_id="24030" name="Philip Claeys" is_mep="True" mode="spoken">
      <p sl="nl">Signora Presidente, non intendo ribadire la discussione di ieri. Ho già spiegato che per noi la relazione Lamassoure equivale a mettere il carro davanti ai buoi, poiché non disponiamo ancora di un valido trattato di transizione, non abbiamo ancora un nuovo trattato. Il problema di questa relazione è che fa riemergere il tipico spauracchio degli eurofederalisti, ovvero lo spettro di liste transnazionali, sulla base delle quali verrebbero eletti alcuni deputati del Parlamento europeo. Ebbene, io continuo a partire dal presupposto che noi in quest’Aula siamo rappresentanti del nostro elettorato negli Stati membri, della nostra popolazione negli Stati membri, e non di meri cittadini astratti dell’Unione europea.</p>
    </intervention>
    <intervention id="4-118" speaker_id="28372" name="Ryszard Czarnecki" is_mep="True" mode="spoken">
      <p sl="pl">Signora Presidente, io ritengo che una casa debba essere costruita dal basso verso l’alto, a partire dalle fondamenta, e non viceversa, che, tuttavia, è ciò che propone, di fatto, la relazione degli onorevoli Lamassoure e Severin. Il Trattato sull’Unione europea costituisce le fondamenta. Ma il Trattato dev’essere prima ratificato e credo che tale ratifica avrà luogo entro le prossime settimane. Questa è una delle ragioni per cui ho votato contro la relazione, sebbene contenga svariati aspetti positivi. Un’altra ragione alla base del mio voto contrario è che non sono d’accordo sul fatto che il mio paese venga rappresentato da ben tre deputati in meno rispetto al numero attuale. Il numero di deputati polacchi, infatti, verrebbe ridotto da 54 a 51. Queste sono le motivazioni che mi hanno spinto a votare contro questa relazione.</p>
    </intervention>
    <intervention id="4-119" speaker_id="38733" name="Mikel Irujo Amezaga" is_mep="True" mode="spoken">
      <p sl="es">Ieri ho presentato la mia dichiarazione di voto per iscritto e mi è stato risposto che era ancora in fase di esame. Detto questo, il mio nome è Irujo Amezaga . “Amenaza” significa una cosa del tutto diversa in spagnolo, ovvero “minaccia” e io non costituisco ancora, almeno non credo, una minaccia.</p>
      <p sl="es">Comunque sia, la mia dichiarazione di voto riguardava la relazione Lamassoure. Ho votato contro questa relazione, pur riconoscendo la complessità della tematica relativa alla composizione del Parlamento europeo. Il mio emendamento in merito ai collegi sovrastatali, a riconoscimento delle realtà politico-culturali che valicano i confini degli attuali Stati membri, è stato respinto in sede di commissione. Se davvero auspichiamo un’Unione del popolo europeo, come sancito nel trattato UE, allora questo Parlamento dovrebbe aprirsi ad altri tipi di realtà.</p>
    </intervention>
    <intervention id="4-120" speaker_id="4544" is_mep="True" mode="spoken" role="Presidente">
      <p sl="unknown">Chiedo scusa per la mia pronuncia – continuo a prendere lezioni di spagnolo.</p>
    </intervention>
    <intervention id="4-121" speaker_id="28512" name="Jim Allister" is_mep="True" mode="written">
      <p sl="en">Riguardo alla futura composizione del Parlamento europeo, ho votato contro il tentativo ingiustificato (emendamento n. 26) di portare il numero dei rappresentanti della Repubblica d’Irlanda a 13. L’Irlanda del Nord conta una popolazione di 1,7 milioni di abitanti ed è rappresentata da tre parlamentari europei. La Repubblica d’Irlanda conta una popolazione di 4,3 milioni di abitanti eppure, in base all’emendamento n. 26, disporrebbe di 13 deputati nel Parlamento europeo, ossia un rappresentante ogni 333 000 abitanti, mentre per l’Irlanda del Nord il rapporto fra deputati europei e abitanti è di uno ogni 630 000 persone. E’ evidente che la Repubblica d’Irlanda gode già di una buona rappresentanza e dovrebbe ritenersi già fortunata a detenere 12 seggi in Parlamento.</p>
    </intervention>
    <intervention id="4-122" speaker_id="photo_generic" name="Jan Andersson, Göran Färm e Inger Segelström" is_mep="True" mode="written">
      <p sl="sv">Noi socialdemocratici svedesi abbiamo votato a favore della relazione. Riteniamo che il principio della proporzionalità degressiva sia ragionevole e abbia buone possibilità di essere sostenuto dai capi di Stato e di governo dell’UE. Le altre proposte avanzate non hanno realistiche possibilità di essere approvate nel corso del Vertice. La relazione attribuisce alla Svezia 20 seggi, anziché i 18 che otterremmo se venisse applicato il trattato di Nizza. E’ essenziale che il trattato venga adottato, altrimenti verrebbe applicato quello di Nizza, in virtù del quale tutti gli Stati membri, tranne la Germania, perderebbero seggi.</p>
      <p sl="sv">Restano da esaminare le questioni relative alla definizione del concetto di cittadino e della base di popolazione funzionale alla distribuzione dei seggi.</p>
      <p sl="sv">Siamo molto scettici riguardo alle liste transnazionali per le elezioni del Parlamento europeo. Se la questione venisse approfondita, tuttavia, potremmo approvarle.</p>
    </intervention>
    <intervention id="4-123" speaker_id="33775" name="Jean-Pierre Audy" is_mep="True" mode="written">
      <p sl="fr">Ho votato a favore della relazione redatta dai colleghi Alain Lamassoure e Adrian Severin sulla composizione del Parlamento europeo. Entrambi erano consapevoli che l’attuale composizione del PE, stabilita dall’atto di adesione di Bulgaria e Romania nel 2005, doveva essere modificata, anche se questo avesse significato tornare alle disposizioni del trattato di Nizza.</p>
      <p sl="fr">Mi congratulo con l’onorevole Alain Lamassoure per lo sforzo di compattamento della sua famiglia politica e mi rammarico del fatto che una serie di posizioni nazionalistiche, contrarie alle decisioni del Consiglio, abbiano comportato discussioni pesanti, fino alla mediazione dell’Assemblea plenaria. Tale dibattito ha permesso di mettere in luce la portata degli egoismi nazionali.</p>
      <p sl="fr">Sebbene abbia alcune riserve sull’idea di considerare la possibilità di eleggere alcuni deputati europei sulla base di liste transnazionali, sono molto soddisfatto dell’allegato 2 della risoluzione, che prevede che la CIG richieda al Parlamento europeo un progetto, volto all’elezione dei suoi deputati per suffragio universale diretto, che definisca in modo più preciso il concetto di “cittadini”, di cui all’articolo 9 A, paragrafo 2, del Trattato UE. In effetti, la nozione di cittadino europeo dev’essere meglio specificata.</p>
    </intervention>
    <intervention id="4-124" speaker_id="28497" name="Gerard Batten, Godfrey Bloom, Derek Roland Clark, Michael Henry Nattrass, Jeffrey Titford" is_mep="True" mode="written">
      <p sl="en">Ho votato contro l’emendamento n. 25 poiché a mio avviso, fintanto che il Regno Unito sarà uno Stato membro dell’Unione europea, il numero dei deputati che lo rappresentano non dovrà essere in alcun modo ridotto. Di conseguenza, votare a favore di 74 parlamentari significherebbe votare a favore della riduzione di quattro deputati. Nello spirito del proposto principio di “proporzionalità degressiva”, che deve essere ancora delineato, piccole nazioni e microstati godrebbero di una rappresentanza sproporzionata rispetto agli Stati più grandi, come il Regno Unito, che per contro potrebbero contare su un numero insufficiente di deputati. Se consideriamo che dal 2004 il Regno Unito ha accolto una massiccia affluenza di immigrati dai paesi dell’Europa dell’est e che attualmente costoro godono del diritto di voto per il Parlamento europeo, il numero dei deputati europei del Regno Unito dovrebbe quanto meno restare invariato a 78, se non addirittura essere aumentato.</p>
    </intervention>
    <intervention id="4-125" speaker_id="photo_generic" name="Colm Burke, Avril Doyle, Jim Higgins, Mairead McGuinness e Gay Mitchell" is_mep="True" mode="written">
      <p sl="en">Durante la votazione sulla relazione Lamassoure, abbiamo votato a favore di un’equa distribuzione dei seggi tra gli Stati membri e in particolare per i 13 seggi destinati all’Irlanda. Nel corso di tutto questo processo, infatti, ci siano battuti perché al nostro paese venissero assegnati 13 seggi.</p>
      <p sl="en">Le argomentazioni a favore sono ben note. In Irlanda, abbiamo una popolazione in rapido aumento – siamo la popolazione europea che cresce più rapidamente, sia in termini di incremento naturale, sia di crescita complessiva. Siamo anche uno dei paesi che ha subito maggiori perdite, proporzionalmente, con il trattato di Nizza, in termini di seggi al Parlamento europeo.</p>
      <p sl="en">Purtroppo, il governo irlandese ha fatto ben poco per sostenere la nostra campagna volta al mantenimento degli attuali 13 seggi.</p>
      <p sl="en">Il nostro voto di oggi ci garantirà, quantomeno, che il numero di seggi attribuiti all’Irlanda non scenda al disotto dei 12 per il prossimo mandato, con riserva di effettuare una revisione complessiva prima del 2014, che dirima la controversa questione dell’utilizzo di “popolazione” o “cittadini” come base statistica per il calcolo dei deputati assegnati a ciascuno Stato membro.</p>
    </intervention>
    <intervention id="4-126" speaker_id="28148" name="Françoise Castex" is_mep="True" mode="written">
      <p sl="fr">Ho votato a favore della relazione Lamassoure concernente la distribuzione dei seggi al Parlamento europeo dopo le elezioni legislative del 2009. Questa nuova distribuzione equilibra il numero dei seggi secondo l’evoluzione della popolazione degli Stati membri. Mi compiaccio del fatto che la Francia benefici di due deputati in più, rispetto a quanto previsto dal rivisto trattato di Nizza.</p>
      <p sl="fr">Sono, inoltre, favorevole all’idea di rivedere questa nuova ripartizione molto prima dell’inizio della legislatura 2014-2019, al fine di elaborare un sistema equo e oggettivo per la distribuzione dei seggi in seno al Parlamento europeo, che tenga conto dei cambiamenti all’interno della popolazione ed eviti il consueto mercanteggiare fra Stati membri.</p>
    </intervention>
    <intervention id="4-127" speaker_id="1892" name="Carlos Coelho" is_mep="True" mode="written">
      <p sl="pt">I deputati eletti dal Partito socialdemocratico (SDP), pur non considerandola una soluzione perfetta, poiché non impone ulteriori negoziati nel contesto di futuri allargamenti, sostiene la relazione dell’onorevole Lamassoure sulla composizione del Parlamento europeo, per tre ragioni:</p>
      <p sl="pt">1. Alcuni Stati membri non sono d’accordo con la semplice definizione dei principi generali e richiedono, come conditio sine qua non per l’approvazione, la rigorosa definizione della composizione del PE, prima di accettare il Trattato di riforma. Questo potrebbe compromettere la principale priorità della Presidenza portoghese del Consiglio.</p>
      <p sl="pt">2. L’onorevole Lamassoure ha proposto un equilibrato compromesso, che prevede un limite minimo a garanzia della pluralità della rappresentanza dei paesi più piccoli e che tiene conto delle dimensioni demografiche degli altri Stati, mediante un principio di proporzionalità degressiva, che assicura un rapporto equo tra i paesi.</p>
      <p sl="pt">3. Così facendo, blocca gli inammissibili tentativi dei deputati tedeschi, polacchi, spagnoli e italiani di rafforzare il peso degli Stati più popolosi riducendo la rappresentanza di Stati di medie proporzioni come il Portogallo.</p>
    </intervention>
    <intervention id="4-128" speaker_id="1413" name="Glyn Ford" is_mep="True" mode="written">
      <p sl="en">Mi vedo costretto a esprimere la mia apprensione per il principio insito nel concetto stesso di presentare questa relazione in plenaria. Chiamare un Parlamento a decidere le basi della sua stessa composizione è, a mio avviso, fondamentalmente sbagliato. Come ha detto un collega irlandese nel corso della discussione: “I tacchini non votano per il Natale”.</p>
      <p sl="en">Faccio parte di questo Parlamento dal 1984, quando i deputati erano 434, oggi ne abbiamo 785. A ogni incremento del numero dei parlamentari, i gruppi di lavoro, le commissioni e le plenarie sono diventati farraginosi e sempre più inefficienti. Ebbene, oggi si vuole istituzionalizzare tutto questo tramite una supposta “riduzione” dei deputati a 750, un numero troppo esagerato – del 30-40 per cento – per poter essere efficace, a meno che non ci vogliamo allineare alle proporzioni ampiamente ornamentali del Congresso nazionale del popolo cinese, che vanta ben 3 000 deputati.</p>
      <p sl="en">L’altra anomalia che mi colpisce è che, mentre ci viene consentito di determinare la nostra composizione, ovvero di prendere una decisione istituzionale di fondamentale importanza per l’insieme delle istituzioni europee e per l’Unione stessa, non ci è permesso scegliere il nostro luogo di ritrovo, a causa dell’opposizione di uno Stato membro, e ci veniamo invece “ricacciati” nella città di Strasburgo che è piena di amianto.</p>
    </intervention>
    <intervention id="4-129" speaker_id="28377" name="Lidia Joanna Geringer de Oedenberg" is_mep="True" mode="written">
      <p sl="pl">Mi dispiace che non sia stato possibile trovare una soluzione nuova e definitiva per il problema della distribuzione dei seggi in seno al Parlamento europeo tra i vari Stati membri dell’Unione. L’attuale metodo di ripartizione è temporaneo e valido soltanto per la prossima legislatura.</p>
      <p sl="pl">Il metodo utilizzato per la distribuzione dei seggi non è chiaro e comprensibile agli occhi dei cittadini europei. Oltre all’applicazione del principio di proporzionalità degressiva, anche i criteri politici hanno avuto un peso importante sulla ripartizione dei seggi in Parlamento e questo, a scapito della rappresentanza dei cittadini, che dovrebbe essere, in realtà, il criterio principe. Inoltre, la proposta distribuzione dei seggi si basa sul numero degli abitanti di un determinato Stato membro e non sul numero di cittadini dello Stato stesso. Il mio paese, la Polonia, per esempio, verrebbe penalizzato a causa della temporanea migrazione economica di circa due milioni di cittadini polacchi, attualmente occupati in altri Stati membri dell’Unione. Tra l’altro, è bene sottolineare che è un paradosso, dal momento che l’UE incoraggia la mobilità dei lavoratori.</p>
      <p sl="pl">Vorremmo ribadire il nostro monito riguardo all’eccessiva complessità dei principi che governano la nostra Unione agli occhi dei cittadini, i quali, di conseguenza, si sentono sempre più diffidenti nei confronti delle istituzioni comunitarie.</p>
    </intervention>
    <intervention id="4-130" speaker_id="photo_generic" name="Hélène Goudin e Nils Lundgren" is_mep="True" mode="written">
      <p sl="sv">Siamo fermamente contrari all’idea di un’unica circoscrizione che attraversi l’intera UE, nel quadro della quale vengano eletti forse il 10 per cento dei deputati al Parlamento europeo. Creare una circoscrizione europea separata è un tentativo artificioso di creare un demos europeo. Non esiste alcuna arena politica comune in Europa con media e discussioni che coprano tutti gli Stati membri. Ciascun paese ha la propria agenda politica. Il tentativo di abbattere le barriere del linguaggio e della tradizione, creando partiti europei, completamente dipendenti da contributi europei, è destinato a fallire.</p>
      <p sl="sv">Non dimentichiamo che il 54,4 per cento degli elettori è rimasto a casa in occasione delle elezioni per il Parlamento europeo del 2004. Il “partito degli astenuti” è il più grande nelle elezioni europee. Nemmeno nei nuovi Stati membri c’è entusiasmo per le elezioni per il Parlamento europeo. In Slovacchia, l’affluenza è stata del 16,96 per cento nel 2004.</p>
      <p sl="sv">A seguito di qualsiasi allargamento dell’UE a paesi come l’Ucraina e la Turchia, gli attuali Stati membri si vedranno ridurre il numero di delegati. Questo penalizza i gruppi più piccoli e riduce la diversità politica. Non resterà più posto per i partiti regionali o minoritari in seno al Parlamento europeo.</p>
      <p sl="sv">Democratici cristiani conservatori (PPE-DE) e socialisti (PSE) sembrano avere il celato intento di cercare di creare un sistema bipartitico all’interno del Parlamento europeo.</p>
      <p sl="sv">Pertanto, votiamo a favore di questa relazione non perché sia eccelsa, ma perché costituisce un miglioramento.</p>
    </intervention>
    <intervention id="4-131" speaker_id="31123" name="Pedro Guerreiro" is_mep="True" mode="written">
      <p sl="pt">Dobbiamo essere molto chiari discutendo di questa materia, poiché le cifre sono tante:</p>
      <p sl="pt">1. La proposta significa che, dal 1999, il Portogallo è passato, in un primo momento, da 25 a 24 eurodeputati, che verranno ora ridotti a 22, mentre la Germania ha mantenuto i suoi 99 delegati, che ora verranno ridotti a 96. In altre parole, il Portogallo ha perso il 12 per cento dei suoi deputati e la Germania il 3 per cento.</p>
      <p sl="pt">2. I sei paesi più popolosi detengono attualmente circa il 56 per cento dei seggi al Parlamento europeo. Con questa proposta, il loro controllo resta inalterato al 56 per cento. In altre parole, non concedono nulla.</p>
      <p sl="pt">Pertanto, attraverso l’attuale riforma dei Trattati, le maggiori potenze riaffermano il loro controllo sul Consiglio, applicando il criterio demografico senza alcuna compensazione, e mantengono il pieno controllo sul PE. Il Portogallo viene penalizzato! Se qualcuno si trova in una posizione di controllo, qualcun altro dev’essere …</p>
      <p sl="pt">Per celare la loro connivenza con una situazione tanto inaccettabile, alcuni sostengono che potrebbe essere peggio. Altri ritengono che sia naturale che solo alcuni paesi siano messi nella posizione di difendere i propri interessi …, a scapito degli interessi di altri.</p>
      <p sl="pt">Infine, senza dimenticare altri aspetti importanti – come il rifiuto della creazione di un organismo elettorale sovrannazionale, o il fatto che tanto più risicato sarà il numero di eurodeputati portoghesi, tanto minore sarà la loro capacità di rappresentare la pluralità politica esistente nel nostro paese – ribadiamo che una soluzione equa a livello istituzionale debba senza dubbio rispettare il principio di cooperazione tra Stati sovrani dotati di pari diritti.</p>
    </intervention>
    <intervention id="4-132" speaker_id="28116" name="Marian Harkin" is_mep="True" mode="written">
      <p sl="en">Voto a favore dell’emendamento n. 26, in base al quale l’Irlanda dovrebbe mantenere i 13 seggi che detiene attualmente. Il Trattato di Nizza attribuiva all’Irlanda 12 seggi; tuttavia, dai tempi del trattato di Nizza, la popolazione irlandese è aumentata del 12 per cento. E’ la popolazione con il più rapido tasso di crescita in Europa, sia in termini di incremento nazionale, sia di crescita complessiva. Questa relazione assegna all’Irlanda 12 seggi – tre in meno rispetto ai 15 attribuitegli per la legislatura 1999-2004, il che significa che perderemo il 20 per cento della nostra quota, rispetto al 2004.</p>
    </intervention>
    <intervention id="4-133" speaker_id="4542" name="Timothy Kirkhope" is_mep="True" mode="written">
      <p sl="en">I conservatori britannici sono contrari alla Costituzione europea e al progetto di Trattato di riforma dell’UE. Non siamo d’accordo con i termini del progetto di mandato per la CIG emesso dal Consiglio europeo, né con il testo del progetto di trattato pubblicato il 5 ottobre.</p>
      <p sl="en">Quanto alla richiesta avanzata dal Consiglio al Parlamento europeo perché esprimesse un’opinione riguardo alla propria futura composizione, i conservatori britannici si sono astenuti dal voto sulla relazione Lamassoure-Severin e questo perché siamo in disaccordo con il modello e la metodologia proposti dai correlatori e, a nostro avviso, insostenibili nel lungo periodo. Siamo contrari anche all’elezione di parlamentari europei sulla base di liste transnazionali.</p>
      <p sl="en">Inoltre, siamo profondamente rammaricati del fatto che l’importante e storica uguaglianza che esisteva fra Regno Unito, Francia e Italia sia stata abbandonata. Ciononostante siamo determinati ad agire nel miglior interesse della popolazione del Regno Unito, che, al momento, riteniamo essere numericamente sottorappresentata in seno al Parlamento europeo. Questi sono i fattori che hanno determinato la nostra decisione di voto in merito alla presente relazione.</p>
    </intervention>
    <intervention id="4-134" speaker_id="2057" name="Carl Lang" is_mep="True" mode="written">
      <p sl="fr">Com’è possibile sottoporre ai rappresentanti degli Stati membri una relazione che utilizza nozioni giuridiche e istituzionali al contempo fumose, nuove, pericolose e utopistiche?</p>
      <p sl="fr">La proporzionalità decrescente, elemento chiave della relazione, significa soltanto che, ancora una volta, gli Stati più grandi perderanno seggi a favore di quelli più piccoli. E’ vero che il processo è stato avviato, in origine, dal Presidente Chirac, il quale, in occasione del Consiglio europeo di Nizza, aveva accettato per la prima volta di sganciare la Francia dalla Germania, il che era contrario allo spirito dei Trattati.</p>
      <p sl="fr">Quanto all’elezione di parlamentari sulla base di liste transnazionali, l’obiettivo è evidente: liberarsi dei partiti politicamente non corretti, che non accettano il fiacco consenso social-democratico ed eliminare qualsiasi riferimento a ciò che pertiene ancora al sacro dominio degli Stati nazione. Ovviamente non possiamo accettarlo.</p>
      <p sl="fr">Infine, il concetto di cittadinanza europea proposto dai relatori è al contempo pericoloso e utopico, nonché, di fatto, totalitaristico. Esso sottintende che la nazionalità sia una nozione obsoleta e che il nostro nuovo, radioso futuro sia legato a un uomo nuovo, “denazionalizzato”, privato delle sue radici, della sua storia e della sua cultura.</p>
      <p sl="fr">Per tutte queste ragioni, consideriamo la relazione Lamassoure un’inaccettabile regressione giuridica, politica e istituzionale.</p>
    </intervention>
    <intervention id="4-135" speaker_id="photo_generic" name="Kartika Tamara Liotard e Erik Meijer" is_mep="True" mode="written">
      <p sl="nl">La distribuzione dei seggi in Parlamento tra gli Stati membri non si basa su oggettive cifre demografiche, bensì su promesse fatte in passato, riguardo all’esito positivo o negativo dei negoziati. Ecco perché i grandi paesi – Francia, Italia e Regno Unito – pur avendo popolazioni differenti, ricevono sempre lo stesso numero di seggi, così come la Spagna e la Polonia. Lo stesso vale per Grecia, Portogallo, Belgio, Repubblica ceca e Ungheria. Alcuni paesi sono sottorappresentati, come i Paesi Bassi, che nel 2000 sono stati tanto sciocchi da accettare meno seggi al Parlamento in cambio di un numero maggiore di voti al Consiglio. Sosteniamo la proposta dei relatori perché, rispetto alle precedenti, si avvicina maggiormente a quella che sarebbe un’equa distribuzione dei seggi. Respingiamo tutti gli emendamenti che favoriscono chiunque auspichi una ripartizione meno equa, e che operano una distinzione fra “cittadini” e altri abitanti nel calcolo della base di popolazione di ciascuno Stato membro. Siamo invece a favore degli emendamenti che associano automaticamente la futura distribuzione dei seggi al numero di abitanti degli Stati membri. Respingiamo qualsiasi futura riduzione dei seggi per Stato membro, che non sia la diretta conseguenza di una diminuzione della popolazione, bensì derivante dal limite massimo di 750 seggi o dalla volontà di ricercare spazio per l’elezione di una quota di parlamentari attraverso liste transnazionali. Con queste riserve, votiamo a favore.</p>
    </intervention>
    <intervention id="4-136" speaker_id="1403" name="David Martin" is_mep="True" mode="written">
      <p sl="en">Ho votato a favore e accolgo con piacere la relazione Lamassoure-Severin sulla composizione del Parlamento europeo. Tuttavia, trovo piuttosto strano che il Parlamento abbia la facoltà di decidere sulla propria distribuzione dei seggi, ma non sulla propria sede. E’ evidente che il Consiglio non è in grado di dirimere l’intricata questione delle tre sedi del Parlamento, pertanto invito il Consiglio a seguire la medesima logica che l’ha portato a concedere al Parlamento di decidere della propria composizione, permettendo, dunque, a quest’ultimo di scegliere dove riunirsi.</p>
      <p sl="en">La relazione promuove una nuova e più equa composizione del Parlamento europeo, da applicarsi nella legislatura 2009-2014. Il principio operativo su cui si regge la relazione, ovvero la proporzionalità degressiva, che invita gli Stati membri più grandi ad accettare un numero di parlamentari inferiore rispetto a quello che si vedrebbero attribuire tramite un criterio distributivo strettamente proporzionale, mi trova concorde. In questo modo sarà possibile garantire agli Stati membri più piccoli delegazioni parlamentari funzionali e il Parlamento potrà tornare a un numero di deputati leggermente più ragionevole, pari a 750.</p>
    </intervention>
    <intervention id="4-137" speaker_id="4461" name="Luís Queiró" is_mep="True" mode="written">
      <p sl="pt">Data la necessità di modificare la composizione del Parlamento europeo a fronte di passati e futuri allargamenti dell’Unione, ritengo che la soluzione adottata in questa relazione abbia diversi meriti: innanzi tutto, è coerente con quanto già concordato (Nizza), in secondo luogo, non aumenta il controllo da parte degli Stati più popolosi, mantenendo un modello d’equilibrio fra Stati relativamente comprensibile, e infine, contribuisce a ridurre le difficoltà associate all’adozione del trattato di riforma.</p>
      <p sl="pt">Pertanto, pur avendo preferito, come appare evidente dal voto, un modello basato sul concetto di cittadinanza e non di residenza – fatto salvo che il rapporto tra cittadini e Unione europea debba essere di cittadinanza e non residenza – ho votato a favore della presente relazione.</p>
    </intervention>
    <intervention id="4-138" speaker_id="28380" name="Marek Siwiec" is_mep="True" mode="written">
      <p sl="en">Il voto di oggi era cruciale per il futuro funzionamento del Parlamento europeo. In merito a una questione tanto delicata, era necessaria una ferma indicazione politica da parte del PE nei confronti del Consiglio europeo, a dimostrazione che gli interessi nazionali possono essere accantonati in favore di un sistema migliore rispetto a quello sancito dal trattato di Nizza. La proposta avanzata oggi, sebbene lungi dall’essere perfetta, costituisce senz’altro una ripartizione dei seggi più equa di quella indicata nel trattato di Nizza. Dopo che il Parlamento europeo aveva invitato unanimemente il Consiglio a definire il termine “cittadini” così come indicato nell’articolo 9 A, paragrafo 2, prima delle prossime elezioni del 2014, io ho deciso, nell’interesse del mio paese e dell’operatività del Parlamento europeo, di votare a favore della relazione, poiché essa rappresenta un certo progresso rispetto a quanto concordato in precedenza.</p>
    </intervention>
    <intervention id="4-139" speaker_id="28134" name="Eva-Britt Svensson" is_mep="True" mode="written">
      <p sl="sv">L’importanza della questione non dev’essere sopravvalutata. Una nuova distribuzione dei seggi fra gli Stati membri non cambierà gli attuali sviluppi nell’UE. La maggioranza continuerà a essere appannaggio dei liberali economici e dei federalisti all’interno del Parlamento. Tuttavia, la relazione esprime chiaramente i principi alla base di una distribuzione che, per sua stessa natura, risulterà approssimativa, in ultima analisi. La nuova distribuzione sarà perfino migliore dell’attuale, poiché i paesi più grandi otterranno meno deputati, mentre quelli più piccoli vedranno aumentare il numero dei propri delegati. Pertanto, ho votato a favore di questa relazione, sebbene alcuni singoli paragrafi non mi trovino d’accordo, in particolare quelli relativi alle liste transnazionali e ai partiti europei.</p>
    </intervention>
    <intervention id="4-140" speaker_id="28584" name="Georgios Toussas" is_mep="True" mode="written">
      <p sl="it">Il partito comunista greco al Parlamento europeo ha votato contro la relazione Lamassoure-Severin, poiché essa accentua ulteriormente la natura conflittuale del Parlamento europeo.</p>
    </intervention>
    <intervention id="4-141" speaker_id="28496" name="Thomas Wise" is_mep="True" mode="written">
      <p sl="en">Ho votato contro l’emendamento n. 25 poiché, fin tanto che il Regno Unito continuerà a far parte dell’UE, il numero di eurodeputati in sua rappresentanza non dovrà subire alcuna riduzione. Votare a favore di una delegazione di 74 deputati avrebbe significato votare a favore di una riduzione di quattro parlamentari. Secondo il proposto principio della “proporzionalità degressiva”, ancora da definirsi, i paesi più piccoli e i microstati beneficerebbero di una rappresentanza sproporzionata, mentre gli Stati più grandi, come il Regno Unito, verrebbero sottorappresentati. Considerato che un gran numero di cittadini dell’Europa orientale è immigrato nel Regno Unito dal 2004 e che attualmente queste persone hanno il diritto di votare alle elezioni per il Parlamento europeo, il numero di europarlamentari britannici dovrebbe quantomeno rimanere quello attuale di 78 deputati, se non essere aumentato.</p>
    </intervention>
    <intervention id="4-142" speaker_id="28144" name="Lars Wohlin" is_mep="True" mode="written">
      <p sl="sv">La Svezia dovrebbe indire un referendum sulla nuova Costituzione, al fine di ottenere eccezioni e una clausola di opt-in (come il Regno Unito). In virtù di tale clausola, per esempio, la Svezia acquisirebbe il diritto di decidere autonomamente se, ed eventualmente quando, introdurre l’euro e sottoscrivere la Carta sociale. Comunque, questo non significa che io non auspichi un documento chiaro come fondamento dell’UE, che definisca in maniera semplice i campi di competenza dell’Unione. Tale documento dovrà contenere, tra l’altro, le regole per la distribuzione dei seggi in seno al Parlamento europeo. Pertanto, sono disposto a sostenere questa parte della proposta per una nuova Costituzione europea, che riguarda specificatamente la distribuzione dei seggi.</p>
      <p sl="sv">Il punto è che, a meno che la proposta sulla ripartizione dei seggi venga posta in essere in conformità con la proposta per una nuova Costituzione europea, si corre il grave rischio di dover tornare al Trattato di Nizza. In virtù del trattato di Nizza, alla Svezia spetterebbero 18 seggi, due in meno rispetto a quelli che le verrebbero attribuiti dalla proposta per una nuova Costituzione europea, e due di meno rispetto a quelli a cui avrebbe diritto, date le dimensioni relative degli Stati membri europei.</p>
    </intervention>
    <intervention id="4-144" speaker_id="28148" name="Françoise Castex" is_mep="True" mode="written">
      <p sl="fr">Ho votato a favore della risoluzione relativa alla situazione umanitaria nella striscia di Gaza. Preoccupata dal deterioramento degli indicatori sanitari in Palestina e consapevole delle difficoltà poste dalla chiusura dei posti di controllo alle frontiere, che ha interrotto l’attività economica e la libera circolazione delle merci, richiedo che la distribuzione degli aiuti d’urgenza e degli aiuti umanitari possa continuare senza ostacoli.</p>
      <p sl="fr">Denuncio le condizioni di vita sempre più difficili che regnano nella striscia di Gaza: il blocco che impedisce la libera circolazione di persone e merci, la parziale privatizzazione dell’accesso all’approvvigionamento idrico, alimentare ed elettrico, la distruzione dei terreni agricoli e dei servizi di base, come la raccolta dei rifiuti, che non funzionano più correttamente e sono vicini al collasso.</p>
      <p sl="fr">Ritengo una questione della massima urgenza che i diritti umani siano pienamente rispettati in quell’area ed esorto ad organizzare una conferenza di pace internazionale, al fine di instaurare una pace giusta e duratura fra israeliani e palestinesi; una pace basata sulle risoluzioni pertinenti del Consiglio di sicurezza dell’ONU, in merito al diritto degli israeliani di vivere all’interno di confini sicuri e riconosciuti e quello dei palestinesi a uno Stato capace di esistenza autonoma.</p>
    </intervention>
    <intervention id="4-145" speaker_id="1413" name="Glyn Ford" is_mep="True" mode="written">
      <p sl="en">Sostengo la presente risoluzione. L’attuale situazione umanitaria nella striscia di Gaza non può che suscitare profonda preoccupazione. Il blocco israeliano nella zona dev’essere tolto e l’area dev’essere rifornita di elettricità e carburante. Inoltre, Israele deve garantire l’afflusso dei capitali finanziari nella striscia di Gaza, sospeso dal settembre 2007, e in mancanza del quale l’impianto socioeconomico e la vita quotidiana della popolazione palestinese ha subito gravi ripercussioni.</p>
      <p sl="en">Il Consiglio e la Commissione devono esercitare tutta la pressione possibile per convincere il governo israeliano ad abbandonare il territorio e a garantire, per il futuro, gli aiuti umanitari essenziali per il popolo palestinese.</p>
    </intervention>
    <intervention id="4-146" speaker_id="31123" name="Pedro Guerreiro" is_mep="True" mode="written">
      <p sl="pt">A fronte della terribile condizione in cui è stato posto il popolo palestinese, il Parlamento europeo ha adottato una risoluzione che, pur riconoscendo l’estrema gravità della situazione non solo nella striscia di Gaza, ma anche negli altri territori palestinesi occupati, non ritiene Israele colpevole, né lo condanna per le sue inveterate responsabilità, soprattutto nella distruzione dell’Autorità nazionale palestinese e delle sue istituzioni e infrastrutture di sostegno, comprese quelle di primaria necessità per la popolazione, e nell’aver tentato di impedire la creazione di uno Stato palestinese sovrano, indipendente e attuabile.</p>
      <p sl="pt">Israele ha imposto un blocco brutale sulla striscia di Gaza, creando così, come denunciato molto tempo fa dai funzionari ONU, una gigantesca prigione per il popolo palestinese, privandolo dei diritti umani più fondamentali e impedendo la fornitura degli aiuti umanitari da parte delle organizzazioni ONU.</p>
      <p sl="pt">E’ imperativo che questo blocco inumano venga tolto e che venga ordinato a Israele di porre fine alla sua aggressione nei confronti del popolo palestinese, nonché di rispettare e conformarsi al diritto internazionale e alle risoluzioni ONU. E’ inoltre essenziale che alla popolazione palestinese vengano fatti pervenire gli aiuti umanitari d’urgenza.</p>
      <p sl="pt">Un’equa e duratura soluzione per il Medio Oriente sarà possibile solo nel rispetto del diritto inalienabile del popolo palestinese ad avere uno Stato indipendente e sovrano, all’interno dei confini del 1967 e con Gerusalemme Est come capitale.</p>
    </intervention>
    <intervention id="4-147" speaker_id="1403" name="David Martin" is_mep="True" mode="written">
      <p sl="en">Ho votato a favore della presente risoluzione, che richiama l’attenzione sulle precarie condizioni della popolazione della striscia di Gaza. Il documento esorta Israele a onorare i suoi obblighi internazionali, ai sensi delle convenzioni di Ginevra, garantendo la fornitura di aiuti umanitari, assistenza e servizi essenziali, come elettricità e carburante, nella striscia di Gaza. Nel richiedere una conferenza di pace internazionale, nonché la fine del blocco e nell’invitare la Commissione e il Consiglio a mobilitarsi in tal senso, mi unisco alla maggior parte dei miei colleghi parlamentari nel promuovere idee che possano migliorare la situazione sul posto, per coloro che subiscono le conseguenze di questo status quo .</p>
    </intervention>
    <intervention id="4-148" speaker_id="28172" name="Pierre Schapira" is_mep="True" mode="written">
      <p sl="fr">Accolgo con soddisfazione la risoluzione del Parlamento europeo sulla striscia di Gaza. La decisione del governo israeliano di dichiarare la zona “entità ostile” apre la via a sanzioni economiche. Tale provvedimento giunge in un momento di grave crisi umanitaria per la striscia di Gaza, aggravata dalla sospensione degli aiuti umanitari internazionali diretti all’Autorità palestinese e dalla mancata restituzione, da parte di Israele, delle tasse dovute all’Autorità palestinese dal marzo 2006.</p>
      <p sl="fr">Sebbene le autorità israeliane abbiano autorizzato l’accesso a Gaza ad alcuni camion carichi di prodotti alimentari, l’Agenzia delle Nazioni Unite per il soccorso e l’occupazione dei profughi palestinesi nel Vicino Oriente segnala una penuria di derrate alimentari di base a causa della frequente chiusura del valico di Karni.</p>
      <p sl="fr">Non ci troveremmo ad affrontare una crisi umanitaria di tali proporzioni se, da principio, non avessimo soppresso i nostri aiuti al popolo palestinese. Molte altre organizzazioni hanno mantenuto la loro cooperazione con la Palestina, penso in particolare a un gran numero di autorità locali europee. Non è giunto il momento di rivedere la nostra politica di sanzioni contro la Palestina, in modo tale che non impedisca la fornitura degli aiuti umanitari più essenziali alla popolazione locale?</p>
    </intervention>
    <intervention id="4-149" speaker_id="1309" name="Brian Simpson" is_mep="True" mode="written">
      <p sl="en">Vorrei sottolineare l’importanza della situazione umanitaria nella striscia di Gaza.</p>
      <p sl="en">Pur riconoscendo che la contingenza politica imponga la precaria situazione vigente nella striscia di Gaza, non possiamo, tuttavia, ignorare che sia la popolazione – uomini, donne e bambini – a soffrirne, e Dio solo sa quali saranno le ripercussioni a lungo termine di questa situazione.</p>
      <p sl="en">Concordo nel ritenere che Israele debba sentirsi sicuro all’interno dei propri confini, ma ci sono anche obblighi che lo Stato di Israele deve rispettare, come assicurare la fornitura degli aiuti e dell’assistenza umanitaria nella striscia di Gaza.</p>
      <p sl="en">La popolazione di Gaza deve assumersi la responsabilità di arrestare gli attacchi a Israele e noi tutti abbiamo la responsabilità di sostenere l’istituzione di un efficiente Stato palestinese, cosicché il popolo di Palestina possa vivere in sicurezza e pace.</p>
      <p sl="en">Sostengo la presente relazione poiché reputo assolutamente essenziale, in questo momento, che l’UE si pronunci in favore della popolazione della striscia di Gaza. Laggiù hanno bisogno di aiuto e noi dobbiamo fornirglielo.</p>
    </intervention>
    <intervention id="4-150" speaker_id="2081" name="Peter Skinner" is_mep="True" mode="written">
      <p sl="en">Vorrei esprimere la mia gratitudine per gli sforzi di coloro in quest’aula che hanno portato alla nostra attenzione i gravi problemi che tormentano la popolazione della striscia di Gaza, lo Stato di Israele e i territori palestinesi.</p>
      <p sl="en">L’unica via praticabile è muoversi nell’ambito delle risoluzioni del Consiglio di sicurezza delle Nazioni Unite e convocare una conferenza di pace internazionale su questa falsa riga.</p>
    </intervention>
    <intervention id="4-152" speaker_id="28177" name="Bernadette Vergnaud" is_mep="True" mode="spoken">
      <p sl="fr">Signora Presidente, queste donne vengono uccise proprio perché donne. Questi assassini che prendono il nome di femminicidi sono il frutto di un contesto sociale influenzato dalla mentalità patriarcale che impedisce alle donne di diventare socialmente autonome.</p>
      <p sl="fr">La relazione molto equilibrata dell’onorevole Romeva, pur riferendosi più specificatamente ai femminicidi in America latina e in Messico, si iscrive in una strategia globale volta a estirpare e prevenire le morti violente di donne a livello mondiale. Ed è proprio per questo che il mio voto è stato favorevole: l’UE, infatti, deve promuovere e difendere i valori della parità di genere.</p>
      <p sl="fr">Avevo concentrato i miei emendamenti, ripresi del resto dal relatore, sul sostegno alle famiglie delle vittime, spesso completamente indifese, le quali, come se non bastasse, devono sopportare il dolore di vedere i colpevoli andarsene impuniti. Invito quindi a rafforzare i programmi di sensibilizzazione e formazione sulle problematiche di genere e a favorire l’adozione di misure volte alla promozione di efficaci sistemi di protezione per i testimoni, le vittime e le loro famiglie, nonché l’ottenimento di un sostegno psicologico e dell’assistenza legale gratuita.</p>
    </intervention>
    <intervention id="4-153" speaker_id="33775" name="Jean-Pierre Audy" is_mep="True" mode="written">
      <p sl="fr">Ho votato a favore della relazione del collega spagnolo, onorevole Raül Romeva i Rueda, sulle uccisioni di donne, o femminicidi, in America centrale e in Messico e sul ruolo dell’Unione europea.</p>
      <p sl="fr">Mi dispiace che ci si sia focalizzati in questa sede solo sulla situazione in America centrale e in Messico, poiché sono molte le regioni del mondo in cui la questione delle uccisioni di donne è ancora irrisolta. Sostengo qualsiasi strategia globale volta a estirpare, a livello mondiale, la violenza contro le donne. La sofferenza delle donne non può lasciare indifferenti, è necessario fornire loro tutto il nostro sostegno, poiché le loro rivolte saranno alla base di molte evoluzioni geopolitiche, a favore degli ideali promossi dall’Unione europea, in particolare la parità fra i generi.</p>
    </intervention>
    <intervention id="4-154" speaker_id="28497" name="Gerard Batten, Godfrey Bloom, Derek Roland Clark, Michael Henry Nattrass, Jeffrey Titford" is_mep="True" mode="written">
      <p sl="en">L’UKIP si è astenuto dalla votazione su questa relazione, poiché non riconosce la legittimità del Parlamento; la nostra astensione non ha nulla che vedere con i contenuti della relazione.</p>
    </intervention>
    <intervention id="4-155" speaker_id="4466" name="Ilda Figueiredo" is_mep="True" mode="written">
      <p sl="pt">Abbiamo votato a favore di questa relazione, che esprime la solidarietà del Parlamento europeo verso le donne che subiscono violenza in tutto il mondo, compresi i nostri paesi dell’Unione europea, ma con particolare enfasi rispetto alla situazione in Messico e in alcuni paesi dell’America centrale, dove vige una vera e propria cultura del femminicidio e dove si sono registrate migliaia di morti violente di donne negli ultimi anni, morti che non possono essere attribuite semplicemente a un diffuso clima di violenza.</p>
      <p sl="pt">Questa situazione è il prodotto di cause culturali e di contesti socioeconomici sfavorevoli alle donne ed è tanto più drammatica nel caso delle donne indigene, soggette a elevati livelli di dipendenza economica. Inoltre, è aggravata dall’azione di organizzazioni criminali.</p>
      <p sl="pt">Ci auguriamo che la presente relazione richiami l’attenzione su questa grave situazione, contribuendo, in tal modo, a garantire che, nei vari paesi interessati, vengano adottati i provvedimenti necessari per porre fine al femminicidio e alla violenza a carico delle donne.</p>
    </intervention>
    <intervention id="4-156" speaker_id="photo_generic" name="Hélène Goudin e Nils Lundgren" is_mep="True" mode="written">
      <p sl="sv">Il Junilistan ritiene che i diritti umani debbano essere difesi in tutte le società del mondo, che si tratti di Stati membri dell’UE o di altri paesi.</p>
      <p sl="sv">La relazione costituisce una proposta di risoluzione che esorta gli Stati membri e gli Stati interessati ad agire in difesa dei diritti delle donne. E’ senz’altro una causa meritevole, ma questa non è la sede adatta per discutere di questo argomento. Come sempre, sono stati inseriti paragrafi che esprimono la volontà dell’UE di esprimersi ad una sola voce in materia di politica estera. Con le proposte contenute nella relazione, in favore di nuove voci di bilancio, campagne finanziarie e maggiori responsabilità, l’UE sta cercando di impossessarsi di maggior potere, utilizzando problematiche come questa come strumenti per raggiungere il proprio intento.</p>
      <p sl="sv">I crimini contro le donne sono inammissibili e un dialogo fra Stati sovrani, volto a porre fine a questo fenomeno, è assolutamente auspicabile, poiché è importante migliorare la posizione vulnerabile delle donne in gran parte del mondo. Tuttavia, l’UE non deve perseguire una politica estera comune e per questo motivo noi abbiamo deciso di votare contro la presente relazione.</p>
    </intervention>
    <intervention id="4-157" speaker_id="4531" name="Jean Lambert" is_mep="True" mode="written">
      <p sl="en">Sono pienamente favorevole alla relazione. Uno sviluppo sostenibile è impossibile se non si tiene conto dell’uguaglianza fra i generi e del diritto alla dignità e a un’esistenza pacifica. Crimini di questo tipo non devono essere considerati unicamente come espressione di una cultura; tanto meno devono essere liquidati nel caso in cui vengano commessi a carico di donne che si guadagnano da vivere come prostitute. L’assenza di un impegno serio e costante nelle indagini, al fine di perseguire e punire i colpevoli, indurrebbe a pensare che la violenza sia accettabile e, a quel punto, nessuno sarebbe più al sicuro. Le proposte illustrate nella relazione meritano il nostro sostegno e confido nel fatto che il Parlamento europeo ne monitorerà i progressi. La dimensione legata ai diritti umani delle nostre politiche esterne è estremamente importante: dobbiamo adoperarci per tutelare il diritto delle persone a vivere in condizioni di sicurezza tali da poter esercitare i propri diritti e le proprie libertà democratiche, e questo ad ogni livello sociale e qualunque sia l’occupazione e lo status di tali persone.</p>
    </intervention>
    <intervention id="4-158" speaker_id="1898" name="Erika Mann" is_mep="True" mode="written">
      <p sl="en">Ritengo che la relazione dell’onorevole Raül Romeva i Rueda, sulle uccisioni di donne in America centrale e in Messico e sul ruolo dell’Unione europea nell’impedire che questo accada, sia molto ben equilibrata. Vorrei ringraziare il relatore per il suo eccellente lavoro e per il suo impegno. Egli ha condotto i negoziati con stile politico molto sensibile e positivo. Vorrei, inoltre, esprimergli la mia gratitudine per essersi dedicato a questo argomento.</p>
      <p sl="en">I diritti umani sono un valore di estrema rilevanza per l’Unione europea. Per fortuna, nell’ambito dei rapporti tra UE e Messico, i diritti umani rivestono un ruolo importante; poiché contemplati dall’Accordo nordamericano di libero scambio, essi godono addirittura di carattere quasi formale e costituiscono, inoltre, un elemento di cruciale importanza nell’ambito della nostra delegazione parlamentare congiunta, che ho il piacere di presiedere e che è attualmente presieduta, per parte messicana, dal senatore José Guadarrama Márquez.</p>
    </intervention>
    <intervention id="4-159" speaker_id="1403" name="David Martin" is_mep="True" mode="written">
      <p sl="en">Ho votato a favore di questa relazione, che sostengo con passione e che si iscrive in una strategia globale volta a estirpare e a prevenire il femminicidio, proponendo azioni da parte dell’UE nell’ambito di accordi di partenariato. Mi auguro che tale problematica venga ripresa dai governi nazionali, nell’ambito delle loro relazioni bilaterali con i paesi dell’America latina, e dalle istituzioni europee nel loro partenariato strategico a sostegno delle politiche di prevenzione e protezione contro la violenza.</p>
    </intervention>
    <intervention id="4-160" speaker_id="28249" name="Tobias Pflüger" is_mep="True" mode="written">
      <p sl="de">Ho votato a favore della relazione dell’onorevole Raül Romeva i Rueda poiché identifica chiaramente, in pochi punti, le cause principali delle uccisioni di donne in Messico e in America centrale: questi assassini vengono perpetrati impunemente in un contesto socioeconomico orientato unicamente agli interessi economici. Un’elevata percentuale di omicidi è avvenuta nelle cosiddette zone di libero scambio, caratterizzate dall’industria maquiladora (società subappaltatrici che producono per il mercato dell’esportazione), nelle quali l’assenza di un’infrastruttura sociale e gli elevati tassi di povertà si accompagnano all’impunità per le forze di sicurezza semi-legali.</p>
      <p sl="de">Tali strutture traggono vantaggio anche dalle relazioni tra Unione europea, Messico e America centrale, le quali si focalizzano sulle agevolazioni commerciali. L’Accordo di associazione UE-America centrale, la cui firma è prevista entro la fine di quest’anno, mostra già, nella sua forma attuale, che liberalizzazione del mercato e deregulation sono i principali interessi dell’Unione europea. Tuttavia, la “creazione di un clima favorevole al commercio e agli investimenti”, così come auspicato dalla Commissione, conduce precisamente a quelle strutture giustamente identificate nella relazione come elementi costitutivi di quel contesto socioeconomico sfavorevole, alla base dell’elevato tasso di femminicidi.</p>
      <p sl="de">La relazione invia inoltre un segnale importante riguardo alla necessità di approvare finalmente la clausola dei diritti umani contenuta nel cosiddetto “accordo globale” tra UE e Messico. Infine, anche l’operato delle associazioni dei parenti e delle vittime dev’essere sostenuto.</p>
    </intervention>
    <intervention id="4-162" speaker_id="1403" name="David Martin" is_mep="True" mode="written">
      <p sl="en">Ho votato a favore di questa relazione che propone, al fine di evitare le frodi, l’informatizzazione dei movimenti di transito, la revisione del quadro giuridico in materia e il potenziamento, da parte di Commissione e Stati membri, dei controlli fisici, sulla base di un’analisi comune dei rischi. Questa problematica investe anche il Regno Unito: fino al 4 per cento del potenziale gettito IVA va perso a causa delle frodi in questo settore.</p>
    </intervention>
    <intervention id="4-163" speaker_id="28255" name="Andreas Mölzer" is_mep="True" mode="written">
      <p sl="de">L’eliminazione delle frontiere si è tradotta in maniera rapida ed evidente in una massiccia riduzione del fatturato derivante dalla vendita di sigarette, non solo nella regione frontaliera, ma anche nell’interno. Le misere condizioni del mercato del lavoro inducono alcuni singoli a contrabbandare piccoli quantitativi di prodotti del tabacco attraversando la frontiera a piedi, nell’intento di incrementare il proprio reddito.</p>
      <p sl="de">Anche i fantasmagorici margini di profitto, a dispetto degli elevati costi di trasporto, hanno contribuito all’impressionante crescita del contrabbando di tabacco negli ultimi anni. Una pratica liquidata come un reato minore costituisce, in alcune aree, la fonte di reddito per le organizzazioni criminali, un’ottima fonte di reddito per giunta: dopotutto, è facile far pervenire questi prodotti del mercato nero ai fumatori dell’Unione europea. I trafficanti sanno bene che difficilmente le campagne di informazione cambieranno la situazione, poiché gli studi hanno dimostrato che la maggior parte degli acquirenti è consapevole della concentrazione superiore di sostanze nocive all’interno di questi prodotti e del rischio di incappare in sanzioni amministrative.</p>
      <p sl="de">Il ruolo del Montenegro è particolarmente inglorioso, essendo diventato il principale nodo di smercio in Europa per il contrabbando di tabacco, con una generosa fetta dei profitti che finisce nelle tasche dello Stato. Sarà necessario esercitare una maggiore pressione in materia, attraverso i colloqui attualmente in corso, così come occorrerà irrigidire le sanzioni e introdurre un sistema di etichettatura uniforme, per porre fine a una situazione in cui la fruttuosa attività di esportazione dei produttori di tabacco sfocia in reimportazioni illegali.</p>
    </intervention>
    <intervention id="4-164" speaker_id="35743" name="Glenis Willmott" is_mep="True" mode="written">
      <p sl="en">Il partito laburista al Parlamento europeo (EPLP) sostiene gli obiettivi dell’accordo Philip Morris contro la frode e il commercio illegale di sigarette in Unione europea. Tuttavia, il governo del Regno Unito non ha sottoscritto l’accordo perché potrebbe confliggere con la legislazione britannica esistente in materia di contrabbando di tabacco. La normativa vigente si applica a tutti i produttori di tabacco, elemento importante per garantire che l’attività di contrabbando non venga semplicemente convogliata su prodotti realizzati da società che hanno scelto di non sottoscrivere alcun accordo, o che potrebbero decidere, a un certo punto, di ritirarsene. Inoltre, poiché non contiene significative esclusioni, tale normativa permette al Regno Unito di gestire al meglio la specifica tipologia di problemi legati al contrabbando di tabacco, vigenti sul proprio territorio.</p>
    </intervention>
    <intervention id="4-166" speaker_id="28319" name="Nina Škottová" is_mep="True" mode="spoken">
      <p sl="cs">Signora Presidente, onorevoli colleghi, mi compiaccio dell’intraprendente relazione stilata dalla relatrice, l’onorevole Jensen, poiché la deteriorata qualità dei servizi di assistenza a terra è diventata, nel corso dell’ultimo periodo, una questione sempre più urgente, nonché il vero tallone d’Achille dell’industria dell’aviazione.</p>
      <p sl="cs">Le cause all’origine di questa situazione sono molteplici. Vorrei trattare, in particolare, quelle legate al potenziamento delle misure di sicurezza adottate in alcuni aeroporti dell’Unione europea. Tali misure sfiorano spesso la degradazione della dignità umana e aumentano il rischio di diffusione di malattie infettive, senza alcun riscontro tangibile sulla sicurezza. Mi riferisco, per esempio, all’obbligo per i passeggeri donna di spogliarsi pubblicamente di qualsiasi tipo di indumento simile a una giacca, anche nel caso in cui sia indossato unicamente al disopra della biancheria intima. Allo stesso modo, lunghe soste a piedi nudi su pavimenti gelidi sono spesso la diretta conseguenza della rimozione delle calzature prima di passare attraverso il metal detector . Inoltre, esaminando gli oggetti personali dei passeggeri, spesso il personale non mostra alcun rispetto per le basilari norme di igiene.</p>
      <p sl="cs">E’ chiaro che se non presteremo attenzione a questi aspetti, richiedendo una migliore cultura di viaggio, nonché maggiore rispetto ed educazione durante i controlli di sicurezza da parte del personale di terra, l’aviazione civile diverrà un’esperienza talvolta temibile e spiacevole, per quanto riguarda i servizi di assistenza di terra.</p>
    </intervention>
    <intervention id="4-167" speaker_id="31123" name="Pedro Guerreiro" is_mep="True" mode="written">
      <p sl="pt">Nell’intento di favorire un rapido incremento del trasporto aereo di merci e passeggeri, la Commissione ha deciso di produrre un “piano d’azione per migliorare la capacità, l’efficienza e la sicurezza degli aeroporti in Europa”, nell’ambito del quale propone tutta una serie di misure.</p>
      <p sl="pt">La risoluzione del Parlamento europeo, pur contenendo aspetti sui quali concordiamo – per esempio, il riferimento alla necessità di rispettare le leggi sociali e i contratti collettivi, di offrire formazione specifica e di prestare attenzione alle esigenze delle aree più remote – sottoscrive il concetto di liberalizzazione del settore e la creazione del cosiddetto “Cielo unico europeo”.</p>
      <p sl="pt">Pur sottolineando che la responsabilità della pianificazione delle infrastrutture aeroportuali spetta agli Stati membri, la risoluzione promuove un “approccio globale dell’Unione europea in relazione al fabbisogno di capacità supplementare, ai vincoli sui futuri investimenti in capacità aggiuntive e agli elementi strategici”.</p>
      <p sl="pt">La risoluzione conferma il primato delle “regole comunitarie in materia di concorrenza”, soprattutto in relazione ai servizi di assistenza a terra, di cui non si esclude un’ulteriore liberalizzazione. Pertanto, perora l’aumento del numero minimo di prestatori di servizi autorizzati negli aeroporti, senza porre alcun limite artificiale al numero di prestatori terzi di servizi ed eliminando i vincoli che impediscono l’ingresso nel mercato da parte di prestatori di servizi di assistenza a terra.</p>
      <p sl="pt">Questa è la nostra posizione critica.</p>
    </intervention>
    <intervention id="4-168" speaker_id="23768" name="Bogusław Liberadzki" is_mep="True" mode="written">
      <p sl="pl">Signor Presidente, ho votato a favore della relazione redatta dall’onorevole Jensen sulle “capacità aeroportuali e i servizi di assistenza a terra: verso una politica più efficiente” [2007/2092(INI) ].</p>
      <p sl="pl">Tale relazione esamina con la dovuta attenzione l’esigenza di garantire agli aeroporti la capacità necessaria. Gli spostamenti effettuati tramite la rete di trasporto aereo stanno aumentando annualmente del 5,2 per cento. E’ stato calcolato che entro il 2025 più di 60 aeroporti non saranno in grado di far fronte alla domanda di voli. La relazione dispone che la crescita del trasporto aereo venga accompagnata da programmi tecnici e normativi volti a limitarne l’impatto esterno.</p>
      <p sl="pl">La relatrice sottolinea, giustamente, che l’Unione europea potrà soddisfare le proprie esigenze in quest’ambito soltanto dotandosi di diversi tipi di aeroporto e rispondendo alle specifiche esigenze di ciascun paese.</p>
    </intervention>
    <intervention id="4-169" speaker_id="1403" name="David Martin" is_mep="True" mode="written">
      <p sl="en">Ho votato a favore di questa relazione, che chiede alla Commissione di presentare, prima del 2009, un Piano generale per il potenziamento delle capacità aeroportuali in Europa, al fine di promuovere e coordinare tutte le iniziative europee per la creazione di nuove capacità aeroportuali destinate al traffico aereo internazionale e utilizzare meglio le capacità esistenti. Soltanto la coesistenza di diversi modelli aeroportuali funzionali alle specificità nazionali permetterà all’Unione europea di soddisfare il suo fabbisogno in questo settore.</p>
    </intervention>
    <intervention id="4-170" speaker_id="28173" name="Zita Pleštinská" is_mep="True" mode="written">
      <p sl="sk">Ho votato a favore della relazione Jensen sulle “capacità aeroportuali e i servizi di assistenza a terra: verso una politica più efficiente”, poiché la ritengo fondamentale al fine di garantire uno sviluppo regionale sostenibile. Le infrastrutture di trasporto sono spesso il fattore determinante per l’insediamento di investimenti regionali, lo sviluppo turistico e il rapido trasporto delle merci. Il trasporto aereo offre un importante valore aggiunto, soprattutto per le regioni meno sviluppate, periferiche e le isole.</p>
      <p sl="sk">La globalizzazione e lo sviluppo economico stanno alimentando un aumento nella domanda di voli all’interno dell’UE. Lo sviluppo attuale e futuro del trasporto aereo in Europa impone con urgenza l’accortezza di anticipare le necessarie misure da adottare a livello di Unione europea a beneficio dei suoi cittadini e dell’economia dell’UE in generale.</p>
      <p sl="sk">A mio avviso, è possibile migliorare l’immagine di tutte le regioni europee mediante il potenziamento della costruzione di nuovi aeroporti, la modernizzazione di quelli esistenti e la conversione di vecchi campi d’aviazione militari in aeroporti civili. La costruzione e l’espansione delle infrastrutture aeroportuali e logistiche richiede un’adeguata assistenza da parte delle autorità nazionali e regionali. Gli aeroporti devono essere inclusi nei piani di riassetto territoriale delle regioni e figurare nelle strategie di sviluppo regionale, nonché essere sottoposti a una rigorosa valutazione dell’impatto territoriale.</p>
      <p sl="sk">Ritengo fondamentale il finanziamento delle infrastrutture aeroportuali mediante fondi nazionali e regionali, con l’inevitabile sostegno finanziario della Rete transeuropea dei trasporti, del Fondo di coesione e del Fondo europeo di sviluppo regionale.</p>
    </intervention>
    <intervention id="4-171" speaker_id="4461" name="Luís Queiró" is_mep="True" mode="written">
      <p sl="pt">Nell’identificare “la costruzione di aeroporti secondari nelle vicinanze di quelli congestionati” come una delle soluzioni alla problematica della congestione aeroportuale, come a Lisbona, e considerando che “le compagnie aeree tradizionali, le compagnie aeree a basso costo, le compagnie charter, le compagnie di trasporto merci e gli aeromobili d’affari hanno esigenze diverse in termini di servizi aeroportuali e assegnazione di bande orarie”, il Parlamento europeo promuove le opzioni presentate, in quanto meno costose e, nel contempo, atte a far fronte alla crescita del traffico aereo, tenendo conto delle specifiche caratteristiche di tale crescita.</p>
      <p sl="pt">Pertanto, ho votato a favore della presente relazione, poiché ritengo che la sua ratio sia contraria alla posizione sostenuta dal Centro democratico sociale/Partito popolare (CDS-PP) per Lisbona che comprende l’opzione “Portela +1”.</p>
    </intervention>
    <intervention id="4-172" speaker_id="4274" name="Olle Schmidt" is_mep="True" mode="written">
      <p sl="sv">La relazione dell’onorevole Anne Jensen affronta un problema che è transnazionale al massimo livello. In altre parole, non è stata la mancanza di pertinenza comunitaria a farmi votare contro la maggior parte degli emendamenti e a spingermi, in ultima istanza, ad astenermi dal voto in merito a questa relazione nel suo complesso. Il problema principale della relazione risiede nel fatto che, nella sua versione finale, essa risulta troppo dettagliata. Fatico a vedere la necessità di un piano generale a livello UE che regolamenti le modalità di gestione dei servizi di assistenza aeroportuale a terra, e ancor meno capisco il motivo per cui Bruxelles dovrebbe creare regole e vincoli aggiuntivi in materia di formazione del personale e di ubicazione degli aeroporti. Senza entrare nel merito della questione relativa all’ubicazione dell’aeroporto di Bromma, per esempio, concludo dicendo che, a rigor di logica, tale decisione deve spettare a Stoccolma e alla Svezia, e non già al Parlamento europeo.</p>
    </intervention>
    <intervention id="4-173" speaker_id="28144" name="Lars Wohlin" is_mep="True" mode="written">
      <p sl="sv">La relazione elaborata di propria iniziativa dal Parlamento europeo sulla capacità aeroportuale contiene ambiziosi progetti riguardo agli obiettivi che possono essere raggiunti tramite una pianificazione centralizzata da parte dell’Unione europea. Secondo la relazione, l’Europa sta assistendo a un considerevole aumento della fruizione degli aeroporti e necessita di un’“ottimizzazione” delle risorse esistenti. Il documento sostiene che, in vista degli sviluppi futuri, sia necessario intervenire a livello comunitario “a beneficio dei suoi cittadini e dell’economia dell’UE in generale”. Entra perfino nel merito delle infrastrutture per i collegamenti agli aeroporti.</p>
      <p sl="sv">Nella stragrande maggioranza dei casi vige una concorrenza nazionale, tra paesi e aeroporti, e le decisioni strategiche devono essere assunte a livello nazionale. In alcuni paesi, gli aeroporti sono privati e le decisioni di investimento sono dettate da valutazioni orientate alla redditività, mentre in altri paesi la proprietà degli aeroporti è pubblica. Pertanto, l’idea di una pianificazione a livello comunitario in questo ambito è del tutto irrealistica. Non abbiamo modo di prevedere la domanda futura; essa è in continuo mutamento e si sposta costantemente su aree e paesi diversi. Tanto meno possiamo prevedere in che modo gli sviluppi tecnici influenzeranno la crescita, né quali saranno i costi conseguenti. Inoltre, di norma, tutte le previsioni di spesa in materia di infrastrutture tendono a essere due o tre volte superiori rispetto all’ammontare stimato. Allo stesso modo, la questione dei servizi di assistenza a terra dovrebbe essere gestita dai singoli aeroporti e non regolamentata a livello di Unione europea.</p>
      <p sl="sv">La relazione è ispirata a una filosofia economica improntata alla pianificazione. Non posso sostenere una relazione fortemente reminiscente dei sistemi in vigore nei vecchi paesi socialisti, pertanto ho votato contro.</p>
    </intervention>
  </section>
  <section id="creitem20" title="10. Correzioni e intenzioni di voto: vedasi processo verbale"/>
  <section id="creitem21" title="11. Composizione delle delegazioni: vedasi processo verbale"/>
  <section id="creitem22" title="12. Decisioni concernenti taluni documenti: vedasi processo verbale"/>
  <section id="creitem23" title="13. Trasmissione dei testi approvati nel corso della presente seduta: vedasi processo verbale"/>
  <section id="creitem24" title="14. Calendario delle prossime sedute: vedasi processo verbale"/>
  <section id="creitem25" title="15. Chiusura della seduta">
    <intervention id="4-180" speaker_id="4544" is_mep="True" mode="spoken" role="Presidente">
      <p sl="unknown">Di nuovo grazie ai nostri interpreti e ai tecnici che ci hanno assistiti oggi.</p>
      <p sl="unknown">Dichiaro interrotta la sessione del Parlamento europeo.</p>
      <a text="(La seduta è tolta alle 12.05)"/>
    </intervention>
  </section>
</text>
