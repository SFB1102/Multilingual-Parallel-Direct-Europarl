<?xml version='1.0' encoding='utf-8'?>
<text id="20100909.IT" lang="it" date="2010-09-09" place="Strasburgo" edition="Edizione GU">
  <section id="creitem1" title="1. Apertura della sessione"/>
  <section id="creitem2" title="2. Legiferare meglio">
    <intervention id="4-006" speaker_id="4346" is_mep="True" mode="spoken" role="Presidente">
      <p sl="unknown">L’ordine del giorno reca la relazione (A7-0215/2010), presentata dall’onorevole Geringer de Oedenberg, a nome della commissione per gli affari costituzionali, 15a relazione annuale della Commissione ai sensi dell’articolo 9 del protocollo sull’applicazione dei principi di sussidiarietà e di proporzionalità [2009/2142(INI) ].</p>
    </intervention>
    <intervention id="4-007" speaker_id="28377" name="Lidia Joanna Geringer de Oedenberg" is_mep="True" mode="spoken" role="relatore">
      <p sl="pl">Signor Presidente, conformemente al principio di sussidiarietà, il diritto comunitario è creato nei casi in cui si è dimostrato necessario. La legislazione europea deve essere trasposta in modo corretto all’interno degli ordinamenti giuridici degli Stati membri e deve essere chiaro, trasparente e comprensibile per i cittadini. La pratica, però, non sempre è così semplice; il diritto comunitario è infatti spesso descritto come confuso, impreciso e troppo aperto all’interpretazione.</p>
      <p sl="pl">I ritardi nella trasposizione del diritto hanno portato alla formulazione dell’articolo 260 del trattato di Lisbona, che consente alla Commissione europea di punire gli Stati membri che non recepiscono il diritto comunitario in modo corretto o entro i termini stabiliti. A tal proposito, ho ascoltato con grande interesse il programma di “regolamentazione intelligente” delineato lo scorso anno negli orientamenti politici del Presidente Barroso. Esortiamo quindi la Commissione ad attuare il programma di “regolamentazione intelligente” e approfitto della presenza di un suo rappresentante qui oggi per chiedere: qual è la situazione attuale? Come sta agendo la Commissione al riguardo? Mi auguro non sia solamente un mero slogan tecnocratico. Un’altra promessa del Presidente Barroso riguardava le valutazioni ex-post. Concordo sulla necessità di seguire attentamente gli sviluppi del diritto comunitario, dopo la sua adozione per valutare se è stato attuato in modo corretto e, in caso contrario, quali sono i motivi del ritardo nella corretta attuazione. Bisogna valutare inoltre se la nuova legislazione è comprensibile per i cittadini, poiché, se il diritto comunitario non ha effetti positivi su economia, ambiente e società, il nostro lavoro perde valore. Su queste premesse, vorrei avanzare alcune domande alla Commissione: qual è la situazione delle valutazioni ex-post? Come si differenziano dagli attuali meccanismi di controllo dell’attuazione del diritto? Infine, dalla anche la valutazione dell’impatto di ogni nuova proposta di legge rappresenta un’ulteriore questione.</p>
      <p sl="pl">Il Parlamento ha ripetutamente sottolineato che la Commissione, quando presenta nuovi atti legislativi, deve eseguire un’analisi dettagliata della loro attuazione, sulla scorta di dati affidabili.</p>
      <p sl="pl">Nella relazione, ho esaminato la questione delle valutazioni d’impatto da due punti di vista: in primo luogo, i contenuti, ossia quali conseguenze degli atti proposti dovrebbe analizzare la Commissione, alla quale mi rivolgo affinché attribuisca particolare importanza all’analisi dell’impatto sociale delle proprie iniziative. Rispondere a domande, ad esempio, sull’impatto che una proposta legislativa avrà sul mercato del lavoro europeo e sull’occupazione in specifiche fasce d’età e settori è particolarmente rilevante nel contesto della crisi economica. Ritengo che questo aspetto non sia stato oggetto, ad oggi, di adeguate analisi. In secondo luogo, vorrei affrontare il tema dell’indipendenza delle valutazioni d’impatto, tema direttamente collegato alla questione di una migliore legiferazione.</p>
      <p sl="pl">Nella relazione, sottolineo la necessità di garantire assoluta indipendenza e adeguate condizioni di lavoro al comitato per la valutazione d’impatto, il quale ne controlla la qualità e, come sapete, è stato creato su richiesta del Parlamento. Il comitato è composto dai più alti funzionari della Commissione e fa capo direttamente al suo Presidente.</p>
      <p sl="pl">Rimango però al contempo molto cauta nell’affrontare il tema del coinvolgimento di esperti esterni per svolgere valutazioni d’impatto, poiché il Parlamento non ha la possibilità di confermarne l’indipendenza. Nella relazione faccio riferimento anche al Programma per la riduzione degli oneri amministrativi. Troppo spesso l’opinione pubblica associa l’Unione europea a burocrazia superflua e complicata e accolgo quindi con favore l’intenzione della Commissione di ridurre tali oneri del 33 per cento entro il 2012. Secondo alcune relazioni, tuttavia, l’esenzione delle imprese dagli oneri amministrativi ha portato in alcuni casi a un allentamento delle norme, ad esempio in materia di sicurezza sul lavoro. Per questo, invito la Commissione ad affrontare il problema da un punto di vista globale: i tagli ai costi amministrativi non devono essere attuati in cambio di un indebolimento delle norme sociali all’interno dell’Unione europea.</p>
      <p sl="pl">Un altro argomento trattato nella relazione è il lavoro del gruppo ad alto livello di esperti indipendenti sugli oneri amministrativi, presieduto da Edmund Stoiber. Il lavoro svolto finora dal gruppo ad alto livello è stato molto positivo e accolgo con favore la notizia dell’estensione dei suoi termini di riferimento fino al 2013. Mi auguro che il Parlamento sarà regolarmente informato sulle valutazioni da parte del gruppo della realizzazione del programma d’azione per la riduzione degli oneri amministrativi nell’Unione europea.</p>
      <p sl="pl">Desidero infine affrontare alcuni temi concernenti l’entrata in vigore del trattato di Lisbona, in particolare l’attuazione pratica dell’iniziativa dei cittadini e del rafforzamento dei contatti con i parlamenti nazionali. Mi auguro che la cooperazione tra parlamenti interessi non solo le questioni legate al controllo del principio di sussidiarietà, ma contribuisca anche a una migliore trasposizione del diritto comunitario. Milioni di cittadini vogliono conoscere la posizione del Parlamento sul tema dell’iniziativa dei cittadini: la commissione per gli affari costituzionali vi sta lavorando alacremente e mi auguro che la prima lettura del documento possa avere luogo entro la fine dell’anno. Attendo con interesse una proficua discussione.</p>
    </intervention>
    <intervention id="4-008" speaker_id="photo_generic" name="Maroš Šefčovič" is_mep="True" mode="spoken">
      <p sl="en">Vicepresidente della Commissione . Signor Presidente, innanzi tutto desidero ringraziare l’onorevole Geringer de Oedenberg per l’ottima relazione presentata. Come vedrà dalla mia premessa, la Commissione concorda pienamente con la maggior parte del documento presentato e apprezziamo lo sforzo e l’enfasi posta dal Parlamento europeo sulla regolamentazione intelligente, che rappresenta la strada da seguire per il futuro.</p>
      <p sl="en">Sono lieto di annunciare che martedì la Commissione ha avviato la fase finale per il ritiro di 59 proposte in sospeso, contenute nei programmi di lavoro 2010, a cui non daremo seguito essendo ormai superate. In questo modo onoriamo l’impegno assunto nel corso dei negoziati sull’accordo quadro.</p>
      <p sl="en">Confermo che il giorno 6 ottobre la Commissione adotterà una comunicazione in materia di regolamentazione intelligente, nonché la relazione annuale “legiferare meglio”, nella quale tratteremo nel dettaglio le questioni relative alla sussidiarietà. Questi documenti affronteranno minuziosamente le questioni sollevate dall’onorevole Geringer de Oedenberg nella sua relazione; mi limiterò pertanto i punti principali.</p>
      <p sl="en">Il primo punto sul quale ritengo vi sia unanime accordo, chiaramente dimostrato dalla crisi finanziaria, è il ruolo positivo e fondamentale della regolamentazione nel garantire che i mercati generino una ricchezza sostenibile per tutti. Concordo pienamente con l’onorevole Geringer de Oedenberg: è necessario legiferare con attenzione per non oberare le imprese, in particolare le piccole e medie imprese (PMI), con oneri amministrativi superflui. Stiamo lavorando intensamente per ridurre gli oneri amministrativi nella legislazione esistente e in fase di preparazione.</p>
      <p sl="en">Lavoreremo intensamente per perseguire le quattro attività principali legate alla regolamentazione intelligente, attraverso il proseguimento delle valutazioni d’impatto, l’ulteriore miglioramento della qualità, la semplificazione della legislazione esistente, l’impegno per ridurre gli oneri amministrativi per le imprese e la valutazione dell’efficacia della legislazione già in vigore.</p>
      <p sl="en">Esistono, tuttavia, dei punti di disaccordo, ma mi limiterò a citare due questioni: la prima concerne l’organo indipendente che risponde al Parlamento. Siamo soddisfatti delle valutazioni d’impatto svolte all’interno della Commissione, la quale, come ben sapete, è responsabile dinanzi al Parlamento europeo, che, in qualità di legislatore, ha il controllo finale sulla qualità della legislazione.</p>
      <p sl="en">La seconda questione concerne la rifusione. Gli scambi di opinione tra Commissione e Parlamento, come ben sapete, si riflettono nelle lettere tra i due Presidenti, dalle quali emerge che la situazione attuale, che si è venuta a creare a seguito dei cambiamenti al regolamento interno del Parlamento europeo, ha sollevato dei dubbi in merito all’uso della tecnica di rifusione. Se tale situazione dovesse protrarsi, l’impiego della rifusione per iniziative di semplificazione e di modifica della legislazione in vigore non sarà più necessario.</p>
      <p sl="en">Ad ogni modo, ritengo vi sia ampia identità di vedute su altre questioni; il nostro obiettivo comune è di legiferare in modo intelligente, efficiente e positivo per i cittadini e le imprese.</p>
    </intervention>
    <intervention id="4-009" speaker_id="28301" name="Tadeusz Zwiefka" is_mep="True" mode="spoken">
      <p sl="pl">relatore per parere della commissione per gli affari costituzionali. – Signor Presidente, desidero congratularmi con la relatrice e ringraziarla per l’ottimo lavoro di squadra dimostrato nella preparazione della presente relazione. Sono lieto che il parere redatto in seno alla commissione per gli affari costituzionali sia stato ampiamente inserito nella versione finale del documento. Nei vari anni di attività delle Comunità europee, prima, e dell’Unione europea, poi, abbiamo imparato che, in materia di libera circolazione di merci, servizi e persone, un regolamento comunitario unico per tutti gli Stati membri funziona meglio rispetto a normative contorte e spesso molto complicate a livello dei 27 Stati membri.</p>
      <p sl="pl">La legislazione vigente e quella in fase di preparazione non devono creare ulteriori ostacoli agli utilizzatori, ma regolamentare alcuni ambiti della vita, senza impedire di intraprendere azioni mirate. L’idea di base è semplificare la legislazione comunitaria e creare un contesto normativo accessibile che renda più semplice ai cittadini districarsi nella giungla normativa comunitaria. Questo non deve in alcun modo portare a un abbassamento degli standard in quest’ambito, ma deve anzi garantirne il miglioramento. La relazione di quest’anno evidenzia una serie di modifiche apportate all’Unione dal trattato di Lisbona, che avranno ripercussioni significative sull’intero processo di legislazione comunitario.</p>
      <p sl="pl">Il ruolo sempre più importane del Parlamento europeo, l’iniziativa legislativa europea e ulteriori riduzioni degli oneri amministrativi per le piccole e medie imprese porteranno l’attenzione dei cittadini, in modo spontaneo, sul processo stesso e sulla sua qualità ed efficacia. Il maggior coinvolgimento del Parlamento nel processo legislativo comunitario comporta, chiaramente, maggiori responsabilità. I cittadini vedranno il Parlamento come un’istituzione con una reale incidenza sulle norme adottate e osserveranno con maggiore attenzione il nostro operato in qualità di europarlamentari. Un altro punto fondamentale diventa dunque la capacità di garantire valutazioni d’impatto indipendenti e di ampio respiro. A questo proposito, l’opinione della commissione per gli affari costituzionali si discosta da quella della relatrice, benché l’obiettivo comune finale sia di disporre di una base obiettiva e affidabile che ci consenta di pianificare il nostro percorso e di prendere decisioni sulla legislazione futura. Una buona legislazione è garanzia di un’attuazione e applicazione efficaci delle disposizioni del diritto comunitario negli Stati membri, sebbene queste rappresentino ancora un problema in tutta l’Unione europea.</p>
    </intervention>
    <intervention id="4-010" speaker_id="96757" name="Raffaele Baldassarre" is_mep="True" mode="spoken">
      <p sl="it">a nome del gruppo PPE. – Signor Presidente, onorevoli colleghi, la relazione della onorevole Geringer sottolinea una questione basilare per il processo d'integrazione dell'Unione europea: la necessità di elaborare una legislazione semplice, trasparente e comprensibile per i cittadini dell'Unione.</p>
      <p sl="it">Non posso che condividere quelli che dalla relatrice sono stati individuati come gli obiettivi prioritari, in particolare il rispetto dei principi di sussidiarietà e di proporzionalità, l'importanza accordata alle valutazioni d'impatto e alla riduzione degli oneri amministrativi.</p>
      <p sl="it">Per quanto concerne le valutazioni d'impatto, mi preme sottolineare che la commissione giuridica sta lavorando attivamente affinché la Commissione europea elabori meccanismi di garanzia e di indipendenza delle analisi effettuate. Si tratta di una questione centrale: assicurare elevati standard riguardo all'imparzialità delle valutazioni aumenterebbe la credibilità delle proposte legislative dell'UE e snellirebbe il processo relativo alla loro approvazione.</p>
      <p sl="it">Ritengo inoltre fondamentale adoperarsi in favore di una netta riduzione degli oneri amministrativi derivanti dal diritto europeo. La Commissione europea vorrebbe ridurre questi oneri del 25 percento entro il 2012, ciò comporterebbe un aumento dell'1,4 percento del PIL dell'Unione, pari a 150 miliardi di euro.</p>
      <p sl="it">Una buona parte degli oneri amministrativi di origine europea deriva infatti dall'incapacità e dall'inefficacia delle procedure amministrative applicate a livello nazionale. Un esempio: 72 atti giuridici hanno imposto 486 obblighi d'informazione, comportando per gli Stati membri l'adozione di oltre 10 000 atti di esecuzione.</p>
      <p sl="it">Se, da un lato, sono necessari maggiori controlli durante la fase di recepimento del diritto dell'Unione, dall'altro, è fondamentale una maggiore collaborazione da parte del Consiglio e dei singoli Stati membri.</p>
      <p sl="it">Concludendo, credo che una maggiore cooperazione con i parlamenti nazionali, al di là delle questioni legate al principio di sussidiarietà, possa apportare un contributo decisivo verso una legislazione dell'Unione più efficiente e finalmente prossima alle necessità dei cittadini europei.</p>
    </intervention>
    <intervention id="4-011" speaker_id="96998" name="Evelyn Regner" is_mep="True" mode="spoken">
      <p sl="de">a nome del gruppo S&amp;D. – Signor Presidente, la nostra relatrice, l’onorevole Geringer de Oedenberg, ha presentato una relazione ambiziosa. Se le parti coinvolte nella legislazione europea si atterranno alle sue indicazioni, sarà un primo successo. È in gioco la credibilità del diritto comunitario e il nostro obiettivo è di migliorare notevolmente il contesto normativo, attraverso maggiore trasparenza, coerenza ed efficacia del diritto comunitario.</p>
      <p sl="de">La relazione presenta due elementi particolarmente importanti: innanzi tutto la semplificazione del diritto (legiferare meglio) non deve condurre a un abbassamento degli standard europei fissati dalla normativa esistente. A questo scopo, una migliore legiferazione deve essere associata a un’altra iniziativa: la regolamentazione intelligente (o migliore). Ogni iniziativa legislativa dovrebbe includere un’adeguata consultazione delle parti interessate, in particolar modo se tratta di politiche sociali o di occupazione.</p>
      <p sl="de">Un sistema di valutazioni d’impatto eccellente è, per me e per chi ha lavorato alla presente relazione, fondamentale. È necessario un sistema che indichi chiaramente la garanzia dell’indipendenza e dell’affidabilità delle misure attuate, alla luce delle esperienze negative che abbiamo avuto in passato: penso alla direttiva Servizi e alla valutazione unilaterale dell’impatto di allora, soprattutto da parte della Commissione.</p>
      <p sl="de">Il trattato di Lisbona contiene una clausola sociale orizzontale, la quale rappresenta, a mio avviso, il motivo per cui prestiamo particolare attenzione, nel sistema di valutazioni d’impatto, a garantire un’approfondita consultazione delle parti sociali sull’impatto in merito alle ripercussioni sulla società e sull’occupazione.</p>
    </intervention>
    <intervention id="4-012" speaker_id="96874" name="Alexandra Thein" is_mep="True" mode="spoken">
      <p sl="de">a nome del gruppo ALDE . – Signor Presidente, cosa significa “legiferare meglio”? Vogliamo creare leggi semplici e trasparenti che i cittadini e le aziende europee possano comprendere ed è quindi fondamentale rispettare i principi di sussidiarietà e proporzionalità. Vogliamo regolamentare a livello europeo soltanto gli ambiti che non possono essere regolamentati a livello nazionale o locale.</p>
      <p sl="de">Un elemento importante per legiferare meglio è, anzitutto, conoscere chiaramente l’impatto delle norme previste, per ottenere i risultati migliori, contenendo al minimo le ripercussioni negative. La Commissione deve quindi preparare con estrema attenzione la valutazione d’impatto. Per tale ragione, su pressione del Parlamento europeo, è stato creato un comitato per controllare la qualità delle valutazioni d’impatto, che risponde al Parlamento stesso.</p>
      <p sl="de">Per le aziende, le autorità e i cittadini, tutte le norme comportano dei costi, che si tratti di fornire informazioni, etichettare prodotti oppure ottemperare agli obblighi di controllo; costi troppo elevati, però, vanificano i benefici di una politica. Abbiamo, pertanto, l’obiettivo ambizioso (e corretto) di ridurre gli oneri amministrativi del 25 per cento entro il 2012 attraverso la riduzione della burocrazia. Per raggiungere questo obiettivo è necessaria un’azione a livello comunitario e abbiamo ottime possibilità di successo. Va ricordato che almeno un terzo (secondo alcuni, due terzi) degli oneri amministrativi derivanti dall’Unione europea è dovuto al fatto che, nel trasporre il diritto comunitario, gli Stati membri emanano una mole eccessiva di norme di carattere amministrativo e burocratico; divengono quindi necessarie una stretta collaborazione tra le istituzioni europee e gli Stati membri per evitare burocrazia inutile, nonché un controllo attento e approfondito della trasposizione del diritto comunitario. Infine, i parlamenti nazionali devono adempiere ai propri obblighi di collaborazione come previsto dal trattato di Lisbona.</p>
    </intervention>
    <intervention id="4-013" speaker_id="28253" name="Eva Lichtenberger" is_mep="True" mode="spoken">
      <p sl="de">a nome del gruppo Verts/ALE. – Signor Presidente, Commissario, onorevoli colleghi, quando 27 ordinamenti giuridici si incontrano e vogliono lavorare insieme, si può aspettare di incontrare alcune difficoltà. Sono state avanzate numerose critiche al sistema legislativo comunitario e dobbiamo rispondere attraverso elementi essenziali, quali valutazioni d’impatto veramente indipendenti, che prendano in considerazione tutte le parti interessate e non solo l’economia, il settore industriale e le lobby. Ritengo questo punto molto importante.</p>
      <p sl="de">Il secondo punto oggetto di critiche particolarmente dure, riguarda l’attuazione del diritto comunitario a livello nazionale. Numerose difficoltà si presentano nel corso della trasposizione (o mancata trasposizione) del diritto comunitario nel diritto nazionale; dobbiamo quindi migliorare questo passaggio per rispondere alle preoccupazioni dei cittadini in modo chiaro, trasparente ed efficace. Le denunce dei cittadini forniscono grande impulso all’innovazione del diritto comunitario.</p>
    </intervention>
    <intervention id="4-014" speaker_id="28481" name="Sajjad Karim" is_mep="True" mode="spoken">
      <p sl="en">a nome del gruppo ECR. – Signor Presidente, innanzi tutto desidero ringraziare la relatrice per la relazione e per le informazioni ivi contenute.</p>
      <p sl="en">Legiferare meglio è una sfida di importanza fondamentale per il futuro di un’Unione europea che svolga un ruolo chiave per i cittadini degli Stati membri. Purtroppo, però, gran parte del nostro lavoro di buona legiferazione è vanificato, in primo luogo, dall’elevato numero di regolamenti superflui che ancora affollano i nostri codici e ricoprono di oneri amministrativi le PMI, ovvero la spina dorsale dell’economia europea; sono lieto che la Commissione lo abbia riconosciuto in questa sede. In secondo luogo, vi sono le iniziative bizzarre presentateci a volte dalla Commissione, che non ottengono alcun risultato se non quello di mettere in secondo piano il nostro reale lavoro e di essere scartate.</p>
      <p sl="en">Per quanto concerne il trattato di Lisbona, è importante concentrarsi sulle questioni presentate dalla collega. In qualità di relatore permanente per il controllo di sussidiarietà e proporzionalità, posso garantirvi l’importanza fondamentale dei parlamenti nazionali nel processo legislativo, ma, in mancanza di strutture interpretative adeguate, non possiamo svolgere al meglio questa parte del nostro lavoro.</p>
      <p sl="en">Accolgo con favore i progressi sulle valutazioni d’impatto, ma dovremmo analizzare anche le consultazioni con le parti interessate e il rispetto della sussidiarietà. Sono lieto che la relazione inviti alla definizione della regolamentazione intelligente. Le valutazioni d’impatto devono essere presentate al comitato fin dall’inizio, affinché il Parlamento possa esprimere la propria opinione alla Commissione prima di avviare la valutazione stessa.</p>
      <p sl="en">Il mio gruppo è nettamente a favore di miglioramenti sulla base delle seguenti indicazioni: le istituzioni europee devono rispettare i principi di sussidiarietà e proporzionalità; tutte le bozze di legge devono includere motivazioni che ne dimostrino la possibilità di raggiungere un miglior livello in merito all’argomento trattato; tutte le proposte legislative devono essere accompagnate da una valutazione d’impatto con un alto livello di indipendenza; la Commissione deve presentare tutte le valutazioni d’impatto al comitato fin dall’inizio; dobbiamo garantire che le decisioni siano prese coinvolgendo i cittadini nella maggior misura possibile.</p>
    </intervention>
    <intervention id="4-015" speaker_id="96663" name="Morten Messerschmidt" is_mep="True" mode="spoken">
      <p sl="da">a nome del gruppo EFD . – Signor Presidente, desidero ringraziare la relatrice per l’eccellente lavoro, che affronta numerose questioni importanti. Sono particolarmente lieto della grande attenzione dedicata ai principi di sussidiarietà e proporzionalità, ma dobbiamo purtroppo sottolineare che le proposte della Commissione non rispondono concretamente alle intenzioni espresse nel trattato di Lisbona. È deplorevole che sia stata eliminata l’intera sezione relativa al controllo parlamentare nazionale, piena espressione del principio di proporzionalità; allo stesso modo è deplorevole che non si sia andati a fondo con il trattato di Lisbona, affermando che, se una vasta maggioranza dei parlamenti nazionali volesse bloccare una proposta di legge perché viola il principio di sussidiarietà, dovrebbe avere la possibilità di farlo. Siamo riusciti a proporre solamente soluzioni assolutamente inefficaci, che, per quanto concerne l’autonomia e la sovranità dei parlamenti nazionali, sono una beffa più che uno strumento giuridico.</p>
      <p sl="da">È una situazione deplorevole, ma ritengo sia positivo aver avviato questa discussione ora, concentrando la nostra attenzione su questi elementi basilari per giungere a una situazione in cui, nel conteso del processo avviato dalla Commissione, gli Stati membri riceveranno rispetto e in cui non si prenderà semplicemente atto delle eventuali segnalazioni da parte dei parlamenti nazionali di violazioni del principio di sussidiarietà, ma ci si impegnerà per elaborare una soluzione alternativa.</p>
    </intervention>
    <intervention id="4-016" speaker_id="34254" name="Dimitar Stoyanov" is_mep="True" mode="spoken">
      <p sl="bg">Desidero proseguire con gli argomenti citati dai due onorevoli colleghi che mi hanno preceduto, in particolare per quanto concerne i nuovi poteri assegnati dal trattato di Lisbona ai parlamenti nazionali, che possono ora intervenire qualora ritengano che un atto specifico non ottemperi al principio di sussidiarietà. Questo è uno degli aspetti migliori del trattato di Lisbona, che è stato ampiamente pubblicizzato. È il momento di capire se si tratta solamente di una mera manovra populista volta a conquistare un maggiore sostegno dell’opinione pubblica al trattato di Lisbona.</p>
      <p sl="bg">Se è vero, come è stato detto, che i parlamenti nazionali devono avere un ruolo nello stabilire se un determinato atto rispetta o meno il principio di sussidiarietà, deve essere immediatamente elaborata una procedura che consenta ai parlamenti nazionali di unirsi e agire congiuntamente. Per questo, la maggioranza di due terzi dei parlamenti nazionali richiesta per decidere su un determinato atto che non rispetta il principio di sussidiarietà è piuttosto consistente. Attualmente, per garantire l’applicazione di tale principio, è necessario redigere una procedura uniforme che sia rispettata da tutti i parlamenti nazionali; solo in questo modo il regolamento potrà essere attuato. Per questo motivo invito la Presidenza belga, che organizzerà la conferenza COSAC dei parlamenti nazionali, ad intraprendere le misure necessarie in questa direzione.</p>
    </intervention>
    <intervention id="4-017" speaker_id="28338" name="Antonio Masip Hidalgo" is_mep="True" mode="spoken">
      <p sl="es">Signor Presidente, discutiamo di questo argomento allo sfinimento, ogni anno, in un modo o nell’altro. Desidero ricordare l’impegno compiuto nelle legislature precedenti dall’onorevole Frassoni e dall’onorevole Medina Ortega.</p>
      <p sl="es">Vorrei congratularmi con l’onorevole Geringer per la sua eccellente relazione, della quale dovremmo acquisire non solo il testo, molto importante, e gli obiettivi, ma anche lo spirito con il quale è stata scritta, che dovrebbe animare tutti i partecipanti all’Unione europea. In caso contrario, cadremo nuovamente in discorsi stancanti e ripetitivi sulla situazione attuale e la sua gravità.</p>
      <p sl="es">Le osservazioni odierne del Commissario indicano non soltanto una grande volontà politica, ma anche affidabilità. Le credo, Commissario, e credo che questa relazione e il suo impegno saranno di grande aiuto per il raggiungimento l’obiettivo del 25 per cento e altri obiettivi perfettamente espressi dalla relazione e dal suo spirito.</p>
    </intervention>
    <intervention id="4-018" speaker_id="39769" name="Martin Ehrenhauser" is_mep="True" mode="spoken">
      <p sl="de">Signor Presidente, vorrei esporre alcune osservazioni sul principio di sussidiarietà. Le politiche devono essere implementate a livello regionale o locale; solo in questo modo potranno essere comprensibili per i cittadini e funzioneranno in modo adeguato quali importante strumento di democrazia diretta. Questo è il senso del principio di sussidiarietà e proprio per questo motivo dobbiamo esprimere un parere motivato. Dobbiamo quindi fornire motivazioni basate su indicatori quantitativi e qualitativi per spiegare perché ricerchiamo una politica a livello europeo e non a livello locale.</p>
      <p sl="de">Attualmente però, e ci tengo a sottolinearlo, il parere motivato viene costantemente ignorato. In alcuni casi, alcuni punti delle relazioni della Commissione indicano che tali compiti sono già stati svolti a livello nazionale e vengono quindi presentate motivazioni insufficienti per spiegare i vantaggi di attuare determinate misure a livello europeo.</p>
      <p sl="de">A mio avviso, il diritto al controllo della sussidiarietà introdotto dal trattato di Lisbona è inadeguato; i parlamenti nazionali non hanno sufficienti poteri e questo diritto risulta, in definitiva, solamente fittizio. Esorto la Commissione ad agire in modo più rigoroso in merito al principio di sussidiarietà e, soprattutto, a rispettare adeguatamente il requisito del parere motivato.</p>
    </intervention>
    <intervention id="4-019" speaker_id="96704" name="Edvard Kožušník" is_mep="True" mode="spoken">
      <p sl="cs">Ringrazio la relatrice per l’ottima relazione presentata e desidero esporre alcune riflessioni al riguardo. Negli ultimi anni, la Commissione ha intrapreso numerose azioni volte al miglioramento delle disposizioni legali, azioni che condivido e sostengo, nonostante abbia visto con i miei occhi che spesso non funzionano come vorrei. A volte, ho la sensazione che, in questo importante Emiciclo, la parte di destra abbia una concezione di “legiferare meglio” diametralmente opposta rispetto a quella di sinistra. Desidero sottolineare anche i risultati del lavoro svolto dal gruppo ad alto livello di esperti indipendenti sugli oneri amministrativi, presieduto da Edmund Stoiber.</p>
      <p sl="cs">Mi permetto di dissentire dalla relazione su un punto: la richiesta di aumentare il numero di funzionari del comitato per la valutazione d’impatto. A mio parere, è meglio pensare a come assistere il comitato: ad esempio, nell’ambito delle attuali capacità del Parlamento europeo, si potrebbe stabilire una commissione per l’eliminazione degli oneri burocratici la quale, nel quadro delle sue attività, analizzerebbe le valutazioni d’impatto nonché la riduzione degli oneri amministrativi delle norme giuridiche proposte. L’attività di una commissione di questo tipo semplificherebbe il difficile compito della Commissione, senza però influire sulle spese operative parlamentari.</p>
    </intervention>
    <intervention id="4-020" speaker_id="96652" name="Alajos Mészáros" is_mep="True" mode="spoken">
      <p sl="hu">Desidero congratularmi con la relatrice e ringraziare il Commissario per il suo sostegno. Con il trattato di Lisbona, è iniziata una nuova epoca per la cooperazione europea e per il Parlamento. Il nostro ruolo è ora molto più importante e abbiamo maggiori responsabilità. Dobbiamo cogliere ogni opportunità di rivolgere raccomandazioni volte al miglioramento della qualità della legislazione. La relazione sottolinea giustamente la richiesta di un’inclusione efficace nelle valutazioni d’impatto delle piccole e medie imprese (PMI), che devono ricevere sostegno attraverso a creazione di un quadro normativo adeguato e la semplificazione dell’amministrazione. Le sintesi delle valutazioni d’impatto sono un ottimo strumento di assistenza al lavoro del Parlamento. La legislazione comunitaria procede nella giusta direzione, conferendo particolare importanza a una cooperazione efficace tra istituzioni e parlamenti nazionali, mentre la risoluzione presentata a febbraio garantisce un’informazione ampia ed equa per il Parlamento europeo.</p>
    </intervention>
    <intervention id="4-021" speaker_id="96922" name="Izaskun Bilbao Barandica" is_mep="True" mode="spoken">
      <p sl="es">Signor Presidente, Commissario, vogliamo legiferare meglio, ma il protocollo di sussidiarietà non funziona: la partecipazione dei parlamenti regionali e nazionali non è ancora effettiva.</p>
      <p sl="es">Dall’entrata in vigore del trattato di Lisbona, la Commissione (secondo i dati da essa forniti) ha presentato 26 iniziative legislative ai parlamenti nazionali dei 27 Stati membri dell’Unione europea; ciononostante, delle 702 possibili risposte, ne sono pervenute solamente 52 risposte, poco più del 7 per cento.</p>
      <p sl="es">Di questi 52 pareri, 10 sono austriaci, due del senato ceco, uno proviene dal parlamento spagnolo, uno dal senato francese, 18 arrivano dal senato italiano, tre dalla camera dei deputati italiana, due sono del senato polacco e 15 dell’assemblea della Repubblica del Portogallo.</p>
      <p sl="es">Inoltre, la Commissione non dispone di informazioni sul coinvolgimento dei parlamenti regionali nella stesura e nell’adozione delle opinioni, stabilita come stabilito dal trattato di Lisbona.</p>
    </intervention>
    <intervention id="4-022" speaker_id="96988" name="Alfreds Rubiks" is_mep="True" mode="spoken">
      <p sl="lv">La ringrazio, signor Presidente. Nel complesso, sono lieto di sostenere i contenuti della presente relazione, perché, se Parlamento e Unione europea si battono per il rispetto dei diritti umani e dei diritti dei cittadini fuori dall’Unione europea, a maggior ragione dobbiamo essere noi i primi a rispettarli. A mio avviso, vi è spesso una mancanza di supervisione sull’applicazione pratica di questi documenti comunitari, anche in ambito di diritti umani. Citerò unicamente un episodio. In Lettonia, Stato che rappresento in questa Assemblea, le elezioni parlamentari si terranno il giorno 2 ottobre. Il diritto di voto in queste elezioni sarà negato a più di …</p>
      <a text="(Il Presidente interrompe l’oratore essendo scaduto il tempo a disposizione)"/>
    </intervention>
    <intervention id="4-023" speaker_id="96654" name="Jaroslav Paška" is_mep="True" mode="spoken">
      <p sl="sk">Innanzi tutto, desidero lodare il fatto che la Commissione europea e le commissioni parlamentari pertinenti (la commissione per gli affari giuridici e la commissione per gli affari costituzionali) abbiano constatato l’enorme complessità del contesto giuridico comunitario, a volte davvero oscuro, e la necessità di misure radicali per migliorarlo e semplificarlo. Sono consapevole della difficoltà di questo compito, poiché le differenze tra i sistemi amministrativi e giudiziari dei vari Stati membri creano strutture molto eterogenee e spesso incompatibili. Questa situazione, però, non deve in alcun modo indebolire la certezza del diritto per i nostri cittadini o interferire con il loro diritto a un esame equo e competente dei loro problemi.</p>
      <p sl="sk">Per meglio comprendere l’interdipendenza tra i contesti giuridici nazionali e quello comunitario, l’Unione europea deve impegnarsi più a fondo per garantire che i processi legislativi e la successiva attuazione delle norme siano semplici, trasparenti e chiari per i cittadini di tutti i paesi dell’Unione europea.</p>
      <p sl="sk">È infine cruciale garantire la creazione di reti di istituti accreditati di alta qualità, la formazione specialistica per gli esperti …</p>
    </intervention>
    <intervention id="4-024" speaker_id="96749" name="Andrew Henry William Brons" is_mep="True" mode="spoken">
      <p sl="en">Signor Presidente, il processo legislativo svolto da questo Parlamento sembra progettato per evitare che i singoli deputati possano elaborare giudizi individuali.</p>
      <p sl="en">Le proposte legislative e gli emendamenti vengono riscritti o ricollocati in altri gruppi di emendamenti o nuovamente suddivisi all’ultimo momento. I deputati dei grandi gruppi che vogliano obbedire meccanicamente non devono preoccuparsi di questo problema, poiché seguono biecamente le istruzioni della leadership di partito o del gruppo.</p>
      <p sl="en">Invece, i deputati dalla mentalità indipendente, di gruppi grandi o piccoli, che vogliano elaborare un proprio giudizio prima del voto, devono a volte decidere se partecipare di mattina a una discussione che precede il voto, delegando così altre decisioni fondamentali ai propri assistenti, o se assentarsi dalla discussione per prendere personalmente una decisione.</p>
      <p sl="en">Un’istituzione democratica non può funzionare in questo modo.</p>
    </intervention>
    <intervention id="4-025" speaker_id="96785" name="Lena Kolarska-Bobińska" is_mep="True" mode="spoken">
      <p sl="pl">Signor Presidente, desidero congratularmi con la relatrice per la sua relazione, che sottolinea chiaramente l’importanza di legiferare in modo chiaro, semplice e comprensibile per i cittadini europei. Nonostante questo però, noi stessi al Parlamento europeo continuiamo a redigere relazioni, dichiarazioni e risoluzioni utilizzando un linguaggio molto complicato e di difficile comprensione per un comune cittadino e in molti documenti usiamo un linguaggio giuridico pressoché indecifrabile, impiegato peraltro anche nelle risoluzioni in cui forniamo informazioni ai paesi terzi sui nostri valori, o in cui affrontiamo le violazioni dei diritti umani. Ritengo che il Parlamento dovrebbe unirsi alla campagna Clear Writing Campaign (campagna per scrivere chiaro) promossa dalla Commissione per mostrare alle persone come scrivere documenti in modo chiaro.</p>
    </intervention>
    <intervention id="4-026" speaker_id="23894" name="Anna Záborská" is_mep="True" mode="spoken">
      <p sl="sk">Ho seguito questa importante discussione dal mio ufficio e desidero ringraziare sia l’onorevole Geringer de Oedenberg, sia lei, Vicepresidente della Commissione europea. È molto positivo che la Commissione europea abbia stabilito un gruppo di alto livello che la guiderà nella riduzione della burocrazia.</p>
      <p sl="sk">Ogni paese ha la propria cultura, ma la scelta del politico tedesco Edmund Stoiber quale presidente del gruppo è un’ottima notizia, perché la Germania è in grado di fornire un buon esempio di riduzione della burocrazia, valido sia a livello nazionale sia a livello europeo.</p>
    </intervention>
    <intervention id="4-027" speaker_id="photo_generic" name="Maroš Šefčovič" is_mep="True" mode="spoken">
      <p sl="en">Vicepresidente della Commissione. − Signor Presidente, proverò a rispondere al maggior numero di domande possibile nel tempo a mia disposizione, ma prima desidero ringraziare tutti gli onorevoli deputati del Parlamento europeo per il loro impegno chiaro e determinato a favore di una regolamentazione migliore e più intelligente. Ritengo che sia esattamente ciò di cui l’Unione europea e gli Stati membri hanno bisogno. Desidero inoltre ringraziare la relatrice per aver evidenziato l’importanza dell’utilizzo delle valutazioni d’impatto preparate per la Commissione.</p>
      <p sl="en">La commissione per il mercato interno e la protezione dei consumatori ha creato precedenti positivi e ci auguriamo che altre commissioni lavorino sulle valutazioni d’impatto con la stessa precisione e regolarità dimostrate dalla commissione IMCO. Continueremo naturalmente a fare del nostro meglio per aumentare ulteriormente la qualità delle valutazioni d’impatto e per associarle a una proposta di legge.</p>
      <p sl="en">La valutazione dell’impatto degli emendamenti proposti è fondamentale e sono lieto che questa necessità sia stata sottolineata nella relazione. Normalmente, proponiamo delle leggi e le trasformiamo con emendamenti importanti, spesso approvati di fretta, che possono migliorare notevolmente la normativa, ma possono anche peggiorarla, dobbiamo ricordarlo.</p>
      <p sl="en">Concordo pienamente con gli onorevoli deputati che hanno ribadito la necessità di una valutazione imparziale, che è anche l’obiettivo che stiamo perseguendo all’interno della Commissione in stretta collaborazione con il gruppo Stoiber. Disponiamo un comitato per la valutazione d’impatto molto forte che sta promuovendo una nuova concezione in merito al funzionamento interno della Commissione. Il linguaggio è semplice e vi dico che il comitato per la valutazione d’impatto rifiuta oltre il 30 per cento delle proposte presentate alle sezioni pertinenti e le respinge affinché vengano ulteriormente migliorate, aumentando così la qualità della legislazione.</p>
      <p sl="en">Per quanto concerne le PMI, alcuni giorni fa abbiamo discusso dell’importanza di ridurre gli oneri, soprattutto per le piccole e medie imprese, affinché possano trarre vantaggio dal mercato unico. Sono molto lieto di comunicarvi che l’obiettivo di ridurre gli oneri amministrativi del 25 per cento entro il 2012 sarà certamente superato.</p>
      <p sl="en">Noto che il tempo a mia disposizione è terminato; desidero quindi ringraziare nuovamente la relatrice per la sua eccellente relazione e tutti gli onorevoli deputati per il loro impegno a favore di una legislazione migliore e più intelligente.</p>
    </intervention>
    <intervention id="4-028" speaker_id="4346" is_mep="True" mode="spoken" role="Presidente">
      <p sl="unknown">Commissario Šefčovič, in realtà la Commissione non ha alcun limite di tempo, decide autonomamente. Forse non dovrei dirvelo, perché se i Commissari pensano di avere un tempo limitato, lo impiegano con più moderazione nei propri interventi, ma ad ogni modo tale limite per voi non esiste.</p>
    </intervention>
    <intervention id="4-029" speaker_id="28377" name="Lidia Joanna Geringer de Oedenberg" is_mep="True" mode="spoken" role="relatore">
      <p sl="pl">Al termine di questa discussione, desidero esprimere i miei più sinceri ringraziamenti agli onorevoli colleghi e al Commissario Šefčovič per questo fruttuoso scambio di opinioni. Sono lieta di aver avuto la possibilità di lavorare alla relazione su “legiferare meglio” quest’anno, il primo dall’entrata in vigore del trattato di Lisbona e l’anno in cui il Consiglio europeo ha adottato la strategia Europa 2020. Entrambi i documenti influiranno su numerosi aspetti legati a una migliore legiferazione e la relazione è stata un’ottima opportunità per affrontare tali questioni. Durante la preparazione della presente relazione mi sono riunita con numerosi gruppi, cercando di ascoltare le opinioni del mondo economico, di quello dei lavoratori, dei sindacati e di organizzazioni quali la CES (Confederazione europea dei sindacati).</p>
      <p sl="pl">Il voto unanime in seno alla commissione per gli affari giuridici testimonia il nostro successo nel trovare un compromesso ragionevole tra le aspettative di tutti i gruppi politici. Desidero ringraziare gli onorevoli colleghi per la loro eccellente cooperazione, cooperazione assolutamente eccezionale perché proveniente da tutti i gruppi politici, come raramente accade in questa Camera. Mi auguro che il voto odierno abbia esito positivo.</p>
    </intervention>
    <intervention id="4-030" speaker_id="4346" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà oggi alle 12.00.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="4-031" speaker_id="96603" name="Nessa Childers" is_mep="True" mode="written">
      <p sl="en">Le valutazioni d’impatto condotte dalla Commissione devono garantire la creazione di una legislazione di buona qualità; è quindi nell’interesse di noi tutti garantirne l’alta qualità.</p>
      <p sl="en">Le valutazioni d’impatto devono essere guidate dal principio di essere una valida guida alla legiferazione, senza sostituire o ostacolare il ruolo dei decisori in ambito politico e dall’inclusione in ciascuna analisi del rapporto costi/benefici di osservazioni non solo sull’impatto economico, ma anche sull’impatto sociale, ambientale e sanitario.</p>
      <p sl="en">Per quanto concerne il comitato per la valutazione d’impatto, ritengo che la soluzione migliore sia garantire la presenza di molteplici attori con interessi espliciti, evitando così conflitti di interessi. Concordo con la relatrice: l’alta percentuale di valutazioni inizialmente respinte dal comitato (oltre il 30 per cento) indica la necessità di migliorare ulteriormente la qualità dei servizi della Commissione. Il comitato deve valutare esclusivamente il processo e non avanzare giudizi politici. Infine, invito il presidente del comitato a presentarsi dinanzi alla commissione “Ambiente” su base annuale, dopo la pubblicazione della relazione annuale del comitato per la valutazione d’impatto.</p>
    </intervention>
    <intervention id="4-032" speaker_id="96789" name="Joanna Senyszyn" is_mep="True" mode="written">
      <p sl="pl">Ogni anno discutiamo su come migliorare la legiferazione a livello comunitario, poiché solo leggi chiare, coerenti e comprensibili possono essere attuate in modo efficiente negli Stati membri. In materia di riduzione degli oneri amministrativi, è possibile trovare materiale interessante nel quadro dell’iniziativa “e -Commission 2006-2010” e nella strategia “i 2010”, volta alla modernizzazione dell’amministrazione europea. La comunicazione telematica è e continuerà ad essere una realtà, grazie alla quale guadagneremo tempo, elimineremo ostacoli amministrativi e ridurremo l’utilizzo di risorse naturali; in questo modo, l’ambiente sarà protetto in modo più efficace. Dobbiamo quindi concentrare i nostri sforzi e le nostre risorse su una sua maggiore diffusione, assistendo e agevolando anziani e disabili. Regolarmente ci rivolgiamo alla Commissione europea per semplificare e accelerare le procedure volte all’utilizzo di nuovi strumenti comunitari, come il Fondo europeo di adeguamento alla globalizzazione e il Fondo di solidarietà dell’Unione europea. La reazione delle istituzioni europee ai disastri naturali e alle gravi difficoltà economiche degli Stati membri è ancora troppo inflessibile e lenta. È giunto il momento di sviluppare nuovi strumenti, evitando di ripetere i difetti dei precedenti. Una legislazione efficace non deve solo essere scritta in modo chiaro e comprensibile, ma deve tenere in considerazione anche la modalità di promozione e attuazione.</p>
    </intervention>
    <intervention id="4-999" speaker_id="96773" name="Rafał Trzaskowski" is_mep="True" mode="written">
      <p sl="pl">Ci attende una grande sfida, che si abbina perfettamente al tema della relazione: trasmettere agli europei il diritto di iniziativa dei cittadini, uno strumento che consente loro di influire direttamente sull’agenda europea. Nel corso della discussione odierna, tutti citiamo la necessità di semplificare questo strumento affinché i cittadini sappiano di avere la possibilità di attuare le proprie proposte, senza perdersi nella complessità delle procedure europee. Questo strumento va tutelato da eventuali abusi, evitando di oberare la Commissione europea con carichi eccessivi. Dobbiamo trovare il giusto equilibrio tra l’idea di massima semplicità e il mantenimento di determinati standard.</p>
    </intervention>
  </section>
  <section id="creitem3" title="3. Servizi postali">
    <intervention id="4-034" speaker_id="4346" is_mep="True" mode="spoken" role="Presidente">
      <p sl="unknown">L’ordine del giorno reca la discussione sull’interrogazione orale (O-0114/2010) alla Commissione, dell’onorevole Simpson a nome della commissione per i trasporti e il turismo, sull’attuazione della direttiva 2008/6/CE per quanto riguarda il pieno completamento del mercato interno dei servizi postali comunitari (B7-0458/2010).</p>
    </intervention>
    <intervention id="4-035" speaker_id="1309" name="Brian Simpson" is_mep="True" mode="spoken">
      <p sl="en">autore. − Signor Presidente, intervengo a nome della commissione per i trasporti e il turismo, che ho l’onore di presiedere.</p>
      <p sl="en">Quelli tra noi che hanno seguito la liberalizzazione dei servizi postali sanno bene quanto questo processo sia andato per le lunghe. Fin dal suo avvio, alla fine degli anni ’80, il Parlamento europeo ha voluto garantire che qualsiasi liberalizzazione non avesse ripercussioni negative sulle condizioni di lavoro e assicurasse ai cittadini europei un servizio postale universale.</p>
      <p sl="en">Sebbene le tecnologie moderne abbiano mutato radicalmente le modalità di comunicazione delle persone, ancora oggi ai cittadini piace vedere arrivare ogni giorno il portalettere per consegnare loro la posta.</p>
      <p sl="en">Dobbiamo perciò partire dal presupposto che i servizi postali dei nostri paesi non devono soltanto rispondere a logiche economiche, ma svolgono anche una funzione sociale che va sostenuta.</p>
      <p sl="en">È da questo basilare punto di partenza che va giudicata la direttiva 2008/6/CE, la quale porterà al completamento del mercato interno dei servizi postali entro il 31 dicembre prossimo.</p>
      <p sl="en">Con questa interrogazione orale, la commissione per i trasporti e il turismo intende ricordare alla Commissione le garanzie inserite dal Parlamento nella direttiva per quanto riguarda i due ambiti della tutela sociale e della fornitura e del finanziamento del servizio universale, nonché ricordare agli Stati membri che è loro dovere proteggere entrambi questi ambiti e che non possono semplicemente ignorare la legge, come hanno fatto nel caso della liberalizzazione del trasporto ferroviario.</p>
      <p sl="en">Sta tutto qui il dilemma di fronte al quale si trova il Parlamento. C’è il sospetto, in primo luogo, che la Commissione non dia attuazione a questi importanti aspetti della direttiva 2008/6/CE, ma si adoperi invece attivamente per realizzare la parte della direttiva che concerne la liberalizzazione economica, e, in secondo luogo, che gli Stati membri procedano a passo di lumaca, non facciano nulla per tutelare i lavoratori delle poste e i servizi postali e non finanzino in misura sufficiente il servizio universale.</p>
      <p sl="en">Ci sono, dunque, quattro interrogativi chiari ai quali la Commissione deve dare quattro risposte altrettanto chiare e inequivocabili. Tali interrogativi sono contenuti nell’interrogazione orale.</p>
      <p sl="en">Non chiediamo risposte tecniche, formulate in linguaggio burocratico, e nemmeno citazioni dai vari trattati o da altri documenti; la mia commissione conosce molto bene i trattati. Chiediamo piuttosto che sia garantita l’attuazione di quanto stabilito dalla direttiva 2008/6/CE, compresa la tutela dei lavoratori delle poste in tutti i settori.</p>
      <p sl="en">Chiediamo che sia garantito il servizio universale. Vogliamo vedere gli studi sui costi di tale servizio, come previsto dalla direttiva, o almeno che ci venga comunicata una data per la loro conclusione. Vogliamo che la Commissione compia una valutazione completa, non limitata agli aspetti economici, dell’impatto della liberalizzazione del mercato postale e degli effetti che essa avrà su tutto il settore.</p>
      <p sl="en">Concludo osservando che sarebbe legittimo chiedersi come mai questa interrogazione orale sia stata sottoposta al Parlamento proprio ora. È triste dirlo, ma è un fatto che c’è il sospetto – e persino un certo scetticismo – che gli Stati membri, avendo finalmente ottenuto, dopo tanti anni, la piena liberalizzazione del settore, adesso ignorino gli articoli della direttiva concernenti gli aspetti sociali e la fornitura del servizio, e che la Commissione consenta loro di farlo.</p>
      <p sl="en">Non possiamo assolutamente permetterlo. Il Parlamento non è disposto a tollerare anche nel settore postale servizi fallimentari come quelli del trasporto ferroviario. Gli Stati membri devono rispettare tutte le disposizioni previste dalla direttiva 2008/6/CE e la Commissione deve vigilare e garantire che lo facciano realmente.</p>
      <p sl="en">In caso contrario, a nostro parere verrebbe meno ai suoi doveri.</p>
    </intervention>
    <intervention id="4-036" speaker_id="photo_generic" name="Michel Barnier" is_mep="True" mode="spoken">
      <p sl="fr">membro della Commissione. – Signor Presidente, onorevole Simpson, onorevoli deputati, faccio parte della Commissione europea da circa sette o otto mesi. Mi avete spesso sentito affermare – anche in questa sede, durante la mia audizione del 13 gennaio – che è stato e continuerà a essere mio personale impegno mantenere e tutelare i servizi pubblici e conciliare l’attuazione del mercato interno – di cui sono uno dei responsabili – con le esigenze dei cittadini.</p>
      <p sl="fr">Avrò l’occasione di ribadire tale impegno in ottobre, in occasione della presentazione dell’atto per il mercato interno. È in tale contesto che noi – che voi – vogliamo e volete sviluppare e portare avanti la realizzazione del mercato interno. Si tratta di un’opportunità per l’occupazione, perché la sua dimensione umana e sociale ma anche, per quanto mi riguarda, la tutela dei servizi pubblici e dei servizi di interesse generale rivestono un’importanza reale. Per tale motivo, onorevole Simpson, risponderò con piacere all’interrogazione che ha presentato a nome dei suoi colleghi.</p>
      <p sl="fr">Questo importantissimo progetto di riforma dei servizi postali è in discussione da ben più che pochi mesi. Il lavoro in tal senso è iniziato molto tempo fa. Il mercato sarà aperto completamente il 1o gennaio 2011 in sedici Stati membri che rappresentano il 95 per cento del volume del settore postale dell’Unione europea. Ripeto: si tratta di un progetto di riforma che è stato studiato e concepito con cura. È una riforma graduale che è stata annunciata già nel libro verde del 1992. Inoltre, questa volontà di riforma è stata sancita da ben tre direttive e successivamente confermata da molti processi democratici.</p>
      <p sl="fr">Vorrei rilevare anche che la terza direttiva, quella più recente e che lei, onorevole Simpson, ben conosce per numerose ragioni, è stata adottata nel 2008 con il sostegno del Parlamento europeo e di un’ampia maggioranza del Consiglio dei ministri. Venticinque Stati membri hanno votato a favore di questa riforma, la quale pertanto è stata realizzata in modo molto trasparente. Non è stata attuata in segreto o a caso; è stata attuata perché soddisfa un’esigenza, quella di mettere il settore dei servizi postali, che è molto importante sotto ogni punto di vista – per citare alcune cifre, posso ricordare che ha un fatturato di 95 miliardi di euro e riguarda, direttamente o indirettamente, 5 milioni di dipendenti -, in condizione di crescere e innovarsi, di stare al passo con i tempi e rispondere meglio alle aspettative degli utenti, siano essi privati cittadini o imprese. Il completamento del mercato interno in questo settore, a condizione che sia strutturato e supportato, costituisce a mio avviso una garanzia di innovazione, di adeguamento ai cambiamenti e, quindi, di crescita economica e di servizi migliori e più idonei a soddisfare in maniera più completa le esigenze dei cittadini.</p>
      <p sl="fr">Gli operatori devono affrontare sfide ovvie, che sono la conseguenza dell’evoluzione delle nostre prassi sociali ed economiche. Fortunatamente, però, l’Unione ha iniziato per tempo a preparare lo sviluppo del settore postale attuando quella che, a mio giudizio, è una riforma coerente, ponderata e graduale. Il settore postale si sta evolvendo rapidamente. Le nuove tecnologie stanno cambiando in maniera radicale i nostri modi di comunicare. Si sta diffondendo il fenomeno della sostituzione elettronica, che è molto semplicemente il risultato di nuovi modelli di comportamento dei cittadini europei. A ciò si aggiungono gli effetti delle varie crisi economiche e finanziarie che stiamo vivendo.</p>
      <p sl="fr">Alla luce di ciò, onorevoli deputati, chi potrebbe pensare veramente, in tutta onestà, che un rinvio improvviso, brusco di questo processo, su cui abbiamo vigilato con cura, sia una soluzione auspicabile? La Commissione non la pensa così, e per almeno tre motivi. Primo, perché conseguire gli obiettivi del libro verde del 1992 è, per l’Unione europea, un’occasione importante per uscire dalla crisi che colpisce il settore: abbiamo bisogno di operatori efficienti, tra i migliori al mondo, di servizi postali di qualità elevata e di un quadro normativo valido ed efficace.</p>
      <p sl="fr">In secondo luogo, con queste direttive abbiamo predisposto un quadro normativo solido che fa affidamento sulla partecipazione delle competenti autorità nazionali di regolamentazione, che lavoreranno insieme su base regolare e molto più produttivamente. Pertanto, la liberalizzazione si sta realizzando in maniera controllata. In particolare, onorevole Simpson, le autorità nazionali di regolamentazione che ho appena citato avranno il compito di garantire il corretto adempimento e il finanziamento degli obblighi del servizio universale, che sono fermamente impegnato a garantire.</p>
      <p sl="fr">Infine, qualsiasi esitazione in questa fase molto avanzata della riforma creerebbe una diffusa incertezza del diritto, che non andrebbe a beneficio di nessuno ma, anzi, penalizzerebbe non solo i nuovi soggetti del mercato dei servizi postali bensì anche tutti gli altri operatori del settore. A nostro avviso, una sospensione di questo processo precipiterebbe il settore in una situazione nella quale dovrebbe limitarsi ad attendere gli eventi, senza poter agire.</p>
      <p sl="fr">Comprendo appieno tutte le preoccupazioni espresse riguardo all’occupazione e alle condizioni di lavoro. Onorevoli deputati, so quanto siano importanti i servizi postali nel contesto dell’occupazione in Europa. Mi permetto di ricordarvi che la terza direttiva, che offre agli Stati membri un ampio spazio di manovra per conciliare la liberalizzazione con i requisiti sociali, stabilisce – e questa, onorevole Simpson, sarà la mia unica citazione di un documento – che le considerazioni di carattere sociale devono essere tenute nel debito conto in sede di preparazione della liberalizzazione dei mercati postali.</p>
      <p sl="fr">Concordo, onorevole Simpson, sul fatto che abbiamo il dovere di garantire che tutti questi requisiti e tutte queste condizioni siano pienamente rispettati. Nel 2013, quando la riforma sarà stata attuata da tutti gli Stati membri dell’Unione europea, la Commissione presenterà al Parlamento e al Consiglio una relazione ufficiale di valutazione, e altri studi saranno pubblicati prima di allora. Inoltre, per dimostrarvi che io personalmente come Commissario e il Presidente Barroso prendiamo in seria considerazione i vostri timori, desidero informarvi che, pur non essendovi in alcun modo obbligato, intendo creare nel 2011 un gruppo di dialogo degli utenti. È in corso di istituzione il gruppo dei regolatori, ma in aggiunta e accanto ad esso voglio costituire anche un gruppo di utenti affinché le imprese, i cittadini-utenti, i sindacati – che hanno un ruolo importante da svolgere – e, ovviamente, il Parlamento possano sedere intorno a uno stesso tavolo per discutere di quanto sta accadendo nella realtà, per ascoltare le relazioni del comitato di valutazione e procedere regolarmente – quanto regolarmente resta ancora da decidere – a valutazioni e colloqui al fine di verificare che le varie riforme del settore postale siano realizzate in maniera corretta.</p>
      <p sl="fr">Avete la mia garanzia. Sarà mia cura assicurare personalmente, onorevole Simpson, onorevoli deputati, che il gruppo di dialogo degli utenti funzioni in maniera adeguata e trasparente.</p>
    </intervention>
    <intervention id="4-037" speaker_id="1917" name="Markus Ferber" is_mep="True" mode="spoken">
      <p sl="de">a nome del gruppo PPE. – Signor Presidente, signor Commissario, onorevoli colleghi, in qualità di relatore della seconda e della terza direttiva sui servizi postali sono, com’è ovvio, particolarmente lieto che all’ordine del giorno dell’attuale legislatura figuri anche questo tema, perché ritengo importante far vedere ciò che abbiamo realizzato dopo la presentazione del libro verde nel 1992, come ricordava già il Commissario.</p>
      <p sl="de">Siamo riusciti a migliorare in misura significativa la qualità dei servizi postali in tutta Europa. Ricordo ancora quando, due legislature fa, in quest’Aula affermai che era normale tornare a casa dalle vacanze prima che arrivassero le cartoline spedite ad amici e parenti. Ora la situazione è cambiata. Abbiamo ottenuto un notevole miglioramento della qualità dei servizi postali transfrontalieri, così come abbiamo ottenuto un notevole miglioramento della qualità dei servizi postali all’interno degli Stati membri. Con l’obbligo di garantire un servizio universale uniforme in tutta l’Europa siamo riusciti anche a migliorare considerevolmente la disponibilità dei servizi postali o, laddove essa era già buona, a mantenerla sui livelli precedenti. Anche questi aspetti sono importanti, come hanno ricordato il Commissario e il presidente della nostra commissione.</p>
      <p sl="de">In fase di attuazione della terza direttiva, che prevede il 1o gennaio 2011 come data ultima per la liberalizzazione completa nella maggior parte degli Stati membri, è naturalmente importante garantire il servizio universale su base permanente. Voglio sottolineare quanto si afferma nell’interrogazione in merito al requisito di simultaneità – che è stato la condizione irrinunciabile della terza direttiva – e cioè che esso non deve comportare un peggioramento delle condizioni di lavoro, ma che anzi gli standard sociali e i meccanismi di protezione vigenti dovranno essere applicati negli Stati membri anche dopo il 1o gennaio 2011. Sarà ovviamente nostro impegno assicurare che ciò avvenga.</p>
      <p sl="de">Questo tema non si esaurisce con la discussione odierna dell’interrogazione orale, dato che la Commissione è tenuta a sottoporci relazioni al riguardo. Le leggeremo con grande attenzione, signor Commissario, e, se necessario, esprimeremo le nostre conclusioni.</p>
    </intervention>
    <intervention id="4-038" speaker_id="25718" name="Saïd El Khadraoui" is_mep="True" mode="spoken">
      <p sl="nl">a nome del gruppo S&amp;D . – Signor Presidente, signor Commissario, la ringrazio per la risposta e per il suo impegno di istituire un gruppo di dialogo degli utenti. Il nostro gruppo ritiene, però, che sia necessario fare di più. Come senz’altro saprete, abbiamo sempre avuto una posizione critica rispetto alla direttiva sui servizi postali. Migliorare l’efficienza e la dinamicità del settore sembrerebbe un obiettivo lodevole, ma ci sono due elementi essenziali che, a mio parere, non sono sviluppati o garantiti a sufficienza. Si tratta della dimensione sociale – condizioni di lavoro – e del finanziamento del servizio universale, che deve essere fornito anche in futuro – se non altro perché così prescrive la direttiva. Questi due aspetti sono strettamente correlati l’uno all’altro.</p>
      <p sl="nl">Riguardo alla dimensione sociale, rileviamo che, pur spettando agli Stati membri fare la prossima mossa, non vengono colte quasi per nulla le opportunità di creare condizioni di parità tra i vecchi monopoli e i nuovi attori di questo settore, il che è un grave errore perché la concorrenza in atto non ha come oggetto l’innovazione o concezioni innovative bensì i tagli di spesa in un comparto in cui il costo del lavoro assorbe da solo circa il 70 per cento dei costi di produzione. In pratica, i postini vengono rimpiazzati da persone con contratti di lavoro precari, retribuzioni più basse e minori tutele. Non è questa l’Europa che vogliamo.</p>
      <p sl="nl">Il servizio universale – ossia l’obbligo di garantire la consegna della posta a domicilio ogni giorno lavorativo, anche nelle zone scarsamente popolate – è stato finanziato finora dal monopolio. In altri termini, i grandi clienti hanno contribuito a pagare il servizio per i privati cittadini. Nella pratica, questo contributo dovrà adesso essere sostituito da aiuti di Stato, e quel che è peggio è che nei prossimi anni i bilanci pubblici saranno in gravi difficoltà. C’è quindi motivo di temere che il servizio non sia garantito.</p>
      <p sl="nl">Pertanto, signor Commissario, le pongo le seguenti domande. È d’accordo con me sul fatto che, in un simile contesto, sarà molto difficile conseguire uno degli obiettivi più importanti della direttiva, cioè quello di creare maggiore coesione sociale e territoriale? In secondo luogo, lei ha parlato di una relazione da presentare nel 2013, ma non sarebbe possibile eseguire in tempi più brevi un’analisi dettagliata dell’applicazione della direttiva da parte degli Stati membri, affrontando in particolare i due aspetti che ho citato, ossia la dimensione sociale e il servizio universale? Infine, in aggiunta a ciò, come intende la Commissione rafforzare il dialogo sociale in questo settore a livello europeo e adottare iniziative per creare, sotto il profilo sociale, parità di condizioni per tutti i lavoratori del settore?</p>
    </intervention>
    <intervention id="4-039" speaker_id="96870" name="Gesine Meissner" is_mep="True" mode="spoken">
      <p sl="de">a nome del gruppo ALDE . – Signor Presidente, vogliamo un’Europa in cui le persone possano convivere felicemente e accedere a tutti gli ambiti della vita che reputano importanti. Sapete benissimo che in Europa è in atto un cambiamento demografico che in molte aree porterà a una riduzione della popolazione rispetto a quella odierna. Ciononostante vogliamo che tutti i cittadini possano usufruire dei servizi che richiedono e di cui necessitano per poter far sentire la loro voce. Un servizio molto importante è quello postale, che va salvaguardato per mezzo di un servizio universale.</p>
      <p sl="de">Innanzi tutto dobbiamo chiarire come si possa garantire la fornitura di tale servizio in remote aree rurali a prezzi ragionevoli in tempi di bilanci risicati. Occorre, poi, dare retribuzioni adeguate alle persone che materialmente svolgono questo servizio. Non è un compito facile per gli Stati membri, però abbiamo deciso che è questo ciò che vogliamo e lei, signor Commissario, ha detto che anche la grande maggioranza degli Stati membri è d’accordo. Adesso dobbiamo anche prevedere un sistema per la presentazione di reclami da parte degli utenti. Temo che al riguardo sussista un problema che non è stato ancora citato. Ad ogni modo, la direttiva stabilisce che, in caso di disservizi, ci debba essere un organo al quale i cittadini possano sottoporre i propri reclami. Inoltre, non è molto facile neppure mantenere le infrastrutture necessarie a tal fine, soprattutto nelle zone scarsamente abitate.</p>
      <p sl="de">Commissario Barnier, lei ha detto che è solo da poco tempo che riveste questo incarico e che quanto meno prenderà tutto in considerazione. Le credo. Lei, però, deve comprendere che siamo assai scettici; in particolare, lo è la commissione per i trasporti e il turismo. L’onorevole Simpson ha detto che è successo lo stesso con il pacchetto ferrovie – la Commissione precedente aveva il compito di monitorarne l’applicazione – nel senso che, praticamente, non è stato proprio attuato e non è successo nulla. Anche in altri settori le cose non sono sempre andate secondo i nostri auspici. Lo so perché in passato ho ricoperto cariche politiche in Germania. Si prendono decisioni assolutamente valide e che hanno il consenso di tutti, però poi nessuno si preoccupa di verificare se vengono tradotte in pratica o se sono attuate sollecitamente, nell’interesse dei cittadini europei e nell’interesse dei lavoratori. Questo è ciò che ci attendiamo da lei e pertanto le chiediamo di dimostrarci che possiamo fidarci di lei. Saremo molto contenti di poterlo fare.</p>
    </intervention>
    <intervention id="4-040" speaker_id="96639" name="Isabelle Durant" is_mep="True" mode="spoken">
      <p sl="fr">a nome del gruppo Verts/ALE. – Signor Presidente, signor Commissario, non metto in dubbio, ovviamente, la democraticità e la trasparenza del processo che ha portato all’adozione di tutte queste direttive sulla liberalizzazione del mercato postale, né l’importanza di vigilare sulla loro applicazione. Penso però che, proprio per garantire la democraticità e la trasparenza, a un certo punto si debbano valutare concretamente gli effetti di tale applicazione. Sono convinta che ci siano probabilmente piccole differenze tra gli Stati membri, però non credo che il servizio postale sia stato migliorato né sia stato reso più accessibile ai cittadini europei.</p>
      <p sl="fr">Lei ha parlato di un atteggiamento ragionevole e di sostegno. Ritengo si possa ragionevolmente affermare che stiamo assistendo a una concentrazione di operatori privati e quindi alla formazione di una sorta di oligopolio privato, piuttosto che allo smantellamento di un monopolio pubblico e all’introduzione della concorrenza, come era stato previsto. Non sono certa che questo sia il risultato che si voleva ottenere.</p>
      <p sl="fr">Lei ha parlato di sostenere un processo. Quali pratiche normative sono applicate? Mi fa piacere che venga istituito un gruppo di regolatori; vorrei però sapere con chiarezza cosa sia una buona pratica normativa, dato che il sistema presenta parecchi difetti.</p>
      <p sl="fr">Infine, riguardo al tema dell’occupazione in Europa mi associo all’onorevole El Khadraoui nel sottolineare il fatto che i nuovi posti di lavoro che vengono creati sono per la gran parte precari e che la regola è, invece, la perdita di posti di lavoro.</p>
      <p sl="fr">Accolgo con favore la sua intenzione di creare una tavola rotonda per consentire il dialogo tra tutte le parti interessate. Se vogliamo – e lei lo vuole – conciliare il mercato interno con le esigenze dei cittadini, la liberalizzazione dei servizi postali è veramente l’occasione perfetta per dimostrare che ciò è possibile. È necessario, però, procedere innanzi tutto a una valutazione caso per caso dei risultati e degli effetti pratici che abbiamo constatato oggi. Questi non sono gli obiettivi che lei aveva fissato – o che altri avevano fissato. È ora di analizzare la situazione prima di andare avanti, per evitare di allargare ulteriormente la distanza tra i cittadini europei e i loro servizi postali.</p>
    </intervention>
    <intervention id="4-041" speaker_id="96748" name="Cornelis de Jong" is_mep="True" mode="spoken">
      <p sl="nl">a nome del gruppo GUE/NGL . – Signor Presidente, Commissario Barnier, come ha ricordato poco fa, nell’assumere il suo incarico lei aveva affermato che avrebbe dato al mercato interno una più netta dimensione sociale. Anche il professor Monti, nella sua relazione, pone l’accento su questo aspetto, il che è positivo. Ma come stanno le cose in realtà? Ieri, durante la dimostrazione di centinaia di dipendenti delle poste davanti a questo edificio, una postina olandese mi ha detto che, avendo 55 anni di età e solo vent’anni di servizio alle dipendenza delle poste, teme di essere tra i primi che la TNT Post sospenderà dal lavoro l’anno prossimo. Il suo non è un caso isolato: nei Paesi Bassi, la TNT Post sta mettendo in cassa integrazione tutti i postini semplicemente perché deve scontrarsi con i concorrenti – appartenenti, nota bene, alla sua stessa affiliata – che impiegano lavoratori temporanei, per così dire flessibili, i quali distribuiscono la posta per compensi molto più bassi. Stiamo parlando di circa 15 000 lavoratori in esubero, di postini professionali, affidabili, ai quali possiamo consegnare con fiducia la nostra corrispondenza e che in molti casi fanno questo lavoro da decenni. Signor Commissario, perché non ha mai fatto eseguire uno studio sull’impatto sociale della liberalizzazione del mercato postale? Anzi, perché non fa conoscere al Parlamento europeo lo studio che avete già finanziato e che è disponibile sul sito Internet pique.at? La liberalizzazione avrà conseguenze molto gravi per tutti coloro che spediscono o ricevono posta. Nei Paesi Bassi ci sono molte aziende che distribuiscono la posta più volte al giorno o in piena notte, ma in altri giorni non la consegnano affatto, mentre quasi tutti gli uffici postali sono stati chiusi. In tale contesto, è arrivata adesso anche l’ultima proposta, che sarà elaborata dai suoi servizi, da quel gruppo di regolatori di cui lei parlava prima ma riguardo al quale non ha consultato il Parlamento, cioè l’introduzione di tariffe estremamente elevate per le persone che vivono sulle isole o in zone montane.</p>
      <p sl="nl">Signor Commissario, può una buona volta inviarci uno studio completo di tutti gli effetti della liberalizzazione sui dipendenti postali e sul servizio in quanto tale e ci può presentare senza ulteriori indugi una proposta per rinviare la data prevista per l’inizio della liberalizzazione – una moratoria, quindi – fino a quando non disporremo di quelle informazioni? Agire così significherebbe dare al mercato interno una dimensione sociale.</p>
    </intervention>
    <intervention id="4-042" speaker_id="96798" name="John Bufton" is_mep="True" mode="spoken">
      <p sl="en">a nome del gruppo EFD . – Signor Presidente, quando l’Unione europea ha imposto l’apertura alla concorrenza del mercato dei servizi postali ha distrutto un servizio britannico di importanza vitale. In quanto nazione sovrana, i nostri uffici postali erano gestiti dalla Royal Mail e collegati ai sistemi nazionali di raccolta del risparmio, di concessione di autorizzazioni e di pagamento degli assegni sociali e pensionistici, per citarne solo alcuni.</p>
      <p sl="en">Nel 1975 avevamo 25 000 uffici postali; ora ce ne sono meno di 12 000 nonostante la forte crescita demografica. Dopo essere stati costretti a svendere il loro settore redditizio, gli uffici postali non potevano restare aperti senza aiuti da parte del governo. A migliaia hanno dovuto chiudere, privando così intere comunità dell’accesso a servizi vitali.</p>
      <p sl="en">La riforma del mercato postale dell’Unione europea prevede che in tutta l’Unione siano disponibili servizi postali di buona qualità, il che è esattamente ciò che avevamo in Gran Bretagna. Essendo un’azienda consolidata, le poste inglesi fornivano un servizio efficiente, accessibile a tutti e a tariffe controllate. Ora il settore è stato fatto a pezzi, e lo stesso vale per la fiducia che vi riponevano i cittadini. È una vergogna privare la Gran Bretagna di un servizio pubblico efficiente per puro amore della concorrenza. Quale sarà la vostra prossima mossa? Volete privatizzare anche il nostro servizio sanitario nazionale? Al Regno Unito dev’essere consentito di dissociarsi completamente da questa direttiva.</p>
    </intervention>
    <intervention id="4-043" speaker_id="97293" name="Georges Bach" is_mep="True" mode="spoken">
      <p sl="de">Signor Presidente, signor Commissario, mi congratulo con l’onorevole Simpson per aver posto le domande giuste. Questo processo di liberalizzazione non ha ancora dimostrato di essere in grado di raggiungere gli obiettivi di una maggiore disponibilità e una migliore qualità dei servizi postali a prezzi sostenibili. In passato, le aziende postali tradizionali fornivano servizi di qualità a buon prezzo. Ma dobbiamo riconoscere anche che i fornitori tradizionali dei servizi postali hanno attuato un processo di modernizzazione che, grazie a un’ampia ristrutturazione, ha permesso loro di diventare più efficienti.</p>
      <p sl="de">Personalmente ritengo molto importante prendere in considerazione una pluralità di aspetti. Ad esempio, è essenziale continuare a rispettare le norme sul lavoro, cioè le condizioni di lavoro e le retribuzioni. Il controllo di ciò può avvenire soltanto nel quadro di contratti collettivi. Questo è l’unico modo per evitare il dumping sociale.</p>
      <p sl="de">È già stato citato molte volte il servizio universale, ossia la consegna di pacchi e corrispondenza in tutta l’Europa. Anch’io mi aspetto che la Commissione esegua uno studio sul servizio universale. Inoltre, tutti i paesi devono adempiere l’obbligo di istituire un’autorità di regolamentazione indipendente. Oltre a svolgere compiti di regolamentazione, essa dovrà vigilare sulle condizioni di lavoro del personale e occuparsi dei reclami degli utenti. Per poter fare tutto questo, dovrà essere dotata del personale necessario.</p>
      <p sl="de">Considerato che la posta elettronica e il commercio elettronico si stanno diffondendo sempre più e che tanto le banche quanto le compagnie di assicurazione e le aziende pubblicitarie utilizzano l’infrastruttura postale, essa va potenziata nel breve periodo. Mi attendo dalla Commissione che compia una valutazione d’impatto nella quale si tenga conto anche degli aspetti sociali. Mi complimento con la Commissione per l’intenzione, annunciata dal Commissario Barnier, di creare un gruppo di dialogo degli utenti aperto alla partecipazione dei sindacati, dei clienti e degli operatori.</p>
    </intervention>
    <intervention id="4-044" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">La liberalizzazione dei servizi postali è prevista per il 2011, ma gli Stati membri che hanno aderito all’Unione dopo il 2004 e quelli con caratteristiche topografiche particolari possono rinviare l’apertura alla concorrenza del rispettivo mercato dei servizi postali fino al 2013.</p>
      <p sl="ro">Nel settore dei servizi postali è però essenziale che gli Stati membri garantiscano la raccolta, la cernita, il trasporto e la consegna della posta a tutti i cittadini europei, a prescindere da dove vivono, una volta al giorno, almeno cinque giorni la settimana e a tariffe uguali in tutto il paese, e ciò per adempiere l’obbligo del servizio universale.</p>
      <p sl="ro">Voglio sottolineare che, anche in un periodo di crisi come questo, è necessario che gli Stati membri mantengano l’efficienza operativa delle reti postali con un numero sufficiente di punti di accesso, anche nelle zone rurali e scarsamente popolate.</p>
      <p sl="ro">La direttiva sul completamento del mercato interno dei servizi postali comunitari obbliga gli Stati membri a stabilire modalità proprie per il finanziamento del servizio universale che siano sufficientemente flessibili. Da tali finanziamenti dipendono la qualità dei servizi postali, la garanzia di condizioni di lavoro decenti per i dipendenti, la certezza del posto di lavoro e del reddito nonché occasioni di formazione per i lavoratori.</p>
      <p sl="ro">Reputo assolutamente necessario che la Commissione ci presenti entro la fine dell’anno uno studio sull’impatto della liberalizzazione dei servizi postali nei paesi che hanno aperto completamente questo settore alla concorrenza.</p>
      <p sl="ro">Desidero infine sottolineare la necessità che gli operatori postali diversifichino le loro attività fornendo servizi al passo con la società dell’informazione.</p>
    </intervention>
    <intervention id="4-045" speaker_id="2125" name="Pat the Cope Gallagher" is_mep="True" mode="spoken">
      <p sl="en">Signor Presidente, il mercato interno dei servizi postali sarà completato entro il prossimo dicembre. Molte persone che vivono in zone rurali – e io rappresento molte di loro – e molte persone occupate in questo settore in Irlanda e in Europa sono realmente, sinceramente preoccupate. I postini hanno un ruolo essenziale nella vita degli irlandesi. Desidero cogliere questa occasione per ringraziarli e rendere loro omaggio per il compito che svolgono, spesso andando al di là del semplice dovere.</p>
      <p sl="en">Come sappiamo tutti, i servizi postali non sono soltanto un settore economico bensì, in molte aree rurali, anche parte integrante del nostro tessuto sociale, e questo vale soprattutto nel mio paese, dove il 40 per cento della popolazione vive, per l’appunto, in campagna. L’arrivo del postino è un’occasione importante di contatti sociali per molte persone anziane e per chi vive in comunità isolate. È quindi essenziale che la Commissione assicuri il pieno rispetto dell’obbligo di fornire il servizio universale, come previsto da queste norme. Prendo nota di quanto detto dal Commissario riguardo all’obbligo imposto alle autorità nazionali di regolamentazione.</p>
      <p sl="en">La Commissione deve garantire che nell’Unione europea la corrispondenza sia raccolta e consegnata agli utenti dappertutto, anche nelle zone rurali più isolate, cinque giorni la settimana, come stabilito dalle leggi vigenti. Ho ascoltato con piacere quanto detto dal Commissario riguardo al gruppo di dialogo, nel quale, ovviamente, saranno rappresentati i cittadini, le imprese, i sindacati e il Parlamento.</p>
      <p sl="en">Qualche tempo fa, in quest’Aula abbiamo ricevuto la visita di una delegazione dei dipendenti postali europei. Credo che sia nostro dovere rappresentarli, ma che sia ancora più importante rappresentare i cittadini e garantire loro quel servizio universale che avevano molti anni fa, ben prima degli sviluppi economici intervenuti nell’Unione.</p>
    </intervention>
    <intervention id="4-046" speaker_id="28253" name="Eva Lichtenberger" is_mep="True" mode="spoken">
      <p sl="de">Signor Presidente, signor Commissario, onorevoli colleghi, fino ad ora, purtroppo, ho visto ben poco dei miglioramenti che erano stati promessi e che dovrebbero conseguire a questa ulteriore fase del processo di liberalizzazione. Al contrario, le informazioni che riceviamo come deputati al Parlamento europeo ci dicono che la situazione sta peggiorando. È già in corso un ridimensionamento dei servizi postali nelle aree rurali, dove l’accesso ai servizi postali non è più assicurato, particolarmente nelle zone con insediamenti umani difficili da raggiungere.</p>
      <p sl="de">Anche se ci sono posti di lavoro aggiuntivi, essi non sono a tempo pieno e la retribuzione che danno non basta per mantenere una famiglia; al massimo può rappresentare soltanto un reddito aggiuntivo. Ma se consideriamo come unico utente dei servizi postali l’industria della pubblicità, allora, ovviamente, un risultato è già stato ottenuto perché è indubbio che essa ha migliorato le proprie condizioni operative, nel senso che il servizio universale, che deve garantire di fatto un servizio fondamentale, sarà ora pagato dagli Stati membri, i quali, dal canto loro, sono sottoposti a una fortissima pressione perché nei loro bilanci non hanno più margini di manovra tali da assicurare la fornitura di questo servizio nelle aree rurali per mezzo di sussidi. Signor Commissario, in questo caso le conseguenze indirette sono state decisamente trascurate nell’ambito della valutazione d’impatto, e la conseguenza sarà un peggioramento della condizione dei consumatori e dei dipendenti delle poste.</p>
    </intervention>
    <intervention id="4-047" speaker_id="96741" name="Sabine Wils" is_mep="True" mode="spoken">
      <p sl="de">Signor Presidente, sono state attuate già due fasi della liberalizzazione dei servizi postali. A tutt’oggi, la Commissione non ha pubblicato un solo studio che si occupi esclusivamente delle condizioni sociali e dell’impatto sui dipendenti postali dell’apertura del mercato. La domanda che voglio rivolgerle, Commissario Barnier, è: quando il Parlamento potrà finalmente disporre di uno studio del genere?</p>
      <p sl="de">Ieri numerosi lavoratori postali di diversi Stati membri dell’Unione europea hanno detto che già ora le nuove aziende postali licenziano intere maestranze per riassumerle poi a condizioni peggiori. La concorrenza e la politica per la concorrenza non devono avvenire a spese dei lavoratori.</p>
      <p sl="de">Se la Commissione e il Parlamento vogliono veramente fare qualcosa per combattere la povertà e l’esclusione nell’Unione europea, bisogna sospendere adesso la terza fase della liberalizzazione dei servizi postali. Occorre prima di tutto compiere una valutazione dei suoi effetti sui dipendenti del settore e sulla qualità del servizio universale. Chiediamo pertanto una moratoria della terza fase della liberalizzazione dei servizi postali per il bene dei consumatori e dei lavoratori di questo settore.</p>
    </intervention>
    <intervention id="4-048" speaker_id="96776" name="Róża Gräfin von Thun und Hohenstein" is_mep="True" mode="spoken">
      <p sl="pl">Signor Presidente, stiamo discutendo di un passo molto significativo, di una decisione importante per la liberalizzazione dei servizi postali nell’Unione europea e per una concorrenza sana. In tale contesto rientra la direttiva sul completamento del mercato interno dei servizi postali. Dobbiamo compiere ogni sforzo affinché essa sia applicata correttamente e nei tempi stabiliti in tutti gli Stati membri. La risposta del Commissario Barnier rivela in tutta evidenza la sua intenzione di collaborare strettamente con gli Stati membri. Plaudo alla decisione della Commissione di istituire un gruppo europeo di regolatori per i servizi postali che sarà composto dalle autorità nazionali di regolamentazione competenti in materia. Sono certa che esso contribuirà a consolidare i servizi postali. Un altro tema molto importante è l’apertura dei mercati dei servizi postali degli Stati membri a operatori indipendenti. Prendo atto con ottimismo di tutte le misure specifiche della Commissione che ci sono state illustrate anch’esse in questa sede e mirano a mettere gli operatori indipendenti in condizione di operare liberamente in ciascuno Stato membro. Sono molto soddisfatta dei progetti riguardanti il monitoraggio permanente dell’applicazione della direttiva. C’è ancora un altro aspetto da considerare: un’identità europea necessita di simboli distinti. I simboli dell’identità europea sono la moneta unica, la bandiera e l’inno, ma, allo stesso modo, potrebbero esserlo anche una tariffa di roaming pari a zero nell’Unione europea e un francobollo comune. Non varrebbe la pena di prendere in considerazione misure in tal senso?</p>
    </intervention>
    <intervention id="4-049" speaker_id="96865" name="Debora Serracchiani" is_mep="True" mode="spoken">
      <p sl="it">Signor Presidente, onorevoli colleghi, il completamento del mercato interno dei servizi postali entro la fine di quest'anno è un passo importante, ma sarebbe opportuno che la Commissione facesse una valutazione d'impatto – come hanno ricordato alcuni colleghi che mi hanno preceduto – dell'apertura del mercato postale per capire meglio le esigenze dei cittadini.</p>
      <p sl="it">Come la Commissione intende, infatti, tutelare il diritto dei cittadini europei che vivono in zone difficilmente raggiungibili, come le zone montane o rurali, affinché possano ricevere la posta regolarmente, e quali strumenti la Commissione intende adottare per far sì che ciò avvenga?</p>
      <p sl="it">Ritengo inoltre che non si debba strumentalizzare questa direttiva, che esiste già, per giustificare il problema del dumping sociale. Sono gli Stati membri che devono applicare la direttiva e hanno tutti gli strumenti per farlo.</p>
    </intervention>
    <intervention id="4-050" speaker_id="96682" name="Sari Essayah" is_mep="True" mode="spoken">
      <p sl="fi">Signor Presidente, in molti Stati membri l’apertura dei servizi postali alla concorrenza ha sollevato timori quanto alla possibilità di garantirne la disponibilità e la qualità anche in futuro.</p>
      <p sl="fi">Ad esempio, in un paese vasto ma scarsamente popolato come la Finlandia, c’è il rischio che la concorrenza si concentri nelle aree urbane più densamente popolate, dove può operare a condizioni economicamente vantaggiose, mentre i costi della consegna della corrispondenza nelle zone scarsamente popolate, e quindi non redditizie, finirebbero a carico della società.</p>
      <p sl="fi">I costi di distribuzione della posta nelle aree scarsamente popolate sono in media quattro volte superiori rispetto alle aree urbane e, in casi estremi, possono essere addirittura dieci volte tanto. Ciò nonostante, anche in Finlandia alcuni servizi postali sono stati aperti alla concorrenza.</p>
      <p sl="fi">La direttiva mira a salvaguardare lo standard del servizio postale imponendo obblighi ai soggetti tenuti a fornire il servizio universale. Mi piacerebbe sapere dal Commissario come, a suo parere, la concorrenza possa essere equa ed effettiva se i requisiti di qualità e gli standard del servizio posti a carico dei responsabili del servizio universale sono nettamente più severi di quelli imposti alla concorrenza. Come sarà possibile coprire i costi del servizio universale?</p>
      <p sl="fi">La direttiva propone varie possibilità di finanziamento, la più semplice delle quali consiste nel sopperire alle perdite mediante tasse. Visto lo stato attuale delle casse pubbliche, però, è poco probabile che una mossa del genere possa essere accolta con favore. La situazione in Finlandia rischia di diventare veramente assurda: il soggetto che deve fornire il servizio universale nel mio paese è un’azienda statale redditizia, il cui profitto annuo di circa 100 milioni di euro diventerebbe una voce di spesa di importo all’incirca uguale nel bilancio dello Stato, cosicché alcune imprese potrebbero arricchirsi sfruttando le lucrative condizioni di mercato nelle aree urbane – una situazione che sarebbe molto difficile da giustificare di fronte ai contribuenti.</p>
      <p sl="fi">Chiedo, infine, al Commissario se, nel quadro di questa direttiva, sarà possibile legiferare a livello nazionale su materie quali, per esempio, il canone che tutti gli operatori del settore devono versare per la fornitura del servizio postale, in modo da garantire servizi uguali per tutti, anche nelle zone non redditizie.</p>
    </intervention>
    <intervention id="4-051" speaker_id="96899" name="José Manuel Fernandes" is_mep="True" mode="spoken">
      <p sl="pt">Signor Presidente, i servizi postali sono uno strumento essenziale della comunicazione e hanno un ruolo importante ai fini della capacità concorrenziale e del conseguimento degli obiettivi di coesione sociale, economica e territoriale. Per tali motivi, è inaccettabile che chi vive in zone rurali non possa avere accesso a servizi di pari qualità di quelli di cui godono altre persone. Anche gli abitanti delle aree più svantaggiate o isolate hanno diritto a un servizio postale di qualità. Nelle zone rurali del Portogallo e di altri Stati membri, il numero dei punti di accesso al servizio è diminuito ed è scesa anche la qualità del servizio stesso, che invece va mantenuta o migliorata. La qualità di questi servizi non dovrebbe mai peggiorare.</p>
      <p sl="pt">Dobbiamo anche evitare che l’applicazione di norme europee abbia effetti negativi sulle condizioni di lavoro e sulle retribuzioni dei dipendenti postali. Non possiamo tollerare che chi concorre come operatore di servizi postali voglia riservarsi i bocconi migliori lasciando gli scarti agli altri. Per dirla in termini più chiari, sto parlando di coloro che, per esempio, intendono fornire servizi soltanto nei luoghi in cui la distribuzione della posta è redditizia, cioè nelle aree più densamente popolate.</p>
      <p sl="pt">È pertanto necessario che la Commissione individui soluzioni volte a prevenire i problemi che ho citato e continui ad adoperarsi per garantire che la legislazione in materia sia applicata e, se necessario, migliorata.</p>
    </intervention>
    <intervention id="4-052" speaker_id="96862" name="Sophie Auconie" is_mep="True" mode="spoken">
      <p sl="fr">Signor Presidente, signor Commissario, onorevoli colleghi, nelle nostre società moderne, servizi di comunicazione efficaci sono di importanza vitale sia per le imprese sia, in generale, per i cittadini europei.</p>
      <p sl="fr">In tale ottica, l’apertura del mercato postale rappresenta una vera e propria sfida per il settore, in un momento in cui il progresso tecnologico e la crisi economica hanno indebolito le imprese cui tradizionalmente era affidato il compito di distribuire la posta.</p>
      <p sl="fr">Al pari di molti colleghi, anch’io attribuisco grande importanza alla coesione economica e sociale e alla coesione territoriale, di cui, a ben guardare, fa parte anche il servizio postale. In quanto vicepresidente dell’intergruppo sui servizi postali, sono consapevole dei timori per il futuro dei servizi di interesse economico generale, come dimostra la manifestazione di ieri a Strasburgo cui hanno partecipato un centinaio di lavoratori delle poste.</p>
      <p sl="fr">Ritengo essenziale garantire che la liberalizzazione del mercato dei servizi postali non avvenga a scapito delle condizioni di lavoro e della qualità del servizio. Lo scopo della direttiva del 2008 è garantire un servizio di qualità a prezzi competitivi e creare occupazione. Per conseguirlo, occorre rispettare scrupolosamente la legge, soprattutto per quanto riguarda gli obblighi del servizio universale. Inoltre, i fornitori dei servizi postali devono diversificare le loro attività e contemporaneamente le loro fonti di reddito.</p>
      <p sl="fr">Signor Commissario, confidiamo che la Commissione europea vigilerà e seguirà da vicino gli sviluppi in questo settore economico. Avete già realizzato con successo una grande riforma strutturale nel campo del coordinamento della politica monetaria e della supervisione finanziaria. Sono certa che riuscirete anche a coinvolgere ognuno di noi per portare avanti questa importante riforma.</p>
    </intervention>
    <intervention id="4-053" speaker_id="4346" is_mep="True" mode="spoken" role="Presidente">
      <p sl="unknown">Proseguiamo ora secondo la procedura catch the eye .</p>
    </intervention>
    <intervention id="4-054" speaker_id="28178" name="Miroslav Mikolášik" is_mep="True" mode="spoken">
      <p sl="sk">Il dicembre 2010 è una data importante per la creazione di un mercato comune dei servizi postali negli Stati membri dell’Unione europea che si stanno aprendo a tutti i fornitori di tali servizi, stimolando così la concorrenza nel settore. L’Europa ha cominciato a innovare i servizi postali già nel 1992 e la più recente direttiva in materia risale al 2008. Ritengo che si tratti di un passo molto importante, vista la potente struttura monopolistica che domina i mercati postali nazionali della maggior parte degli Stati membri e si traduce in un continuo aumento dei prezzi di questi servizi, con ripercussioni negative soprattutto sui consumatori.</p>
      <p sl="sk">Appoggio pienamente la liberalizzazione e la privatizzazione del servizio postale europeo e quindi il superamento dei monopoli di Stato. In questo modo otterremo non soltanto una diminuzione delle tariffe ma anche una migliore qualità dei servizi per i consumatori ordinari, con, mi auguro, il minor impatto possibile sull’occupazione.</p>
    </intervention>
    <intervention id="4-055" speaker_id="29579" name="Marc Tarabella" is_mep="True" mode="spoken">
      <p sl="fr">Signor Presidente, signor Commissario, lo scorso giugno ho rivolto un’interrogazione alla Commissione riguardo agli effetti negativi della liberalizzazione dei servizi pubblici sui consumatori nella quale sottolineavo che molte indagini hanno rivelato l’esistenza, soprattutto nel settore dei servizi postali, di criticità quali l’aumento delle tariffe, la diminuzione della qualità del servizio e la mancanza di trasparenza.</p>
      <p sl="fr">Rinnovo l’invito alla Commissione affinché compia un’analisi non soltanto del mercato dell’elettricità, come ha fatto all’inizio del 2010, ma anche di quello dei servizi postali, per accertare in quale misura i consumatori traggano effettivo vantaggio dal libero mercato in termini di scelta, tariffe e qualità dei servizi offerti. Sollecito altresì la Commissione ad analizzare la qualità del lavoro nel settore postale. Non è più tempo di belle dichiarazioni sui vantaggi della liberalizzazione; è tempo, invece, di procedere a valutazioni sulla base di dati reali prima di fare passi ulteriori, in modo tale da non ripetere nel comparto dei servizi postali gli errori commessi negli altri settori liberalizzati.</p>
      <p sl="fr">Prendo debitamente nota dell’istituzione del gruppo di dialogo degli utenti, ma, come ha detto prima di me l’onorevole El Khadraoui, è necessario fare ulteriori progressi. Signor Commissario, da lei ci aspettiamo di più e la Commissione deve smetterla di fare fughe in avanti senza tener conto della realtà.</p>
    </intervention>
    <intervention id="4-056" speaker_id="28116" name="Marian Harkin" is_mep="True" mode="spoken">
      <p sl="en">Signor Commissario, lei ci ha detto che la direttiva concede libertà d’azione agli Stati membri per quanto attiene alla sua attuazione nel rispetto dei requisiti di carattere sociale. Le voglio però chiedere di accertarsi, nella sua veste di Commissario, che tali requisiti siano pienamente soddisfatti.</p>
      <p sl="en">Ieri come Parlamento abbiamo adottato le linee guida sull’occupazione e chiesto l’applicazione di condizioni di lavoro decenti. Ma in tutta l’Europa, i posti di lavoro decenti nel settore dei servizi postali vengono cancellati e sostituiti da contratti precari e mal pagati, e sappiamo che questa è la conseguenza della liberalizzazione di tali servizi. I cittadini e i dipendenti delle poste sono veramente preoccupati per la perdita dei posti di lavoro e non credo che il Parlamento europeo e la Commissione possano continuare a ignorare i loro timori.</p>
      <p sl="en">In quanto rappresentante di un distretto elettorale prevalentemente rurale ho ricevuto molte domande sull’obbligo di garantire la raccolta e la distribuzione della posta cinque giorni la settimana. Anche a questo riguardo, la responsabilità è sua.</p>
      <p sl="en">Concludo dicendo che sono d’accordo con i numerosi colleghi che hanno sostenuto l’esigenza di una moratoria della piena applicazione della direttiva. Nel frattempo …</p>
      <a text="(Il Presidente interrompe l’oratore)"/>
    </intervention>
    <intervention id="4-057" speaker_id="96706" name="João Ferreira" is_mep="True" mode="spoken">
      <p sl="pt">Signor Commissario, in tutta Europa i cittadini e i lavoratori del settore postale concordano su un punto innegabile: contrariamente a quanto è stato e viene asserito da coloro che l’hanno appoggiata e l’appoggiano tuttora, la liberalizzazione dei servizi postali ha causato un grave peggioramento dei servizi forniti e si è tradotta in un attacco senza precedenti ai diritti dei lavoratori del settore.</p>
      <p sl="pt">Come già in altri settori, la liberalizzazione porta alla privatizzazione; in questo caso, si creerebbe un monopolio su scala europea. Le conseguenze sono visibili, anche nei paesi in cui il processo non è così avanzato: ridotta copertura geografica e minore frequenza di distribuzione, prezzi più elevati e dumping sociale e occupazionale. Per tali ragioni, i lavoratori e i cittadini sono uniti in una lotta comune contro la privatizzazione e la distruzione di questo importante servizio sociale. Rendiamo loro omaggio, prendiamo atto del loro esempio e sottolineiamo l’importanza della loro battaglia. La Commissione dovrebbe riservare loro maggiore attenzione.</p>
    </intervention>
    <intervention id="4-058" speaker_id="96998" name="Evelyn Regner" is_mep="True" mode="spoken">
      <p sl="de">Signor Presidente, signor Commissario, sono appena intervenuta nella discussione sul tema Legiferare meglio. La liberalizzazione del mercato dei servizi postali è emblematica di una situazione in cui molte delle conseguenze negative intervenute non si sarebbero verificate se fosse stata eseguita una valutazione d’impatto indipendente e affidabile, come nel caso della relazione presentata prima sul tema Legiferare meglio.</p>
      <p sl="de">La Commissione non ha pubblicato un solo studio che si occupi esclusivamente delle condizioni sociali e dell’impatto della liberalizzazione dei servizi postali. La Commissione si limita ad appoggiare le autorità nazionali di regolamentazione per garantire una concorrenza assoluta, libera da lacci e laccioli. Voi ne conoscete bene le conseguenze: spedizioni inaffidabili, retribuzioni basse, lavoratori scarsamente qualificati, consegna solo tre giorni la settimana, tariffe diverse per regioni diverse. Le rivolgo perciò una domanda personale, signor Commissario: non le piange il cuore assistere in Francia alla privatizzazione della Poste contro la volontà della direzione dell’azienda, dei sindacati e, in generale, della popolazione?</p>
    </intervention>
    <intervention id="4-059" speaker_id="28292" name="Inés Ayala Sender" is_mep="True" mode="spoken">
      <p sl="es">Signor Presidente, signor Commissario, nei paesi in prima linea nel processo di liberalizzazione, come Finlandia, Regno Unito e Germania, c’è stata una sequela di bilanci in rosso, fallimenti di operatori e perdite occupazionali massicce senza una chiara alternativa sociale.</p>
      <p sl="es">La terza direttiva postale è stata adottata con tre condizioni essenziali. La prima consiste nell’obbligo di garantire il servizio postale universale in tutto il territorio statale alla stessa tariffa e per almeno cinque giorni la settimana, a tutela della coesione sociale e territoriale. La seconda consiste nella valutazione e nel monitoraggio dell’impatto sociale e della qualità dell’occupazione, posto che la concorrenza non può fondarsi sul dumping sociale. Invitiamo pertanto il Commissario Barnier a dimostrarci che la direttiva ha ottenuto i risultati voluti dal Parlamento. L’ultima condizione riguarda i diritti degli utenti, che non sono i diritti fondamentali bensì quelli che abbiamo promesso loro per questa nuova era dei servizi postali: informazioni sui punti di accesso e sulle caratteristiche dei nuovi servizi, il diritto di reclamo …</p>
      <a text="(Il Presidente interrompe l’oratore)"/>
    </intervention>
    <intervention id="4-060" speaker_id="96890" name="Mario Pirillo" is_mep="True" mode="spoken">
      <p sl="it">Signor Presidente, signor Commissario Barnier, onorevoli colleghi, il passaggio da una gestione dei servizi postali dai singoli Stati a una gestione per tutta l'Europa è un'iniziativa che porta al rafforzamento dei vari territori, e io sono d'accordo.</p>
      <p sl="it">Chiedo, tuttavia, un'attenta valutazione sui costi, i tempi e i reali vantaggi. Occorre predisporre una puntuale distribuzione della posta, tenendo conto delle zone rurali e di campagna. Vanno rafforzate le reti di collegamento fra i vari paesi e fra i vari territori. Bisogna garantire un'occupazione stabile, e non precaria, e graduare eventuali collocamenti a riposo. I costi del servizio postale non possono lievitare abbiamo bisogno ….</p>
      <p sl="it">(Il Presidente ritira la parola all'oratore).</p>
    </intervention>
    <intervention id="4-061" speaker_id="4346" is_mep="True" mode="spoken" role="Presidente">
      <p sl="unknown">Mi sorprende che, ai sensi del regolamento, l’autore dell’interrogazione non disponga di uno specifico tempo di parola per rispondere, ma debba invece ricorrere alla procedura catch the eye .</p>
      <p sl="unknown">Pertanto, onorevole Simpson, in base alla mia interpretazione dei compiti del Presidente, le concedo due minuti per rispondere a tutti gli interventi.</p>
    </intervention>
    <intervention id="4-062" speaker_id="1309" name="Brian Simpson" is_mep="True" mode="spoken">
      <p sl="en">autore. − Signor Presidente, penso che il gran numero di partecipanti alla discussione secondo la procedura catch the eye dimostri tutta l’importanza che il Parlamento attribuisce al tema in esame, e proprio questo è il punto che voglio sottolineare e far presente al Commissario.</p>
      <p sl="en">Ho ascoltato la risposta del Commissario e, sotto taluni aspetti, sono soddisfatto di quanto egli ha detto. Il Parlamento, però, teme che la liberalizzazione dei servizi postali possa peggiorare le condizioni sociali e di lavoro nonché le modalità di effettuazione del servizio universale, che saranno in parte sacrificate sull’altare della liberalizzazione e della privatizzazione.</p>
      <p sl="en">Reputo perciò importante segnalare al Commissario questo aspetto e spero che egli lo riprenda nella sua replica.</p>
      <p sl="en">Il secondo punto che desidero sollevare è in risposta al portavoce del gruppo Europa della Libertà e della Democrazia, il quale ha attribuito al processo di liberalizzazione la chiusura di alcune agenzie postali nel Regno Unito.</p>
      <p sl="en">Questa è una bugia che dobbiamo confutare fermamente. La chiusura di agenzie postali nel Regno Unito è stata una decisione del Regno Unito ed è stata presa perché il governo britannico ha ridotto le sovvenzioni alle agenzie postali e modificato le modalità di versamento dei sussidi e delle indennità, adottando un sistema di pagamenti diretti. Questo è stato uno dei motivi principali per cui nel Regno Unito sono state chiuse agenzie postali e sono stati apportati tagli alla Royal Mail.</p>
      <p sl="en">Infine, l’idea di un’uscita del Regno Unito da questo processo di liberalizzazione è una delle cose più ridicole che abbia mai sentito in vita mia in riferimento ai servizi postali. Perché? Perché in Europa non c’è mai stato un governo più radicalmente convinto, più orientato al liberismo, più intenzionato a voler anticipare tutti gli altri nel campo della liberalizzazione dei governi britannici, da Thatcher a Major a Blair …</p>
      <a text="(Il Presidente interrompe l’oratore)"/>
    </intervention>
    <intervention id="4-063" speaker_id="photo_generic" name="Michel Barnier" is_mep="True" mode="spoken">
      <p sl="fr">membro della Commissione. − Signor Presidente, onorevoli deputati, questa è una discussione molto importante e le sono grato, onorevole Simpson, per averla promossa.</p>
      <p sl="fr">Vorrei fare un paio di affermazioni prima di rispondere un po’ più approfonditamente.</p>
      <p sl="fr">In primo luogo, come ho detto prima e come tutti, oggettivamente, dovrebbero riconoscere, questa riforma, questa liberalizzazione controllata dei servizi postali non è stata attuata di nascosto, in maniera affrettata o a casaccio; è stata bensì realizzata nel rispetto dei legittimi processi democratici e con il sostegno di tutti i governi. Molti di voi hanno avuto un ruolo importantissimo in tale processo; mi riferisco a lei, onorevole Simpson, e all’onorevole Ferber, ma potrei citare molti altri deputati.</p>
      <p sl="fr">Questa è la situazione attuale. Si tratta di una riforma graduale. I miei servizi mi hanno comunicato che sono stati condotti una ventina di studi settoriali. Onorevole de Jong, non abbiamo agito né in fretta né in segreto. Onorevole Tarabella, non ci sono state neppure fughe in avanti incuranti della realtà. No, il processo è graduale e si sta compiendo per tappe. Questo era il mio primo punto.</p>
      <p sl="fr">Il secondo punto è che so cosa sta scritto nei trattati e nei testi legislativi. L’onorevole Auconie ha usato un termine molto importante: coesione territoriale. Essendo uno degli autori della vecchia carta costituzionale e del nuovo trattato di Lisbona – all’epoca era Commissario europeo alla riforma istituzionale – ho lottato affinché le parole “coesione territoriale” fossero incluse nel trattato. Non è stato facile. Sono parole che hanno un preciso significato, così come lo hanno, nel trattato di Lisbona, altre parole, nuove, che si riferiscono alla sicurezza e alla tutela dei servizi pubblici.</p>
      <p sl="fr">Queste parole sono per me importanti, al di là e al di sopra delle mie convinzioni personali, che vorrei riassumere in una frase: credo sarebbe riduttivo vedere l’Europa solo come una grande area di libero scambio; l’Europa non è soltanto il mercato interno, l’Europa è uno spazio comune fatto di realtà economiche, sociali e umane. Sono ritornato alla Commissione europea con questo fermo convincimento. Esso è la base su cui si fonda il lavoro che compirò nei cinque anni in cui avrò l’onore di rivestire la carica di Commissario. Così sta scritto nel trattato; non l’ho dimenticato e, qualora ce ne fosse bisogno, lo ricorderò a tutti coloro che se ne fossero scordati.</p>
      <p sl="fr">Poi, onorevoli deputati, ci sono le disposizioni delle direttive. Francamente, non credo – come ho già detto all’onorevole Wils e ad altri – che una moratoria o una sospensione improvvisa di questo processo migliorerebbe le cose. Dal mio punto di vista, creerebbe piuttosto incertezza, con danno per le imprese e gli utenti. Tutto considerato, sarebbe un gesto irresponsabile. Ma, detto ciò, e avendo quindi confermato che il processo andrà avanti, abbiamo il dovere di verificare che esso proceda in modo corretto e in linea con le disposizioni delle direttive e del trattato sull’Unione europea.</p>
      <p sl="fr">Gli onorevoli Bach e Auconie hanno parlato del servizio postale universale. Le norme che mirano a potenziare la fornitura di tale servizio contengono parole importanti. Sono previsti molti meccanismi che mirano a garantire il servizio universale, ed è nostro compito verificare che siano messi in atto. Mi riferisco al fondo di compensazione, alle assegnazioni degli appalti pubblici e ad altri strumenti ancora. Non ho dimenticato neppure queste parole.</p>
      <p sl="fr">Anche l’inserimento delle condizioni di lavoro è previsto come un requisito essenziale da prendere in considerazione quando si autorizzano o approvano gli operatori postali. Per quanto riguarda la protezione sociale – questione sollevata dagli onorevoli de Jong, Durant e Serracchiani – nella terza direttiva sui servizi postali si afferma chiaramente che gli Stati membri possono utilizzare gli strumenti previsti dal diritto del lavoro per prevenire qualsiasi forma di dumping sociale, e che è responsabilità degli Stati membri rispettare il principio di sussidiarietà e trovare il modo migliore per garantire un livello adeguato di occupazione e di tutela sociale.</p>
      <p sl="fr">Potrei citare innumerevoli altri esempi di frasi e parole che impongono agli Stati membri, alle imprese e alla Commissione europea, sotto la supervisione del Parlamento europeo e del Consiglio, l’obbligo di rispettare le condizioni previste.</p>
      <p sl="fr">Vorrei aggiungere una considerazione riguardo a una questione che mi tocca direttamente, dato che per vent’anni sono stato il rappresentante eletto di una regione rurale, molto montagnosa – e sappiamo quanto i servizi pubblici siano importanti per le regioni più isolate e per le persone più deboli che vi vivono. Questo punto è stato sollevato dall’onorevole Gallagher e, un attimo fa, dagli onorevoli Fernandes, Auconie e Harkin. Sul tema delle aree rurali vorrei osservare che, qualora gli Stati membri non soddisfino determinati requisiti minimi, la Commissione ricorrerà a tutti gli strumenti a sua disposizione per garantire che essi forniscano i servizi postali di base, soprattutto nelle zone rurali, nel rispetto del principio della coesione territoriale.</p>
      <p sl="fr">Mi rendo conto della necessità di compiere progressi, senza insensibili fughe in avanti, ma abbiamo comunque il dovere di garantire il rispetto delle norme contenute nei testi di legge e nei trattati. Ecco perché, signor Presidente, bisogna fare buon uso delle fasi di valutazione, studio, preparazione di relazioni e, se necessario, di correzione. Gli onorevoli El Khadraoui, Ţicău e Wils hanno citato i primi studi. Posso confermare che quest’anno – alla fine dell’anno, onorevole El Khadraoui – prepareremo uno studio che fornirà a tutte le parti interessate un’analisi degli sviluppi recenti nei mercati dei servizi postali e si occuperà anche delle ultime tendenze occupazionali.</p>
      <p sl="fr">Ma non è tutto: nel 2013, quando cioè l’intera direttiva sarà applicata da tutti gli Stati membri, dovremo presentare al Parlamento e al Consiglio una relazione ufficiale. Non va poi dimenticato il gruppo di dialogo degli utenti, al quale parteciperete anche voi insieme a rappresentanti dei sindacati, delle imprese e degli stessi utenti. Questo gruppo sentirà il parere del gruppo dei regolatori e prenderà in esame la valutazione d’impatto presentata dalla Commissione.</p>
      <p sl="fr">Onorevoli deputati, in conclusione mi rivolgo alle onorevoli Thun und Hohenstein e Durant e ad altri deputati per ribadire che anch’io, al pari di voi, sono impegnato a garantire la corretta applicazione di queste direttive, senza penalizzare i cittadini e gli utenti. Mi impegnerò tanto quanto voi per assicurare che le valutazioni d’impatto siano obiettive, accurate e sincere. E, dato che sto parlando di sincerità, ripeterò le parole dell’onorevole Simpson: “Dobbiamo essere corretti nei confronti dell’Europa”. È per tale motivo che questi studi e la pubblicità che daremo loro, le discussioni che organizzeremo in proposito – specialmente all’interno del gruppo di dialogo – sono importanti. Mi impegno a garantire la massima correttezza da parte nostra nei confronti dell’Unione europea e delle decisioni che abbiamo preso insieme.</p>
      <p sl="fr">Quando parliamo di posti di lavoro nei servizi postali, quando parliamo della qualità della distribuzione, quando parliamo di coesione territoriale, di protezione sociale, qual è l’impatto delle decisioni europee? Qual è l’impatto delle decisioni adottate dalle imprese? Qual è l’impatto delle decisioni politiche prese dai governi? Dobbiamo dire chi è responsabile di cosa, e non ritenere l’Unione europea responsabile di tutto ciò che succede nel mondo.</p>
      <p sl="fr">È anche per questo che voglio che l’attività di discussione e valutazione prosegua fino alla fine, ed è per questo, onorevole Durant, onorevoli deputati, che vigilerò personalmente sulla creazione del gruppo di dialogo degli utenti, per dimostrare la sincerità e la risolutezza della Commissione in questo settore che è il fulcro del mercato interno perché è un’area rilevante per la vita economica e sociale comune – un’area che mi sta a cuore e di cui sono uno dei responsabili.</p>
    </intervention>
    <intervention id="4-064" speaker_id="4346" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà tra dieci minuti.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="4-065" speaker_id="28114" name="Liam Aylward" is_mep="True" mode="written">
      <p sl="ga">La scadenza prevista per l’attuazione del mercato interno dei servizi postali si sta avvicinando. La direttiva porterà a un aumento della concorrenza nelle aree urbane, ma è fuor di dubbio che causerà anche un grave peggioramento della qualità del servizio nelle zone rurali. Il 40 per cento della popolazione irlandese vive in queste ultime ed è essenziale garantire il servizio postale a coloro che abitano in luoghi remoti, dove esso, spesso, non è redditizio.</p>
      <p sl="ga">Cosa farà la Commissione per garantire che anche in futuro le piccole comunità isolate possano usufruire dei servizi essenziali e la posta sia raccolta e distribuita nelle zone remote, in adempimento dell’obbligo di assicurare il servizio postale universale? Dato che le consegne da impresa a impresa e i servizi postali nelle città sono le attività più proficue, cosa possiamo fare per garantire che i nuovi operatori non discriminino i clienti e i servizi nelle aree remote o non redditizie? La direttiva potrebbe avere un impatto sociale rilevante su determinate comunità e sui dipendenti postali. Tali questioni vanno affrontate prima che la direttiva sia applicata.</p>
    </intervention>
    <intervention id="4-066" speaker_id="96934" name="Sandra Kalniete" is_mep="True" mode="written">
      <p sl="lv">La forza dell’Unione europea sta nell’unità. L’Unione europea è la regione leader a livello mondiale e da oltre cinquant’anni opera secondo principi definiti. Siamo forti perché siamo stati uniti e solidali. Gli Stati membri più grandi hanno rispettato gli interessi di quelli più piccoli e gli Stati membri economicamente più forti hanno aiutato economicamente quelli più deboli. Non dobbiamo deflettere da questi principi nemmeno in futuro. L’intenzione della Francia di vendere le navi da guerra Mistral alla Federazione russa, che due anni fa ha attaccato la Georgia, partner dell’Unione europea e della NATO, ha sollevato indignazione tra la popolazione di numerosi Stati membri. Non contesto il diritto della Francia di concludere un simile accordo; la invito però ad attenersi ai principi dell’Unione europea e della NATO che ha rispettato in passato e, ne sono certa, rispetterà anche in futuro. L’accordo ha suscitato timori tra i partner della Francia nella NATO e nell’Unione europea, i quali si sono sempre conformati al principio della reciproca solidarietà. A breve termine, l’accordo potrebbe anche rivelarsi vantaggioso dal punto di vista finanziario, ma sul lungo periodo potrebbe minare la sicurezza europea e aggravare le relazioni tra gli Stati membri, rendendoci quindi più vulnerabili. Il parere di un partner non va ignorato, specialmente su una questione così importante come la sicurezza militare degli Stati membri dell’Unione europea. Non dobbiamo permettere ad altri paesi di indebolire la nostra unità con simili accordi. Non dimentichiamo che i nostri amici e alleati più stretti non sono nell’Europa orientale bensì all’interno dell’Unione. Continuiamo a rispettare i principi che abbiamo rispettato finora. Se resteremo uniti, resteremo forti.</p>
    </intervention>
    <intervention id="4-067" speaker_id="96792" name="Bogdan Kazimierz Marcinkiewicz" is_mep="True" mode="written">
      <p sl="pl">Desidero affermare prima di tutto che la Polonia si trova in una condizione privilegiata perché le è stato accordato un periodo di transizione di due anni. Ho voluto ricordarlo perché tale concessione ci offre l’opportunità di affinare alcune soluzioni e alcuni meccanismi già in uso in altri Stati membri. Voglio segnalare che le lettere di peso fino a 50 grammi – e di lettere di questo tipo ne vengono spedite tantissime – saranno del tutto deregolamentate, pur essendo usate spesso per comunicazioni ufficiali o giudiziarie che vengono inviate nell’ambito delle responsabilità e competenze dello Stato. Si pone perciò l’interrogativo di come la Commissione intenda intervenire presso gli Stati membri affinché la liberalizzazione di servizi così importanti, che potranno quindi essere offerti da operatori diversi, avvenga in modo tale da garantire anche in futuro la stabilità e la sicurezza dello Stato e dei cittadini. Timori sono sorti anche in relazione alla possibilità di garantire un’adeguata tutela sociale.</p>
      <p sl="pl">Di solito le imprese che erogano servizi postali sono di grandi dimensioni e hanno moltissimi dipendenti. Non c’è quindi da aspettarsi che un’aggressiva politica tariffaria e la conseguente politica di riduzione dei costi portino inevitabilmente a tagli del personale? Nel frattempo, dal punto di vista della qualità del servizio si pone il problema se il fattore “tariffe” possa determinare una riduzione degli standard qualitativi. Le modalità di gestione dei servizi postali dipendono anche dai luoghi in cui la posta può essere inviata e raccolta, dal numero di questi punti di raccolta e dalla loro accessibilità. Non mi preoccupo delle grandi aree urbane; temo però che le piccole città e soprattutto le zone rurali possano essere private quasi completamente della possibilità di accedere ai servizi postali.</p>
    </intervention>
    <intervention id="4-068" speaker_id="96831" name="Jutta Steinruck" is_mep="True" mode="written">
      <p sl="de">L’esperienza dei paesi nei quali la liberalizzazione è già stata attuata dimostra come la liberalizzazione dei servizi postali sia una spirale verso il basso. La concorrenza non deve avvenire a spese dei lavoratori, cioè non deve avere come oggetto le retribuzioni e le condizioni di lavoro. Nel servizio postale europeo dobbiamo conservare posti di lavoro di qualità perché questo è l’unico modo per assicurare a tutti il servizio postale universale. L’accesso ai servizi postali deve essere uguale per tutti i cittadini, indipendentemente dal luogo in cui abitano. Deve essere un diritto fondamentale.</p>
      <p sl="de">Spetta alla Commissione il compito di proteggere i cittadini dell’Unione europea dal dumping sociale e mantenere gli standard occupazionali acquisiti. Finora, però, non è stato fatto nulla. L’apertura dei mercati europei non deve andare di pari passo con l’abolizione dei diritti di tutela sociale. Siamo contrari alla concorrenza tra i sistemi sociali degli Stati membri. Chiedo una moratoria fino a quando non sarà analizzato l’impatto sociale della liberalizzazione, non saranno garantite le tutele sociali in tutto il mercato postale, non sarà assicurato il finanziamento del servizio universale e non si troverà il modo per arrivare a una concorrenza basata sulla qualità e sull’innovazione del mercato. Gli Stati membri devono creare le basi giuridiche necessarie per garantire la piena accessibilità dei servizi postali.</p>
    </intervention>
  </section>
  <section id="creitem4" title="4. Dichiarazione della Presidenza">
    <intervention id="4-072" speaker_id="28269" is_mep="True" mode="spoken" role="Presidente">
      <p sl="unknown">Onorevoli colleghi, devo darvi un triste annuncio. Voglio spendere qualche parola al riguardo.</p>
      <p sl="unknown">La sera di domenica scorsa, il sindaco del comune campano di Pollica, Angelo Vassallo, che aveva 57 anni, è stato ucciso dalla camorra mentre rincasava. Era conosciuto come il “sindaco ecologista” per l’intensa attività volta a migliorare l’ambiente naturale della sua regione.</p>
      <p sl="unknown">Vassallo aveva sempre lottato contro l’infiltrazione della criminalità organizzata nel comune ed era estremamente disponibile nei confronti dei suoi concittadini. Non dobbiamo sottovalutare il ruolo della criminalità organizzata in alcuni Stati membri; dobbiamo invece rimanere uniti e solidali per estirpare questo male dalle nostre società, dimodoché la morte di Angelo Vassallo non sia stata vana.</p>
      <p sl="unknown">Vi prego di osservare un minuto di silenzio in sua memoria.</p>
    </intervention>
  </section>
  <section id="creitem5" title="5. Turno di votazioni">
    <intervention id="4-075" speaker_id="28481" name="Sajjad Karim" is_mep="True" mode="spoken">
      <p sl="en">Signor Presidente, tra 48 ore, mentre milioni di musulmani staranno ancora celebrando l’Id al-Fitr e il mondo starà ricordando l’orrore degli attentati terroristici dell’11 settembre, in Florida, negli Stati Uniti, è stato programmato un rogo del Corano. L’iniziativa è stata condannata dall’amministrazione degli Stati Uniti e dal Vaticano. Spero che quest’Aula faccia altrettanto.</p>
      <a text="(Applausi)"/>
      <p sl="en">Si tratta di un atto estremo ascrivibile a una persona e ai suoi sostenitori. Le sue azioni non devono essere identificate con l’Occidente o con il cristianesimo. I musulmani di tutto il mondo devono sapere che questo pastore non otterrà nulla bruciando il Corano: è stato isolato nel suo paese e dalla sua religione e solo una reazione può garantire una perversa illusione di successo.</p>
      <a text="(Prolungati applausi)"/>
    </intervention>
    <intervention id="4-076" speaker_id="28497" name="Gerard Batten" is_mep="True" mode="spoken">
      <p sl="en">Signor Presidente, prescindendo dal valore delle osservazioni dell’onorevole Karim, non vedo come il suo possa essere un richiamo al regolamento. Se qualcun altro si fosse alzato per fare una dichiarazione, lei gli avrebbe chiesto ai sensi di quale articolo interveniva. Può cortesemente spiegarmi perché è un richiamo al regolamento?</p>
    </intervention>
    <intervention id="4-077" speaker_id="23707" is_mep="True" mode="spoken" role="Presidente">
      <p sl="unknown">Onorevole Batten, era un richiamo al regolamento, comunicazioni all’Assemblea.</p>
    </intervention>
  </section>
  <section id="creitem6" title="5.1. Legiferare meglio (A7-0215/2010, Lidia Joanna Geringer de Oedenberg) (votazione)"/>
  <section id="creitem7" title="5.2. Situazione dei rom in Europa (votazione)">
    <intervention id="4-081" speaker_id="2295" name="Hannes Swoboda" is_mep="True" mode="spoken">
      <p sl="en">Signor Presidente, vorrei spostare il seguente emendamento in un nuovo paragrafo 9a. Lo leggo: “Considera che la situazione dei Rom in Europa non può in alcun modo ostacolare la prossima adesione della Romania e della Bulgaria all'area Schengen, né i diritti dei loro cittadini”. Spero che l’Aula possa sostenere l’emendamento.</p>
    </intervention>
    <intervention id="4-083" speaker_id="28497" name="Gerard Batten" is_mep="True" mode="spoken">
      <p sl="en">Signor Presidente, ho notato che in molti reggevano striscioni. Se non sbaglio ciò è contrario al regolamento, eppure lei non si è opposto. Se loro possono reggere degli striscioni, ne posso esporre uno anch’io? C’è scritto: “Diciamo no all’Unione europea”.</p>
      <a text="(Applausi dai banchi del gruppo EFD)"/>
      <p sl="en">Possiamo avere cortesemente delle regole che valgano per tutti? È possibile?</p>
    </intervention>
    <intervention id="4-084" speaker_id="23707" is_mep="True" mode="spoken" role="Presidente">
      <p sl="unknown">Ritengo che lei sia stato chiaro. Tutti sanno e hanno notato che dice no all’Unione europea.</p>
    </intervention>
  </section>
  <section id="creitem8" title="5.3. Assistenza a lungo termine per le persone anziane (votazione)"/>
  <section id="creitem9" title="5.4. Situazione del fiume Giordano, con particolare riferimento al suo basso corso (votazione)"/>
  <section id="creitem10" title="6. Mancanza di un processo trasparente per l'Accordo commerciale anticontraffazione (ACTA) e il suo contenuto potenzialmente discutibile – Istituzione di un Anno europeo della lotta alla violenza contro le donne (dichiarazioni scritte): vedasi processo verbale">
    <intervention id="4-088" speaker_id="23707" is_mep="True" mode="spoken" role="Presidente">
      <p sl="unknown">Onorevoli colleghi, prima che andiate via devo fare ancora due annunci. Il testo è in ceco, quindi lo leggerò in questa lingua.</p>
    </intervention>
    <intervention id="4-089" speaker_id="23707" is_mep="True" mode="spoken" role="Presidente">
      <p sl="unknown">Dichiarazione scritta (articolo 142 del regolamento) 0012/2010, presentata dagli onorevoli Castex, Roithová, Alvaro e Lambrinidis, sulla mancanza di un processo trasparente per l’Accordo commerciale anticontraffazione (ACTA) e il suo contenuto potenzialmente discutibile, firmata dalla maggioranza dei parlamentari.</p>
      <p sl="unknown">Ai sensi dell’articolo 123 del regolamento, la dichiarazione scritta sarà trasmessa a tutti i destinatari e pubblicata tra i testi approvati in questa tornata. I nomi dei firmatari saranno pubblicati nel processo verbale.</p>
      <p sl="unknown">Dichiarazione scritta (articolo 142 del regolamento) 0020/2010, presentata dagli onorevoli Tarabella, Matera, Cornelissen, Figueiredo e Parvanova, sull'istituzione di un Anno europeo della lotta alla violenza contro le donne, firmata dalla maggioranza dei parlamentari.</p>
      <p sl="unknown">Ai sensi dell’articolo 123 del regolamento, la dichiarazione scritta sarà trasmessa a tutti i destinatari e pubblicata tra i testi approvati in questa tornata. I nomi dei firmatari saranno pubblicati nel processo verbale.</p>
    </intervention>
    <intervention id="4-090" speaker_id="4466" name="Ilda Figueiredo" is_mep="True" mode="spoken">
      <p sl="pt">Signor Presidente, desidero semplicemente congratularmi con gli onorevoli colleghi che hanno aggiunto i loro nomi alla richiesta per istituire l’Anno europeo della lotta alla violenza contro le donne. Riteniamo che sia un’iniziativa molto importante e auspichiamo che la Commissione europea prenda in considerazione la dichiarazione. Grazie a tutti coloro che hanno partecipato.</p>
    </intervention>
    <intervention id="4-091" speaker_id="23707" is_mep="True" mode="spoken" role="Presidente">
      <p sl="unknown">Onorevoli colleghi, procediamo adesso alle dichiarazioni di voto. Chi non desidera fare dichiarazioni di voto è pregato di lasciare l’Aula in silenzio, dimodoché si possa procedere con le dichiarazioni.</p>
    </intervention>
  </section>
  <section id="creitem11" title="7. Dichiarazioni di voto">
    <intervention id="4-094" speaker_id="97131" name="Giommaria Uggias" is_mep="True" mode="spoken">
      <p sl="it">Signor Presidente, (…) un passo in avanti verso una migliore comprensione dei testi da noi adottati da parte dei cittadini europei. Resta ancora molto da fare ma è importante che questi passi vengano fatti costantemente.</p>
      <p sl="it">Chiaramente noi dobbiamo trovare un modo di equilibrare i diversi sistemi ordinamentali, quali quello anglosassone e quello continentale di derivazione latina.</p>
      <p sl="it">Però è importante anche il passaggio relativamente alla valutazione dell'impatto, è un passaggio importantissimo di cui si deve tener conto anche nelle legislazioni nazionali. Su questo punto devo rilevare una carenza significativa da parte degli stessi. Sarà importante ritornare su questo argomento e penso che lo faremo presto.</p>
    </intervention>
    <intervention id="4-095" speaker_id="96772" name="Peter Jahr" is_mep="True" mode="spoken">
      <p sl="de">Signor Presidente, una legislazione semplice, chiara e comprensibile è estremamente importante perché l’Unione europea ottenga il consenso dei cittadini; d’altro canto, una legislazione valida è essenziale anche per il funzionamento dell’Unione europea. Di conseguenza, la semplificazione del processo europeo di legiferazione deve rappresentare una delle preoccupazioni principali delle istituzioni europee. Un aspetto particolarmente importante è la riduzione degli oneri amministrativi per le nostre imprese, che darebbe nuovo impulso allo sviluppo economico e all’innovazione. Non sempre, però, l’Europa si trova dove dice di essere, o almeno questa è l’esperienza che ho avuto nel mio paese. La Commissione deve vigilare attentamente per garantire che gli Stati membri adottino disposizioni normative che non vadano al di là dei requisiti europei.</p>
    </intervention>
    <intervention id="4-096" speaker_id="4555" name="Daniel Hannan" is_mep="True" mode="spoken">
      <p sl="en">Signor Presidente, a volte l’ordine del giorno dell’Aula sfiora il ridicolo. La relazione su “Legiferare meglio” proviene dalle stesse istituzioni che hanno reso questa parte del mondo la più regolamentata e meno competitiva del pianeta e da cui abbiamo ricevuto l’incubo burocratico della Politica agricola comune e il disastro ambientale della Politica comune della pesca.</p>
      <p sl="en">Voglio comunque provare a essere costruttivo. Ecco un’idea per legiferare meglio: cerchiamo di evitare toni solenni quando legiferiamo. Cerchiamo di non servirci delle leggi del Parlamento per dimostrare di essere brave persone, a cui importa della disoccupazione, dei rom, di orari di lavoro eccessivamente lunghi e così via. Un pesante intervento statale di solito non è la soluzione più adeguata ai problemi: si ottengono risultati migliori consentendo di prendere decisioni il più vicino possibile ai diretti interessati.</p>
      <p sl="en">La mia modesta proposta per legiferare meglio consiste quindi nel chiudere il Parlamento in via sperimentale per i prossimi sei mesi, senza approvare alcuna legge, per vedere se i nostri elettori protestano.</p>
    </intervention>
    <intervention id="4-098" speaker_id="23868" name="Monika Flašíková Beňová" is_mep="True" mode="spoken">
      <p sl="sk">In Slovacchia oggi si commemorano le vittime dell’Olocausto. Sotto lo Stato slovacco oltre 100 000 ebrei, rom, omosessuali e disabili furono deportati dal paese nei campi di concentramento. È proprio per questo che oggi ho sostenuto la proposta di risoluzione (di cui, tra l’altro, sono anche stata la traduttrice): perché ritengo estremamente importante che il Parlamento europeo trasmetta la nostra intenzione che nulla del genere si ripeta in Europa oggi, nel presente, o in futuro. Il nostro continente ha attraversato due grandi guerre ed è giunta l’ora di dimostrare, soprattutto alla luce delle deportazioni di massa dei rom romeni verso il loro paese di origine avviate dalla Francia, che riteniamo tali azioni inaccettabili, e la votazione su questa proposta di risoluzione contribuirà a trasmettere il messaggio. Signor Presidente, vorrei ringraziare tutti i deputati che hanno sostenuto la nostra risoluzione.</p>
    </intervention>
    <intervention id="4-099" speaker_id="96669" name="Joe Higgins" is_mep="True" mode="spoken">
      <p sl="en">Signor Presidente, ho sostenuto la risoluzione, che aveva tra i firmatari il gruppo confederale della Sinistra unitaria europea/Sinistra verde nordica.</p>
      <p sl="en">Individuando nella comunità rom francese un obiettivo da vittimizzare ed espellere, il Presidente francese Sarkozy e il suo governo hanno dato prova del cinismo più ripugnante. Il loro è semplicemente un tentativo di sfruttare una comunità minoritaria di cittadini oppressi per distogliere l’attenzione dalle disastrose politiche economiche e sociali.</p>
      <p sl="en">In Francia le politiche del Presidente Sarkozy hanno provocato disoccupazione di massa e l’emarginazione di numerose comunità della classe operaia. Il governo di Sarkozy sta sistematicamente intaccando il tenore di vita dei lavoratori francesi e i diritti pensionistici dei cittadini. Il presidente francese e il suo governo sono i portavoce della borghesia francese e delle grandi aziende internazionali e stanno cercando con ogni mezzo di servirsi di una comunità vulnerabile come capro espiatorio per distogliere l’attenzione dalla loro enorme impopolarità.</p>
      <p sl="en">Rendo omaggio alle decine di migliaia di cittadini francesi che sabato scorso hanno protestato contro questa politica e rivolgo un appello ai lavoratori francesi affinché esercitino la loro straordinaria tradizione di solidarietà, le comunità minoritarie e i lavoratori si uniscano a difesa dei diritti umani e civili e di un futuro migliore e non si lascino ingannare da questo esercizio di cinismo.</p>
    </intervention>
    <intervention id="4-100" speaker_id="96838" name="Cristian Dan Preda" is_mep="True" mode="spoken">
      <p sl="ro">Ho votato innanzi tutto a favore della risoluzione del mio gruppo politico poiché proponeva soluzioni invece di stigmatizzare un’opzione politica. Purtroppo, però, la proposta di risoluzione non è stata approvata.</p>
      <p sl="ro">Per quanto riguarda la proposta di risoluzione presentata dal gruppo dell'Alleanza progressista di Socialisti e Democratici al Parlamento europeo e dai sostenitori delle loro politiche, ho votato alcuni punti del testo che ho giudicato costruttivi, specialmente l’emendamento orale che sostiene l’assenza di qualsiasi collegamento tra la situazione dei rom in Europa e l’integrazione della Romania nello spazio Schengen.</p>
      <p sl="ro">Ho votato altresì per la seconda parte del paragrafo 10, che chiedeva un coordinamento orizzontale forte per far fronte a situazioni analoghe in futuro, e per la seconda parte del paragrafo 16, che sollecita la Commissione e gli Stati membri a rispettare i diritti dei rom e a garantirne l’attuazione.</p>
      <p sl="ro">Ho votato, inoltre, per il considerando L, che manifesta la necessità di una migliore rappresentanza dei rom nelle strutture governative e nella pubblica amministrazione degli Stati membri. Ciononostante, non ho potuto votare la proposta di risoluzione nel suo insieme poiché la ritengo demagogica.</p>
    </intervention>
    <intervention id="4-101" speaker_id="23873" name="Sergej Kozlík" is_mep="True" mode="spoken">
      <p sl="sk">L’immigrazione rappresenta un problema prioritario per l’Europa: ogni anno 900 000 nuovi immigrati giungono nel nostro continente. La questione dei rom, invece, è un problema interno all’Europa, dal momento che la migrazione dei rom tra gli Stati membri non coinvolge centinaia di migliaia di persone, ma solamente alcune migliaia. Ciò non significa, comunque, che questo non sia un problema grave.</p>
      <p sl="sk">Sostengo la proposta di risoluzione del Parlamento europeo sulla situazione della popolazione rom in Europa e ritengo positivo che definisca il problema “di portata europea”. Il problema della popolazione rom, infatti, non può essere risolto in maniera efficace con iniziative individuali: è necessario integrare nella soluzione le risorse e il know-how europei, specialmente nei paesi con una significativa presenza della popolazione rom.</p>
      <p sl="sk">La migrazione e il rimpatrio dei rom non devono diventare una questione politica e i diritti delle minoranze non devono essere violati. Allo stesso tempo, però, diritti e obblighi non devono valere solo per gli Stati membri, ma anche per le minoranze stesse.</p>
    </intervention>
    <intervention id="4-102" speaker_id="28424" name="Tunne Kelam" is_mep="True" mode="spoken">
      <p sl="en">Signor Presidente, ho votato la risoluzione del PPE perché il testo della risoluzione offriva una soluzione europea costruttiva e completa al problema della migliore inclusione sociale dei rom.</p>
      <p sl="en">Invece di sfruttare la loro grave situazione socioeconomica per muovere attacchi di natura politica ad alcuni governi rispettosi delle leggi, come quello francese e quello italiano, il PPE propone una strategia europea per i rom.</p>
      <p sl="en">Scaricare il problema da uno Stato membro all’altro non aiuta a trovare le risorse necessarie. Possiamo farlo solo insieme, nello spirito di un atteggiamento costruttivo.</p>
    </intervention>
    <intervention id="4-103" speaker_id="96710" name="Jens Rohde" is_mep="True" mode="spoken">
      <p sl="da">Signor Presidente, noi del Danmarks Liberale Parti (partito liberale danese) abbiamo scelto di votare a favore della proposta di risoluzione comune sui rom, non perché non riteniamo che il linguaggio usato in molti passaggi della risoluzione sia troppo connotato emotivamente e gli attacchi ingiustificati, ma piuttosto perché troviamo discutibile il modo in cui la Francia ha improvvisamente deciso di espellere i rom. A tal proposito, non riteniamo occorra indagare sulle deportazioni di Danimarca o Germania; la prima ha, infatti, agito nel rispetto delle regole, e se la Germania non può rimpatriare i rifugiati di una guerra ormai terminata decadrebbe il concetto di status di rifugiato e si creerebbe uno status giuridico mondiale completamente nuovo. Voglio aggiungere che la lotta del Danmarks Liberale Parti contro le critiche infondate a Danimarca e Germania è stata una battaglia dura condotta in solitudine; né i Socialdemokraterne (socialdemocratici), né il Socialistisk Folkeparti (partito popolare socialista) ci hanno sostenuto. Hanno invece preferito che il loro paese e quello confinante venissero infangati da polemiche che non hanno alcuna giustificazione documentabile. In tutta onestà ritengo questa situazione imbarazzante. Vorrei concludere sottolineando che l’ultimo esplicito residuo di queste presunte critiche alla Danimarca e alla Germania è stato definitivamente cancellato durante la votazione odierna.</p>
    </intervention>
    <intervention id="4-104" speaker_id="28497" name="Gerard Batten" is_mep="True" mode="spoken">
      <p sl="fi">Signor Presidente, non ho votato a favore di nessuna delle risoluzioni presentate poiché per principio non riconosco, né riconoscerò mai la legittimità democratica dell’Unione europea.</p>
      <p sl="fi">Ad ogni modo, è ovvio che dovrebbe essere un diritto delle nazioni sovrane decidere chi può o non può entrare nel loro territorio e in base a quali regole. Gli Stati dell’Unione europea, però, hanno rinunciato a tale diritto riconoscendo la supremazia del diritto comunitario e, nello specifico, adottando la direttiva 2004/38/CE sulla libera circolazione delle persone.</p>
      <p sl="fi">I francesi devono scegliere: non possono essere membri a pieno titolo dell’Unione europea e poi discriminare gli zingari romeni.</p>
      <p sl="fi">Se ai francesi questo non piace, suggerisco loro di adottare la politica dell’UK Independence Party (partito per l'indipendenza del Regno Unito), ovvero uscire dall’Unione europea e riprendersi la propria sovranità.</p>
    </intervention>
    <intervention id="4-105" speaker_id="96654" name="Jaroslav Paška" is_mep="True" mode="spoken">
      <p sl="sk">Con l’approvazione della proposta di risoluzione sui rom, il Parlamento europeo e la Commissione europea hanno riconosciuto, a mio avviso correttamente, la propria responsabilità nella situazione dei rom nell’Unione europea. D’altra parte, basandomi sull’esperienza che ho avuto nel mio paese, voglio sottolineare che, nel cercare soluzioni efficaci per l’integrazione dei rom, non basta semplicemente fornire assistenza finanziaria o beni materiali nel tentativo di migliorare le loro condizioni di vita. È molto più importante insegnare ai rom che per mantenere un determinato tenore di vita è necessario maggiore impegno per ottenere la migliore istruzione possibile e mantenere un impiego stabile. È solo grazie all’istruzione e all’integrazione sociale che i rom si libereranno del fardello di una reputazione infamante nella nostra società. Sarà un compito arduo, ma spero che lo porteremo a termine.</p>
    </intervention>
    <intervention id="4-106" speaker_id="28316" name="Hannu Takkula" is_mep="True" mode="spoken">
      <p sl="fi">Signor Presidente, ho votato a favore dell’uguaglianza di diritti di tutti i membri dell’Unione europea, rom compresi.</p>
      <p sl="fi">Capisco che alcuni, ad esempio nel gruppo del Partito popolare europeo (Democratico cristiano), ritengano che si stia usando la proposta di risoluzione come strumento di azione politica contro la Francia. È certamente vero che dobbiamo fare attenzione a non attuare politiche strumentali, ma, dal momento che l’Unione europea è una comunità di valori, dobbiamo dimostrare che ci stiamo impegnando seriamente per assumerci le nostre responsabilità nei confronti degli strati più vulnerabili della popolazione.</p>
      <p sl="fi">Sappiamo che attualmente in molti paesi europei il livello di partecipazione sociale della popolazione rom è scarso e per questo la soluzione del problema rappresenta una sfida comune per gli europei, i cittadini dell’Unione europea. Non possiamo essere credibili quando fuori dall’Europa spieghiamo come dovrebbe essere gestita la questione dei diritti umani se prima non affrontiamo efficacemente e in prima persona la situazione dei rom all’interno dell’Unione europea.</p>
      <p sl="fi">Mi auguro che questo si traduca in azioni concrete in seno al Parlamento europeo, il quale ha certamente organizzato diversi progetti pilota di piccole dimensioni finalizzati a promuovere l’integrazione dei rom nella società, ad esempio attraverso l’istruzione. A volte, però, si ha l’impressione che il Parlamento preferisca non concedere fondi provenienti dal proprio bilancio a progetti di questo genere, preferendo destinarli invece alla Grecia o ad altri paesi, anche extraeuropei.</p>
      <p sl="fi">È ora di risolvere la questione dei rom all’interno dell’Unione europea una volta per tutte. Questo significa che dovremo dimostrare credibilità e i valori fondamentali in nome dei quali opera l’Unione europea.</p>
    </intervention>
    <intervention id="4-107" speaker_id="1164" name="Bruno Gollnisch" is_mep="True" mode="spoken">
      <p sl="fr">Signor Presidente, ho ascoltato attentamente l’intervento dell’onorevole Takkula, ma in realtà sono stati stanziati fondi molto consistenti, che ammontano ad alcune decine di miliardi di euro; ad oggi sono stati spesi soltanto 9 milioni di euro.</p>
      <p sl="fr">Credo che con questa proposta di risoluzione Sarkozy e Hortefeux, il ministro dell’interno francese (che pure sono stati in passato deputati di questo Parlamento) stiano raccogliendo quello che hanno seminato. Hanno sostenuto l’apertura delle frontiere, hanno concluso trattati, a volte ne sono stati addirittura gli autori o i promotori, e oggi si stanno sicuramente rendendo conto che tutte le fragili barriere che erano state erette (le soluzioni temporanee che permettevano ai rom di stabilirsi in Francia solo a partire dal 2013) sono saltate.</p>
      <p sl="fr">Per concludere, ciò che trovo più spiacevole nell’atteggiamento dei nostri colleghi è che, col pretesto di combattere la discriminazione, si stia attuando in realtà una discriminazione sistematica – o una stigmatizzazione, per usare la loro espressione – delle popolazioni maggioritarie indigene. Va bene tutelare le minoranze, ma non ritenete che a volte nel comportamento delle minoranze possano esserci dei problemi (culturali, comportamentali o di altra natura) che di fatto ne impediscono l’integrazione? Non faremmo forse un servizio a queste minoranze essendo onesti e mettendo anche questi problemi sul tavolo? Una volta tanto non farebbe male.</p>
    </intervention>
    <intervention id="4-108" speaker_id="24030" name="Philip Claeys" is_mep="True" mode="spoken">
      <p sl="nl">Signor Presidente, sono sbalordito dalla leggerezza con la quale la sinistra di questo Parlamento manipola espressioni come “espulsioni collettive”, quando in Francia siamo di fronte a pratiche valutate individualmente e caso per caso, che riguardano persone che hanno ricevuto aiuti per rientrare volontariamente nel loro paese di origine. È indubbio che ogni Stato membro abbia il diritto e il dovere di far rispettare le regole di uno Stato governato dallo stato di diritto e di prendere provvedimenti contro l’immigrazione clandestina e le problematiche che essa comporta. Ad ogni modo, un fattore determinante per la soluzione del problema va ricercato nelle stesse comunità rom. Vorrei citare un memorandum dell’ex ministro degli alloggi e dell’integrazione dei Paesi Bassi Van der Laan, socialista, il quale afferma, tra le altre cose, che tra i rom il tasso di criminalità è spropositatamente elevato, l’assenteismo scolastico è altissimo e i bambini sono vittime di abusi e costretti a mendicare e a compiere attività criminali. In questo modo, secondo il socialista Van der Laan, i rom si stanno tagliando fuori dalla società olandese. C’è molto lavoro da fare. Signor Presidente, so che in quest’Aula è impopolare dirlo, ma i rom, come tutti gli altri cittadini, non hanno solo diritti, ma anche doveri.</p>
    </intervention>
    <intervention id="4-109" speaker_id="21817" name="Mario Borghezio" is_mep="True" mode="spoken">
      <p sl="it">Signor Presidente, onorevoli colleghi, non abbiamo votato la risoluzione del partito popolare – certamente più equilibrata – a causa di un punto fondamentale, sul quale desideriamo attirare l'attenzione, e cioè la sollecitazione alla Commissione europea, all'Europa di accelerare il processo d'integrazione di Romania e Bulgaria nello spazio Schengen.</p>
      <p sl="it">Noi riteniamo – e avevamo già segnalato questo allarme in occasione dell'allargamento – che questi paesi non abbiano ancora adottato politiche severe di controllo nel rilascio di carte d'identità e nel riconoscimento della nazionalità.</p>
      <p sl="it">È vero o non è vero? La Commissione e Parlamento ne sono al corrente, che in questi paesi, con molta facilità, da paesi extraeuropei si ottengono certificati atti a consentire, grazie alla libera circolazione, l'entrata illegale o illegittima nello spazio Schengen. Su questo punto bisogna fare moltissima attenzione, ed è del tutto irresponsabile non averlo fatto, e sollecitare, contrariamente al buonsenso, l'allargamento dello spazio Schengen.</p>
      <p sl="it">Vorrei infine indicare la speranza che, durante la prossima riunione, almeno uno dei parlamentari buonisti tanto favorevoli ai rom dia notizia di aver accolto a casa sua – con lo stipendio di europarlamentare può permetterselo – un bel nucleo familiare rom, aggiungendo un posto a tavola. Non è difficile dimostrare nei fatti, e non solo con le parole, di essere buonisti.</p>
    </intervention>
    <intervention id="4-110" speaker_id="23894" name="Anna Záborská" is_mep="True" mode="spoken">
      <p sl="sk">Non ho sostenuto la proposta di risoluzione approvata perché non ritengo che contribuirà a risolvere la questione dei rom in Europa, ma inasprirà anzi il clima politico tra i singoli Stati dell’Unione europea. La nostra incapacità di risolvere i problemi della comunità rom può essere sintetizzata in una frase: sappiamo cosa non vogliamo, ma non sappiamo cosa vogliamo. Non vogliamo che qualcuno venga punito per i reati commessi da altri solo perché appartengono entrambi allo stesso gruppo etnico; però, non vogliamo nemmeno che si pensi che per loro le leggi non valgono. Non vogliamo costringere nessuno a rinunciare alla propria cultura, ma non vogliamo nemmeno tollerare le violazioni dei principi fondamentali della coesistenza in nome dell’identità etnica. Il governo francese sa cosa non vuole. Se non ha violato la legge non ci sono le basi per contestare alcunché; se, invece, ha violato la legge, saranno i giudici a prendere una decisione. Vorrei portare un breve commento sulla riunione di questa settimana a Parigi: mi piacerebbe che i paesi da cui ci si attende una soluzione positiva alla questione dei rom fossero tra i primi ad essere invitati a tali incontri.</p>
    </intervention>
    <intervention id="4-111" speaker_id="96784" name="Janusz Władysław Zemke" is_mep="True" mode="spoken">
      <p sl="pl">Signor Presidente, ho votato la proposta di risoluzione che ha ottenuto la maggioranza dei voti del Parlamento. La risoluzione riguarda un elemento essenziale del diritto, che stabilisce chiaramente che nessuna sanzione può essere legata alla nazionalità: la responsabilità deve essere sempre di natura individuale e questo è un principio fondante del diritto. I rom devono essere trattati come tutti gli altri cittadini dell’Unione; sono quindi soggetti alla legge e se la violano devono assumersi le proprie responsabilità come tutti gli altri. Non possiamo permettere una situazione in cui sia sufficiente appellarsi alla nazionalità per sottrarsi alle responsabilità derivanti dall’aver violato la legge. In breve, la nazionalità non deve essere il criterio per decidere le sanzioni da applicare, poiché queste devono essere sempre stabilite a livello individuale.</p>
    </intervention>
    <intervention id="4-113" speaker_id="28116" name="Marian Harkin" is_mep="True" mode="spoken">
      <p sl="en">Signor Presidente, voglio solo dire che sostengo pienamente la proposta sull’assistenza a lungo termine per le persone anziane.</p>
      <p sl="en">Considerati gli attuali indici demografici, la questione dell’assistenza a lungo termine per le persone anziane rappresenta indubbiamente un problema europeo. Se da un lato costituisce perlopiù una responsabilità degli Stati membri, dall’altro, a causa della natura e delle dimensioni della situazione, rappresenta un problema europeo, come è stato effettivamente riconosciuto.</p>
      <p sl="en">Uno degli elementi evidenziati nella risoluzione e che sostengo pienamente è la necessità di tener conto delle esigenze di chi presta assistenza a titolo informale, fornendo una parte significativa dell’assistenza di cui gli anziani hanno bisogno. Gli Stati membri devono prendere iniziative concrete per sostenere e tutelare questa preziosa risorsa e devono farlo attraverso opportunità di formazione, dilazione dell’assistenza e altre misure volte a conciliare la vita lavorativa e quella familiare.</p>
      <p sl="en">Un altro punto della risoluzione che voglio evidenziare è la richiesta di mettere a punto garanzie, negli Stati membri, a tutela dei diritti fondamentali di chi riceve assistenza a lungo termine; la relazione però non si limita a chiederne la preparazione, ma anche la garanzia da parte degli Stati membri dell’effettiva attuazione e del rispetto di determinati criteri di qualità per chiunque fornisca assistenza.</p>
    </intervention>
    <intervention id="4-114" speaker_id="96771" name="Jarosław Kalinowski" is_mep="True" mode="spoken">
      <p sl="pl">Signor Presidente, in merito alla proposta di risoluzione sull’assistenza a lungo termine per le persone anziane, vorrei esprimere il mio pieno sostegno. Alla luce dei cambiamenti demografici sfavorevoli a cui stiamo assistendo in Europa, risulta fondamentale agire immediatamente in questo ambito. Oltre ad aiutare gli anziani a essere attivi e a garantire loro un’assistenza adeguata, non dobbiamo dimenticarci di chi fornisce tale assistenza. Spesso si tratta di persone che non hanno altro aiuto perché oltre a prendersi cura di un anziano hanno anche un lavoro da portare avanti e non è facile conciliare le due cose. Penso soprattutto alle famiglie che vivono in zone rurali, che il più delle volte si fanno carico dell’assistenza ai familiari infermi. La situazione giuridica di queste persone deve essere regolamentata: in questo modo, si incoraggerebbero altri a prendersi cura degli anziani che vogliono invecchiare con dignità e penso che tutti noi lo desideriamo.</p>
    </intervention>
    <intervention id="4-116" speaker_id="28316" name="Hannu Takkula" is_mep="True" mode="spoken">
      <p sl="fi">Signor Presidente, purtroppo la proposta di risoluzione era, a mio avviso, di parte. Quando esaminiamo la situazione in Medio Oriente, dobbiamo ricordarci che vi è uno Stato democratico col quale noi europei condividiamo gli stessi valori e dove la democrazia, i diritti umani e la libertà di opinione sono valori importanti, ovvero Israele.</p>
      <p sl="fi">Proprio per questo, quando esaminiamo la situazione, è importante osservare anche il quadro generale invece di tentare di danneggiare, in un modo o nell’altro, l’unica democrazia della regione.</p>
      <p sl="fi">Mi rammarico che proprio questa immagine sia emersa al momento della discussione sulla situazione del fiume Giordano. Sappiamo tutti che le risorse idriche della regione sono limitate e che, realizzando sistemi di irrigazione e di raccolta dell’acqua, Israele ha compiuto enormi sforzi per garantire, sul suo territorio e nei cosiddetti territori palestinesi, l’accesso alle risorse idriche e per rendere così possibile l’agricoltura nella regione.</p>
      <p sl="fi">Mi auguro quindi un atteggiamento costruttivo. Speriamo di compiere progressi sul fronte della pace, alla luce dei negoziati che sono stati avviati. Il nostro atteggiamento deve essere costruttivo e solidale, invece che volto ad accusare Israele.</p>
    </intervention>
    <intervention id="4-998" speaker_id="96862" name="Sophie Auconie" is_mep="True" mode="written">
      <p sl="fr">Come si fa a non votare a favore di una simile relazione? Come si può non enfatizzare la necessità di redigere una legislazione che sia semplice, trasparente e comprensibile a tutti i cittadini europei? Per essere più precisi, sopporto pienamente questa relazione d’iniziativa del Parlamento, innanzi tutto perché una migliore legislazione dovrebbe essere un nostro obiettivo costante; in secondo luogo perché sottolinea una serie di punti fondamentali, uno dei quali riguarda le valutazioni d’impatto della Commissione europea, la cui indipendenza e affidabilità deve essere garantita.</p>
    </intervention>
    <intervention id="4-997" speaker_id="96680" name="Zigmantas Balčytis" is_mep="True" mode="written">
      <p sl="lt">L'obiettivo di legiferare meglio è divenuto una condizione necessaria per un efficiente funzionamento dell’Unione europea e che può contribuire in modo sostanziale al superamento della crisi economica e alla crescita economica. È necessario che le attività delle istituzioni rispettino le aspettative dei cittadini, delle aziende attive sul mercato interno e ei governi nazionali e locali; devono inoltre garantire che le decisioni vengano assunte nell’interesse dei cittadini. Sostengo le disposizioni presentate nella risoluzione che affermano il nostro dovere di sostenere il processo di una migliore regolamentazione, finalizzato a una maggiore trasparenza, efficacia e coesione del diritto dell’Unione europea. Quale istituzione detentrice del potere di iniziativa legislativa, la Commissione svolge un ruolo chiave in questo processo, nella preparazione di proposte legislative di alta qualità, nella riduzione degli oneri amministrativi e dei costi per le aziende, nonché nella collaborazione con gli Stati membri al fine di garantire una corretta applicazione del diritto.</p>
    </intervention>
    <intervention id="4-119" speaker_id="1892" name="Carlos Coelho" is_mep="True" mode="written">
      <p sl="pt">Questa iniziativa è volta a esaminare l’applicazione dei principi di sussidiarietà e proporzionalità, per garantirne il rispetto all’interno delle proposte dell’Unione europea. La sussidiarietà è un concetto dinamico e in evoluzione, che consente, ove necessario, un’estensione delle azioni dell’Unione europea, ponendovi, invece, dei limiti quando queste non trovino più alcuna giustificazione.</p>
      <p sl="pt">La proporzionalità è un principio cardine nell’esercizio delle prerogative dell’Unione europea, sia esclusive sia condivise, in base al quale non si deve andare oltre quanto necessario per il raggiungimento degli obiettivi. Due le innovazioni principali in questo settore: l’istituzione del Comitato per la valutazione d’impatto, e il fatto che l’entrata in vigore del trattato di Lisbona conferisce un ruolo importante ai deputati dei parlamenti nazionali nel valutare le modalità di applicazione di questi due principi – un controllo politico ex ante, che può condurre a una revisione o eventualmente all’eliminazione della proposta, oppure un controllo giudiziario ex post, per mezzo del ricorso alla Corte di giustizia qualora si ritenga che tali principi siano stati violati. Tale sistema di valutazione consente all’Unione europea di legiferare in modo migliore, esaminando e giustificando le proprie proposte, e consente, inoltre, di migliorare in termini di qualità, precisione e trasparenza. Sono lieto del fatto che il sistema per la valutazione d’impatto stia funzionando adeguatamente e sono a favore del consolidamento del processo di analisi.</p>
    </intervention>
    <intervention id="4-120" speaker_id="96717" name="Robert Dušek" is_mep="True" mode="written">
      <p sl="cs">La relazione dell’onorevole Geringer de Oedenberg riguarda principalmente la valutazione della quindicesima e sedicesima relazione della Comunità europea sul miglioramento dei regolamenti del biennio 2007/2008, il terzo studio strategico sul miglioramento del regolamento del gennaio 2009 e il programma di azione per la riduzione degli oneri amministrativi dell’ottobre 2009. Il relatore punta a un’applicazione più rigida della sussidiarietà e della proporzionalità quali requisiti della legislazione europea, in modo da consentire agli Stati membri di esercitare i loro poteri legislativi e tentare di garantire che le aspettative dei cittadini vengano soddisfatte. Per quanto attiene, tuttavia, la valutazione dell’impatto della legislazione e la riduzione degli oneri amministrativi, sono necessari sforzi aggiuntivi. La relazione pone l’accento sul fatto che il 32 per cento degli oneri amministrativi sono causati da un’applicazione esageratamente rigorosa della legge europea da parte degli Stati membri, che risulta eccessiva rispetto ai requisiti della stessa legislazione europea.</p>
      <p sl="cs">Nei nuovi Stati membri riscontriamo spesso tale problema. Sono lieto che si sia fatto riferimento alle nuove opportunità per il diritto di iniziativa dei cittadini europei. Con l’entrata in vigore del trattato di Lisbona, i cittadini dell’Unione europea hanno, per la prima volta, l’opportunità di partecipare attivamente al processo di creazione della legislazione europea. Nel complesso, la relazione costituisce un contributo alla nostra attività legislativa e sono favorevole alla sua approvazione.</p>
    </intervention>
    <intervention id="4-121" speaker_id="28310" name="Edite Estrela" is_mep="True" mode="written">
      <p sl="it">Ho votato a favore della relazione su “legiferare meglio”, perché sostengo la necessità di creare per i cittadini europei una legislazione che sia semplice, trasparente e comprensibile. È importante, tuttavia, operare in modo tale da ridurre gli oneri amministrativi, e che l’impatto economico, sociale ed ambientale di tutte le nuove proposte della Commissione sia valutato, sottoponendolo ad un’analisi da parte di un organismo indipendente che risponda al Parlamento.</p>
    </intervention>
    <intervention id="4-122" speaker_id="96977" name="Diogo Feio" is_mep="True" mode="written">
      <p sl="pt">Sono del tutto favorevole allo sforzo in atto per lo sviluppo di una legislazione per i cittadini europei che sia semplice, trasparente e comprensibile. Nonostante le dichiarazioni di buone intenzioni, gli studi rigorosi e le relazioni molto precise di numerose istituzioni, la verità è che la legislazione europea continua a soffrire dei mali di cui spesso si parla: è eccessivamente corposa, complessa, incomprensibile, e corredata da una lunga serie di condoni.</p>
      <p sl="pt">Tutto ciò non solo allontana i cittadini europei dalle decisioni prese a livello di Unione europea, ma alimenta il dibattito non sempre ragionevole o rigoroso sulle intromissioni dell’Europa in questioni per le quali non sarebbe necessario emettere sentenze o legiferare se vi fosse un maggiore rispetto dei principi di sussidiarietà e di proporzionalità. Pertanto, la risoluzione procede nella giusta direzione.</p>
    </intervention>
    <intervention id="4-996" speaker_id="96899" name="José Manuel Fernandes" is_mep="True" mode="written">
      <p sl="pt">La presente risoluzione affronta l’argomento del “legiferare meglio” nel quale rientrano i principi di sussidiarietà e proporzionalità, indispensabili per il corretto funzionamento dell’Unione europea. Il testo include per esempio, la necessità di valutazioni d’impatto del processo legislativo al fine di semplificare e codificare la legislazione in vigore e di ridurre del 25 per cento entro il 2012 gli oneri amministrativi derivanti dal diritto europeo.</p>
      <p sl="pt">Gli aspetti più importanti in questo settore sono: l’iniziativa di cittadini europei introdotta con il trattato di Lisbona, che permette ai cittadini di partecipare attivamente al processo di creazione del diritto europeo; il fatto che il Parlamento europeo su un piede di parità con il Consiglio nel processo legislativo condotto secondo la procedura legislativa ordinaria; l’inserimento dei parlamenti nazionali nel controllo sull’applicazione del principio di sussidiarietà. In questo quadro, ai sensi dell’articolo 225 del trattati di Lisbona e poiché lo ritengo un esempio di “legiferare meglio”, ho proposto in una relazione d’iniziativa la preparazione di una direttiva specifica per i rifiuti organici, che è stata adottata a maggioranza a luglio in quest’Aula.; spero che la Commissione dia il suo parere quanto prima.</p>
    </intervention>
    <intervention id="4-123" speaker_id="1164" name="Bruno Gollnisch" is_mep="True" mode="written">
      <p sl="fr">Riconosco l’importanza di una legislazione chiara, di minori oneri amministrativi per le imprese, della qualità delle valutazioni di impatto, del fatto che se ne debba tenere conto (cosa che non sempre avviene, tutt’altro) e, soprattutto, del rispetto rigoroso dei principi di sussidiarietà e proporzionalità, caratteristiche che debbono contraddistinguere ogni provvedimento legislativo approvato a Bruxelles. D’altro canto, deploro il fatto che, sebbene la relazione punti ripetutamente il dito contro la regolamentazione eccessiva da parte degli Stati membri nella fase di recepimento della legislazione europea, essa non faccia alcun riferimento a un’informazione di grande interesse, che compare nelle motivazioni. Settantadue delle migliaia di provvedimenti legislativi attualmente in vigore hanno portato da soli a 486 obblighi di notifica che hanno poi prodotto più di 10 000 provvedimenti attuativi negli Stati membri. Mi sembra che tale informazione dimostri dunque il contrario: si tratta di un male che affonda le proprie radici proprio nell’eccessiva regolamentazione ad opera della Commissione. Appare, dunque, ancor più essenziale interrogarci rispetto a se esista qualcosa di più di un mero rispetto formale del principio di sussidiarietà, in quanto i trattati prevedono dei settori in cui l’Unione europea ha una competenza esclusiva e questa non può essere messa in discussione. Mentre in tutti gli altri settori sembra che taluni parlamenti nazionali ancora non siano in grado di esercitare compiutamente i propri diritti.</p>
    </intervention>
    <intervention id="4-124" speaker_id="4260" name="Eija-Riitta Korhola" is_mep="True" mode="written">
      <p sl="it">Il filosofo Schopenhauer disse che dovremmo usare parole ordinarie per dire cose straordinarie. Molti, specie il politico e il legislatore, fanno esattamente il contrario, probabilmente senza rendersene conto. È per questa precisa ragione che la continua disamina della pratica legislativa e il suo perfezionamento saranno sempre elementi cruciali per l’operato dell’Unione europea. Ho votato a favore della relazione dell’onorevole Geringer de Oedenberg su “legiferare meglio” poiché solleva delle questioni importanti su come migliorare i provvedimenti legislativi. Innanzitutto, il Parlamento deve rammentare le proprie responsabilità: troppo spesso il protagonismo del legislatore europeo ha condotto, nel corso della discussione in Parlamento, a una situazione in cui una direttiva non controversa è divenuta ostaggio di puntigliosi emendamenti. Secondo le parole di Schopenhauer, una legislazione semplice e trasparente non è per questo meno valida in termini di contenuti: la complessità e la cavillosità spesso servono a celare la mancanza di idee. In secondo luogo, desidero sollevare la questione della valutazione d’impatto dei provvedimenti legislativi. Alcune importanti iniziative legislative, come nel caso dell’iter della direttiva sullo scambio delle quote di emissioni, hanno dimostrato la presenza di difetti importanti nelle valutazioni d’impatto. Bisogna essere precisi, specie nel predisporre provvedimenti legislativi che riguardano l’ambiente: la soluzione a un dato problema può comportare l’insorgere di problematiche in altri campi. Come si dichiara nella risoluzione, la Commissione deve consultare regolarmente e in modo esauriente le parti interessate al fine di una valutazione oggettiva. Ritengo che il test PMI avviato dalla Commissione nelle sue linee guida interne costituisca uno sviluppo gradito. Terzo, dobbiamo renderci conto che le autorità nazionali svolgono spesso un ruolo vitale nell’alleggerimento degli oneri amministrativi. Vengo da un paese il cui apparato burocratico è talmente rigoroso nell’attuazione delle leggi da produrre spesso oneri aggiuntivi. In tal senso, le responsabilità degli Stati membri non possono essere ignorate.</p>
    </intervention>
    <intervention id="4-125" speaker_id="96742" name="Jean-Luc Mélenchon" is_mep="True" mode="written">
      <p sl="fr">L’unico merito di questo testo è la richiesta di una proroga del periodo di consultazione delle parti sociali in relazione alle proposte legislative della Commissione. Tutto il resto è spaventoso: in esso si accoglie favorevolmente l’operato del gruppo presieduto da Edmund Stoiber, un’elite di uomini d’affari che propugna la deregolamentazione con il pretesto della riduzione degli oneri amministrativi; si propone la restrizione del diritto all’iniziativa dei cittadini, un misero strumento lasciato ai popoli sovrani dal trattato di Lisbona; infine, si conferma il periodo di otto settimane per la ricezione dei pareri dei parlamenti nazionali in merito alle proposte della Commissione.</p>
      <p sl="fr">Inoltre, mentre il testo insiste sulla necessità di pervenire a una legislazione europea comprensibile, in nessun caso si riscontra una qualche perplessità rispetto al fatto che la maggior parte della documentazione prodotta dalla Commissione e dai gruppi di lavoro è disponibile solo in inglese. Cos’altro possiamo attenderci da un’Assemblea in cui la maggior parte dei deputati non reclama il diritto di rappresentare un vero e proprio Parlamento?</p>
    </intervention>
    <intervention id="4-995" speaker_id="96978" name="Nuno Melo" is_mep="True" mode="written">
      <p sl="pt">La grande complessità delle materie trattate dall’Unione europea comporta che, per la maggior parte del tempo, la normativa adottata è troppo elaborata e non abbastanza comprensibile alla vasta maggioranza del pubblico europeo; per questo motivo abbiamo bisogno di l'assoluta necessità di elaborare una legislazione semplice, trasparente e comprensibile per i cittadini dell'Unione in tutti gli Stati membri. Al contempo, di fronte alla crisi che stiamo attraversando, dobbiamo trovare meccanismi per ridurre gli alti costi delle procedure legislative europee, in modo da essere i primi a dare il buon esempio in termini di utilizzo del bilancio UE.</p>
    </intervention>
    <intervention id="4-126" speaker_id="28255" name="Andreas Mölzer" is_mep="True" mode="written">
      <p sl="de">Questa relazione sostiene che il ruolo dei parlamenti nazionali viene rafforzato dal trattato di Lisbona mentre, di fatto, gli Stati membri hanno dovuto trasferire ancor più competenze a Bruxelles. Inoltre, esistono situazioni concrete nella vita di tutti i giorni che dimostrano come esistano ancora dei problemi di natura legale oltre i confini.</p>
      <p sl="de">Per esempio in caso di divorzio tra i cittadini di due diversi Stati membri, oppure nei casi in cui alcuni Stati membri dell’Unione europea siano almeno riusciti a concordare i poteri da assegnare ai tribunali, oppure nel settore della valutazione europea dell’impatto ambientale, in cui gli Stati membri hanno ritardato l’attuazione dei provvedimenti al fine di aggirare questo requisito per i progetti su vasta scala, quale l’ampliamento della centrale nucleare di Temelin. Può sembrare sensato effettuare una valutazione d’impatto, e l’obiettivo di ridurre gli oneri amministrativi e semplificare la legge è anch’esso lodevole, tuttavia l’Unione europea si muove da anni in questa direzione e ben pochi risultati sono visibili ai cittadini e alle imprese. Questa relazione probabilmente non cambierà l’attuale situazione. Per questo motivo mi sono astenuto dal voto.</p>
    </intervention>
    <intervention id="4-994" speaker_id="96694" name="Rolandas Paksas" is_mep="True" mode="written">
      <p sl="it">Ho votato a favore della relazione su “legiferare meglio”, perché ritengo che si tratti di un requisito indispensabile per l’efficace funzionamento dell’Unione europea, e che rappresenti un diritto dei nostri concittadini che non può essere raggiunto in assenza di leggi chiare e comprensibili per il grande pubblico. Nell’Unione europea, legiferare meglio investe una serie di questioni, quali l’esecuzione di valutazioni dell’impatto ambientale, la riduzione degli oneri amministrativi, e la semplificazione e la codificazione dell’attuale legislazione. In particolare, concordo con il programma della Commissione per la riduzione degli oneri amministrativi derivanti dalla legislazione europea, lanciato nel 2005, e che mira a ridurre tali oneri del 25 per cento entro il 2012. È molto importante ridurre i costi delle imprese dell’Unione europea, in modo da consentire loro di operare in modo efficace in condizioni economiche difficili e di competere a livello globale, snellendo le procedure dell’amministrazione pubblica. Dobbiamo concentrarci sui requisiti non necessari per fornire informazioni e applicare il principio “una volta sola” indicato nello Small Business Act. L’utilizzo dei mezzi di comunicazione elettronici rappresenta uno strumento eccellente per la riduzione degli oneri amministrativi. Le istituzioni dell’Unione europea debbono collaborare attivamente con gli Stati membri al fine di evitare scostamenti nell’interpretazione, nonché la regolamentazione eccessiva da parte degli Stati membri durante la fase del recepimento della legislazione europea. Secondo la Commissione, il 32 per cento degli oneri amministrativi deriva dalle decisioni di alcuni Stati membri che risultano eccessive rispetto a requisiti dei provvedimenti normativi dell’Unione europea, nonché dall’inefficacia delle loro procedure amministrative. Inoltre, non dobbiamo dimenticare che la consultazione di tutte le parti interessate, in particolare delle parti sociali, è di importanza fondamentale nel predisporre le bozze di legge.</p>
    </intervention>
    <intervention id="4-127" speaker_id="28409" name="Raül Romeva i Rueda" is_mep="True" mode="written">
      <p sl="en">Ho sostenuto con vigore questa relazione, che pone l’accento sull’importanza cruciale dell’approvazione di leggi semplici e chiare, che i cittadini dell’Unione europea possano comprendere, e che pone in rilievo come le istituzioni europee debbano rispettare i principi di sussidiarietà e proporzionalità nel formulare le proposte di legge. La relazione pone in evidenza il ruolo cruciale della Commissione europea, quale istituzione dotata di poteri di iniziativa legislativa, nella stesura di proposte legislative di alto livello.</p>
      <p sl="en">Il Parlamento si impegna a compiere ogni sforzo necessario per esaminare tempestivamente tali proposte, in conformità con le relative procedure legislative. Inoltre, esso pone l’accento sulla collaborazione con gli Stati membri, per garantire che la legislazione venga adeguatamente attuata.</p>
    </intervention>
    <intervention id="4-128" speaker_id="97196" name="Oreste Rossi" is_mep="True" mode="written">
      <p sl="it">Signor Presidente, siamo molto favorevoli alla relazione della Commissione sull'applicazione dei principi di sussidiarietà e di proporzionalità perché si prevede una valutazione di impatto delle direttive emanate.</p>
      <p sl="it">Tale valutazione, che deve essere effettuata con analisi serie e indipendenti su costi e benefici, è indispensabile per evitare scelte che gravano eccessivamente sui cittadini e sulle imprese. In particolare bisogna evitare che le nuove norme emanate dall'Unione europea comportino nuovi oneri amministrativi.</p>
    </intervention>
    <intervention id="4-129" speaker_id="96974" name="Nuno Teixeira" is_mep="True" mode="written">
      <p sl="pt">Legiferare meglio rappresenta ormai una condizione essenziale per il corretto funzionamento dell’Unione europea e per l’adeguata applicazione della legislazione europea in condizioni di maggiore trasparenza e efficienza, e in presenza di decisioni coerenti. La corretta applicazione dei principi di sussidiarietà e proporzionalità, ora ridefiniti a seguito dell’entrata in vigore del trattato di Lisbona, deve contribuire al raggiungimento di una legislazione più semplice e coerente per i cittadini europei, e affinché le decisioni a livello di Unione europea possano essere prese in base ai migliori interessi degli europei. Il trattato di Lisbona dichiara che il Parlamento europeo deve agire in collaborazione con il Consiglio e incoraggiare la partecipazione dei parlamenti nazionali nel monitoraggio dell’applicazione del principio di sussidiarietà.</p>
      <p sl="pt">Inoltre, l’ambiente normativo dell’Unione europea deve continuare a sostenere le valutazioni e la riduzione degli oneri amministrativi. Come si dice nella relazione che ho sostenuto con il mio voto, solo una riduzione significativa degli oneri amministrativi e l’applicazione efficace delle leggi europee alla pianificazione legislativa interna, nonché lo svolgimento di valutazioni d’impatto efficienti che prendano in considerazione il piano economico, sociale e ambientale, potranno condurre a un effettivo miglioramento della legislazione.</p>
    </intervention>
    <intervention id="4-130" speaker_id="41007" name="Iva Zanicchi" is_mep="True" mode="written">
      <p sl="it">Ho espresso un voto favorevole alla relazione della collega Geringer de Oedenberg poiché pone in evidenza la necessità di elaborare una legislazione semplice, chiara e meglio comprensibile per i cittadini europei.</p>
      <p sl="it">Il rispetto dei principi di sussidiarietà e proporzionalità, l'importanza di un'adeguata analisi di impatto delle proposte legislative, la riduzione degli oneri amministrativi e la semplificazione e codificazione del diritto si pongono dunque come obiettivi primari della relazione "Legiferare meglio". È bene rimarcare poi come leggi più snelle e facilmente comprensibili siano alla base degli sviluppi riguardanti la definizione della futura politica economica e sociale dell'Unione europea.</p>
    </intervention>
    <intervention id="4-132" speaker_id="96976" name="Luís Paulo Alves" is_mep="True" mode="written">
      <p sl="pt">Ho votato a favore della risoluzione del gruppo dell’Alleanza progressista di Socialisti e Democratici al Parlamento Europeo sulla situazione dei rom in Europa, poiché sono fortemente preoccupato dalle misure adottate in Francia contro questa comunità e sono, naturalmente, a favore della loro sospensione. Nello scorso agosto la Francia ha avviato delle espulsioni collettive di cittadini europei appartenenti a questa minoranza. La comunità rom è la maggiore minoranza etnica dell’Unione europea, ed è presente in diversi Stati membri dell’Unione europea.</p>
      <p sl="pt">Il diritto di tutti i cittadini dell’Unione di viaggiare e soggiornare liberamente ovunque in Europa rappresenta il pilastro su cui poggia la cittadinanza europea, così come viene definita nei trattati. Non comprendo, dunque, il silenzio assordante della Commissione europea. Avrebbe dovuto rispondere spiegando che l’espulsione legale di cittadini europei da parte di uno Stato membro deve essere motivata da ragioni di ordine pubblico, deve essere valutata su basi individuali e deve essere proporzionata all’effettiva minaccia all’ordine pubblico, senza mai condurre a una punizione collettiva nei confronti di una minoranza etnica. Possiamo anche interrogarci se l’utilizzo di fondi per giustificare le “partenze volontarie” non rappresenti una manipolazione della libertà dei cittadini e un mezzo illegale di evitare l’etichetta di espulsione.</p>
    </intervention>
    <intervention id="4-993" speaker_id="96862" name="Sophie Auconie" is_mep="True" mode="written">
      <p sl="fr">In riferimento alla discussione sui rom, il messaggio che vorrei trasmettere è chiaro: dobbiamo mettere la parola fine alle irrilevanti controversie che riguardano solamente la Francia a parlare invece come europei di un problema europeo che richiede una soluzione europea. la discussione odierna sottolinea le difficoltà che ancora abbiamo nell’affrontare le problematiche dell’Europa da europei e non da cittadini di uno o l'altro Stato membro. l'integrazione europea significa innanzi tutto condividere determinati valori, che garantiscono precise libertà, tra cui la libertà di movimento, e precisi doveri, tra cui il rispetto delle condizioni derivanti dal diritto di residenza. Oggi dobbiamo far fronte alla sofferenza di un popolo che ha la necessità di sentirsi integrato; le reti criminali stanno sfruttando la loro situazione di bisogno, offrendo come mezzi di sussistenza solamente l’accattonaggio, il furto e la prostituzione. Questo è il problema principale che dobbiamo affrontare oggi.</p>
    </intervention>
    <intervention id="4-133" speaker_id="99419" name="Charalampos Angourakis" is_mep="True" mode="written">
      <p sl="el">L’assoluta ipocrisia delle forze politiche che sostengono una strada a senso unico dell’Europa è rappresentata nelle proposte di risoluzione presentate al Parlamento europeo, in cui si versano lacrime da coccodrillo sulla situazione dei popoli rom e la loro persecuzione. Di fronte alla reazione generale, la Commissione europea ha deciso di istituire un gruppo di lavoro dedicato per analizzare tale problematica. Ritiene che ciò possa placare l’indignazione generale nei confronti delle politiche discriminatorie, e frenerà le deportazioni dei rom ad opera del governo francese e italiano. I portavoce del capitale, che si avvicendano al timone degli Stati membri, e che congiuntamente prendono le decisioni a livello dell’Unione europea, ritengono che una condanna di tali decisioni governative li assolva, unitamente all’Unione europea, dalla responsabilità per la discriminazione costante e sistematica portata avanti contro i rom.</p>
      <p sl="el">La politica di discriminazione, tuttavia, fa parte della natura stessa di un’unione di capitale, transnazionale e imperialista. Tanto più è vulnerabile il gruppo sociale coinvolto, e tanto maggiore è l’eventuale profitto per il capitale, tanto più sarà intensa la discriminazione. I popoli rom si scontrano sempre più con l’Unione europea, i suoi organismi e le forze che la sorreggono. Solo una lotta comune, unitamente ai lavoratori, per ribaltare la società dello sfruttamento e per combattere contro l’UE e i suoi sostenitori porterà al rispetto dei loro diritti e alla soddisfazione delle loro attuali esigenze.</p>
    </intervention>
    <intervention id="4-134" speaker_id="97198" name="Mara Bizzotto" is_mep="True" mode="written">
      <p sl="it">La risoluzione congiunta delle sinistre intende accreditare una interpretazione della direttiva 38/2004 che ritengo assolutamente sbagliata politicamente e giuridicamente scorretta. Il testo della direttiva parla chiaro: ci sono dei limiti alla libertà di circolazione nel territorio dei Paesi Membri, e qualora lo ritenga opportuno, un governo ha la possibilità di effettuare il rimpatrio anche di cittadini comunitari. Inoltre, la risoluzione non riconosce affatto un dato fondamentale: l´Europa ha già speso in questi anni centinaia di milioni di euro in programmi di integrazione sociale dei Rom, ma non si é pervenuti ad alcun risultato positivo, dato che il problema di fondo é la scarsissima attitudine delle popolazioni Rom ad integrarsi nel tessuto sociale circostante. Una risoluzione che ignora la necessità di sicurezza che i cittadini dei nostri Paesi ci chiedono di soddisfare, e che anzi apre le porte ad una interpretazione estesissima del principio di libera circolazione delle persone rappresenta un ulteriore passo in avanti verso la costruzione di un´Europa lontana dal sentire della gente e dalle sue istanze. Esprimo quindi voto contrario alla risoluzione congiunta.</p>
    </intervention>
    <intervention id="4-135" speaker_id="39722" name="Sebastian Valentin Bodu" is_mep="True" mode="written">
      <p sl="ro">La recente ondata di espulsioni di rom dalla Francia, convenientemente presentata come un rimpatrio volontario, riaccende il dibattito in Europa su di un problema ancora irrisolto. L’espulsione di queste persone verso i loro paesi d’origine non porterà, ovviamente, ad alcuna soluzione. Torneranno appena saranno in grado di farlo, e nessuno è in grado di fermarli, perché ciascuno di loro è un cittadino europeo, libero di recarsi ovunque purché nel rispetto delle disposizioni della direttiva 38/2004. Il mio voto, innanzi tutto, esprime la lieve riserva che nutro nei confronti della proposta di risoluzione del gruppo del Partito popolare europeo (Democratico cristiano)/Conservatori e Riformisti europei a causa della sua tacita accettazione del fatto che l’espulsione non venga esclusa dalle soluzioni possibili. Dissento completamente, tuttavia, dalla proposta di risoluzione congiunta avanzata dagli altri gruppi politici, la quale, sotto l’influsso della reazione molto forte contro il governo Sarkozy, tenta di fare della minoranza rom una vittima della maggioranza, discolpandosi in questo modo da una situazione che hanno accettato per secoli.</p>
      <p sl="ro">Gli episodi che si sono verificati in Francia e in Italia devono rammentare all’Europa la presenza di una minoranza di 10-12 milioni di persone, che rappresenta già un fenomeno pan-europeo, con gravi problemi di integrazione. Nascondere queste persone dietro i loro confini nazionali è, tuttavia, una soluzione sbagliata. L’unica soluzione praticabile che possa produrre dei risultati nel lungo periodo richiede uno sforzo europeo condiviso per l’integrazione di questa minoranza.</p>
    </intervention>
    <intervention id="4-136" speaker_id="28354" name="Jan Březina" is_mep="True" mode="written">
      <p sl="it">Il rientro di più di 8 mila rom dalla Francia verso il proprio paese di origine (in particolare Romania e Bulgaria) è indubbiamente una questione degna dell’attenzione del Parlamento europeo. Non approvo giudizi e minacce dettate dall’impulsività, e preferisco il percorso di una disamina rigorosa della situazione e della sua successiva valutazione. Incamminiamoci lungo la via del dialogo con la controparte francese. Diamole la possibilità di spiegare ogni cosa, e solo allora stabiliamo se si tratti effettivamente di un caso di violazione dei diritti umani, oppure se le misure nei confronti dei rom vengano davvero adottate nel rispetto del diritto europeo. Mi aspetto un approccio attivo da parte della Commissione europea, nello spirito del suo ruolo di custode dei trattati.</p>
      <p sl="it">Sarebbe un errore se, per motivi di convenienza, si adottasse una strategia dell’offuscamento, tendendo a lasciare che il problema svanisca. Inoltre, vorrei aggiungere che credo che l’unico modo per compiere dei progressi rispetto alla questione dei rom sia di accettare una strategia europea unificata che comprenda tutti gli Stati coinvolti e direttamente collegata con il Fondo sociale europeo e con altre risorse finanziarie tratte dal bilancio dell’Unione europea. Per cominciare, tuttavia, dobbiamo riconoscere che il problema dei rom è un problema europeo.</p>
    </intervention>
    <intervention id="4-137" speaker_id="96849" name="Alain Cadec" is_mep="True" mode="written">
      <p sl="fr">Ho votato a favore della proposta di risoluzione del gruppo del Partito popolare europeo (Democratico cristiano) sulla situazione dei popoli rom in Europa. Credo che la libertà di circolazione sia un diritto fondamentale dei cittadini europei, in conformità con la direttiva 2004/38/CE. Inoltre, questa direttiva indica le condizioni che disciplinano questa libertà, e che si applicano in tutta l’Unione europea: chi soggiorna in uno Stato membro per più di tre mesi deve essere in grado di dimostrare di avere un lavoro, oppure i mezzi necessari per sostenersi o per affrontare un soggiorno di studio.</p>
      <p sl="fr">Pertanto, è importante guardare all’integrazione sociale ed economica dei rom come a una questione europea e trovare una soluzione europea per la sua ricomposizione. Dunque, chiedo agli Stati membri e alla Commissione europea di affrontare la questione in modo da fornire una risposta politica a tale problema.</p>
    </intervention>
    <intervention id="4-992" speaker_id="96867" name="Maria Da Graça Carvalho" is_mep="True" mode="written">
      <p sl="pt">Ho votato a favore di un approccio costruttivo basato sul dialogo in materia di diversità culturale e del suo significato in termini di benessere dell’uomo. L’istruzione è un elemento chiave di questo processo: offrire istruzione e formazione significa lottare contro l’esclusione, la disoccupazione e la discriminazione, Garantendo al contempo una società più giusta, più creativa e più dinamica. L’integrazione delle minoranze etniche è fondamentale non solo nel mercato del lavoro, ma in tutti i settori della società. Proteggere i diritti fondamentali e creare uno spazio comune d libertà, sicurezza e giustizia sono obiettivi dell’integrazione europea. Sostengo e lodo quanti promuovono questa integrazione a livello locale, inclusi i politici, gli insegnanti e le associazioni; spesso proprio queste persone sono responsabili dell’accesso agli alloggi, alla salute, all’istruzione, alla cultura e a una migliore qualità della vita.</p>
    </intervention>
    <intervention id="4-138" speaker_id="988" name="Carlo Casini" is_mep="True" mode="written">
      <p sl="it">Signor Presidente, ho votato a favore della risoluzione Weber, sui rom in Europa, per il suo contenuto equilibrato e costruttivo.</p>
      <p sl="it">Non basta gridare contro la discriminazione, magari strumentalizzando reali e gravissimi problemi per obiettivi di polemica partitica. Naturalmente bisogna riaffermare con forza i principi di non discriminazione, di libera circolazione e i diritti e i doveri che ne discendono, così come fa la risoluzione del PPE, ma più importante ancora è avviare le concrete riforme che risolvono i problemi, in modo da attuare i diritti umani fondamentali. Il tema dell'immigrazione è un problema europeo ed è giunto il momento, come chiede la risoluzione Weber, di affrontarlo in sede europea.</p>
      <p sl="it">La questione dei rom si sovrappone solo in parte al tema dell'integrazione e tuttavia presenta una specificità che deve essere affrontata anch'essa in sede europea. L'architettura dell'Unione è stata pensata sul presupposto di una stabilità territoriale dei popoli membri. Il nomadismo può essere una caratteristica di un popolo che deve anch'essa essere rispettata, ma occorre che l'inclusione sia attuata nel segno della solidarietà, con regole europee, senza l'improvvisazione di singoli Stati. Questa è l'indicazione della risoluzione che ha meritato il nostro consenso.</p>
    </intervention>
    <intervention id="4-139" speaker_id="28148" name="Françoise Castex" is_mep="True" mode="written">
      <p sl="fr">Sono favorevole all’adozione di questa proposta di risoluzione congiunta sulla situazione dei popoli rom in Europa. Alla luce dell’inerzia della Commissione e del silenzio del suo Presidente, José Manuel Barroso, il Parlamento europeo ha preso una posizione contro la politica attuata dal governo del presidente francese nei confronti della comunità rom.</p>
      <p sl="fr">Devo far notare che la politica del Presidente Sarkozy è contraria al principio di libera circolazione delle persone garantito dall’Unione europea. La Romania è uno Stato membro e l’Unione europea vieta qualsiasi discriminazione tra i suoi cittadini sulla base dell’origine etnica o della nazionalità. Inoltre, la Carta dei diritti fondamentali è legalmente vincolante da quando è entrato in vigore il trattato di Lisbona nel dicembre 2009. La risoluzione richiede una politica europea in risposta alla situazione dei rom.</p>
      <p sl="fr">Questa risoluzione era necessaria poiché le azioni del Presidente Sarkozy, come quelle del Presidente del Consiglio italiano, Silvio Berlusconi, rappresentano le istanze della destra in Europa, che vuole un’Europa adatta alle banche e alle multinazionali. Un’Europa favorevole alla libera circolazione dei capitali, ma che quando deve affrontare i poveri e i perseguitati chiude i suoi confini e li manda fuori.</p>
    </intervention>
    <intervention id="4-140" speaker_id="1892" name="Carlos Coelho" is_mep="True" mode="written">
      <p sl="pt">Diversamente dai miei colleghi, io non metto in dubbio la legalità delle espulsioni decise dalle autorità francesi. Tutti gli Stati membri possono fare altrettanto, adducendo legittime motivazioni di sicurezza interna e di mantenimento dell’ordine pubblico. Ciò che ritengo deplorevole è il discorso associato a queste decisioni, che sembra voler mettere sotto accusa un intero gruppo etnico, ridestando inammissibili reazioni xenofobe. Se un cittadino europeo commette un reato, non possiamo concludere che tutti gli europei sono dei criminali. Se un rom commette un furto, non possiamo dedurne che tutti i rom sono dei criminali.</p>
      <p sl="pt">È importante rafforzare i meccanismi di sostegno a favore dell’integrazione dei popoli rom, e combattere ogni forma di discriminazione, incoraggiando l’istruzione dei loro figli e tutelandone i diritti fondamentali. Nessuno è al di sopra della legge, né i popoli nomadi né i governi, e tutti debbono contribuire in modo responsabile alla soluzione dei problemi, invece di esasperare la situazione o aggravare le tensioni.</p>
    </intervention>
    <intervention id="4-991" speaker_id="1289" name="Proinsias De Rossa" is_mep="True" mode="written">
      <p sl="en">Ho votato a favore di questa risoluzione che esprime la profonda preoccupazione per le misure intraprese dalle autorità francesi e di altri Stati membri nei confronti dei rom e dei nomadi che ne stabilivano l’espulsione; il testo invita le autorità a sospendere immediatamente tutte le procedure di espulsione dei rom e sottolinea che le espulsioni di massa sono vietate ai sensi della Carta dei diritti fondamentali e della convenzione europea per la salvaguardia dei diritti dell’uomo e delle libertà fondamentali. Tali misure violano innanzi tutto i trattati e il diritto europei in quanto possono essere definite come discriminazione per motivi di razza e etnia, e in secondo luogo violano la direttiva sulla libera circolazione dei cittadini e delle loro famiglie all’interno dell’Unione europea. Accolgo con favore la decisa risposta, sebbene tardiva, del Commissario Reding, che dimostra la sua convinzione del fatto che la Commissione non avrà altra scelta che avviare procedure d’infrazione contro la Francia per aver violato la direttiva sulla libera circolazione. I rom sono la comunità maggiormente discriminata in termini di istruzione, alloggi, occupazione e accesso equo ai servizi sanitari e ad altri servizi pubblici. In qualità di cittadini europei, il popolo rom deve godere pienamente dei diritti di libera circolazione e di residenza all’interno del territorio degli Stati membri.</p>
    </intervention>
    <intervention id="4-990" speaker_id="4335" name="Marielle De Sarnez" is_mep="True" mode="written">
      <p sl="fr">La presente risoluzione ha due obiettivi: innanzi tutto, sottolineare la difficile situazione che deve affrontare il popolo rom, che viene discriminato in tutta Europa e in tutte i settori della vita sociale ed economica; In secondo luogo,la denuncia della crescente stigmatizzazione di queste persone in numerosi paesi ospiti che, per motivi legali che hanno scarso fondamento nel diritto europeo, negano ai rom il diritto di libera circolazione all’interno dell’Unione europea. è giunto il momento per tutti noi di farci carico delle nostre responsabilità, sia rinnegando qualsiasi retorica populista e discriminatoria sia attraverso politiche efficaci e proattive per agevolare l'integrazione del popolo rom. Quanto detto vale principalmente per gli Stati membri d’origine che devono fare migliore uso dei fondi stanziati dall’Unione europea, nonché per gli Stati ospiti e di transito. Al fine di affrontare questo problema comune, la risoluzione invita a redigere un piano completo sull’integrazione del popolo rom da attuare a livello europeo.</p>
    </intervention>
    <intervention id="4-141" speaker_id="96914" name="Anne Delvaux" is_mep="True" mode="written">
      <p sl="fr">La discussione in Parlamento sulla questione dei rom si è trasformata in un dibattito politico caratterizzato da una forte contrapposizione tra destra e sinistra. Nessuna delle proposte di risoluzione messe al voto ha fornito una risposta all’interrogativo incalzante su come meglio rispondere alle esigenze delle popolazioni rom. Appare evidente come la comunità rom subisca delle discriminazioni di carattere sociale ed economico in un’ampia maggioranza di Stati membri, i quali non hanno sempre utilizzato le metodologie messe a disposizione dall’Unione europea in materia di integrazione. Se è vero che la comunità rom ha dei diritti, che vengono palesemente ignorati in questo momento, è altrettanto vero che essa ha anche dei doveri, così come tutti gli altri cittadini europei.</p>
      <p sl="fr">Lo stesso vale anche per gli Stati membri, i quali hanno il dovere di provvedere ad individuare un luogo in cui possano vivere questi cittadini europei, fornendo loro una possibilità di guadagnarsi da vivere. In merito agli episodi per i quali la Francia è stata oggetto di critica, e in attesa della decisione della Commissione sull’eventuale illegalità delle operazioni svolte, desidero esprimere la mia condanna di qualsiasi espulsione di massa che non sia basata sul rispetto della legge europea. Rifiuto, tuttavia, le discutibili approssimazioni contenute nella proposta di risoluzione congiunta, che paragonano gli eventi di questa estate alle deportazioni. Il riferimento al periodo nazista è del tutto inaccettabile.</p>
    </intervention>
    <intervention id="4-142" speaker_id="4318" name="Harlem Désir" is_mep="True" mode="written">
      <p sl="fr">La proposta di risoluzione sulla situazione dei popoli rom rappresenta un autentico affronto per il presidente Sarkozy e un duro richiamo all’ordine da parte del Parlamento europeo. Il tentativo del Presidente di bollare i rom nel corso di un discorso sull’insicurezza, le dichiarazioni del suo ministro degli interni contro i rumeni, e la clamorosa espulsione di diverse centinaia di queste persone in violazione della legge, rappresentano un insulto non solo per i valori della repubblica francese, ma anche per i valori fondamentali dell’Unione. Attraverso i secoli, i rom sono stati sistematicamente marginalizzati, hanno subito discriminazioni, e sono stati strumentalizzati come capri espiatori. Che si tratti di francesi, rumeni, o bulgari, essi oggi sono cittadini europei. L’indegno trattamento che hanno ricevuto non deve essere tollerato in una comunità fondata sui principi della legge, della libertà dell’uguaglianza e della tolleranza, che costituiscono il fulcro del trattato sull’Unione europea, e della sua Carta dei diritti fondamentali. La risoluzione rappresenta, dunque, una condanna ferma e non ambigua delle azioni intraprese dal governo francese, e della retorica discriminatoria che le ha accompagnate. Essa condanna le espulsioni in violazione della legge e chiede che in governi europei e la Commissione coordino le loro iniziative per l’integrazione dei rom, utilizzando i fondi stanziati allo scopo dal Parlamento.</p>
    </intervention>
    <intervention id="4-143" speaker_id="96859" name="Ioan Enciu" is_mep="True" mode="written">
      <p sl="ro">Mi rallegro dell’approvazione della proposta di risoluzione sulla situazione delle popolazioni rom in Europa e sulla violazione della legge sulla libertà di circolazione. Credo che la posizione del Parlamento europeo sia estremamente benefica rispetto al clima sociale ed economico dell’Europa. Le misure come quelle intraprese dal governo francese devono essere sostituite da una posizione europea comune e responsabile, che tenga conto delle caratteristiche di tale minoranza e del diritto alla libera circolazione di cui godono in quanto cittadini europei. Auspico che questa posizione, adottata dal Parlamento europeo, rafforzi e costituisca un precedente per l’attuazione delle decisioni quadro sulla lotta nei confronti di determinate forme di razzismo e xenofobia in base al diritto penale, e del piano d’azione per l’attuazione del programma di Stoccolma. La Commissione deve intraprendere provvedimenti urgenti in linea con le raccomandazioni approvate nella risoluzione e condannare le azioni discriminatorie portate avanti nei confronti dell’etnia rom. La Commissione, inoltre, deve prendere sul serio il proprio ruolo quale coordinatore degli Stati membri nell’attuazione delle strategie e dei programmi di integrazione dei rom nell’Unione europea.</p>
    </intervention>
    <intervention id="4-144" speaker_id="28310" name="Edite Estrela" is_mep="True" mode="written">
      <p sl="pt">Ho votato a favore della proposta di risoluzione sulla situazione dei rom e sulla libertà di circolazione all’interno dell’Unione europea, perché condanno le misure poste in essere dalle autorità francesi e dalle autorità di altri Stati membri riguardo alle popolazioni rom e alla loro espulsione. Spero che queste autorità sospendano le espulsioni di queste popolazioni, vietate dalla Carta dei diritti fondamentali e dalla Convenzione europea per la salvaguardia dei diritti dell’uomo e delle libertà fondamentali. Desidero ricordare che tali misure costituiscono una violazione dei trattati e della legislazione europea.</p>
    </intervention>
    <intervention id="4-145" speaker_id="96977" name="Diogo Feio" is_mep="True" mode="written">
      <p sl="pt">Questa proposta di risoluzione si colloca in un momento caratterizzato da dichiarazioni contrastanti in merito all’espulsione di membri del gruppo etnico rom dal territorio francese. Credo che la questione sia troppo seria per discuterne in modo emotivo più che razionale e che richieda un clima politico differente che consenta una discussione evitando i luoghi comuni. Pertanto, sono del parere che quest’Aula non avrebbe dovuto prendere una decisione in questo momento così poco opportuno.</p>
      <p sl="pt">Detto ciò, personalmente ripudio, e sempre ripudierò, qualunque reazione politica, militare o di polizia contro i membri di un qualsiasi gruppo etnico motivato unicamente dall’appartenenza a tale etnia. La storia del ventunesimo secolo conta, purtroppo, numerose situazioni in cui le persone sono state condannate non per quanto hanno fatto, ma per ciò che erano. La brutale eredità del nazismo e del comunismo lo ha dimostrato al di là di qualsiasi dubbio. Credo che gli Stati membri dell’Unione europea abbiano una reputazione che non teme confronti per quanto concerne il trattamento delle minoranze etniche e religiose.</p>
    </intervention>
    <intervention id="4-146" speaker_id="96810" name="Carlo Fidanza" is_mep="True" mode="written">
      <p sl="it">Signor Presidente, la libertà di circolazione è un concetto nobile, ma rischia di rimanere astratto se non viene accompagnato da rigore e legalità. Chi nega questi principi in nome di un buonismo ipocrita si assume la responsabilità di alimentare sentimenti di ostilità nei confronti dei rom.</p>
      <p sl="it">Libertà di circolazione non può mai significare libertà di insediarsi abusivamente, obbligando donne, bambini e minori in condizioni igienico-sanitarie vergognose, a rubare, prostituirsi, accattonare, rifiutando molto spesso percorsi di inserimento scolastico e lavorativo. L'UE si è data regole dettagliate sulla libera circolazione dei cittadini comunitari, prevedendo garanzie, requisiti e sanzioni. Ma, alla prova dei fatti, queste regole si dimostrano superate dopo l'ingresso nell'UE di Romania e Bulgaria e l'esodo di decine di migliaia di rom verso ovest.</p>
      <p sl="it">Quindi è urgente inasprire la direttiva 2004/38/CE oggi in vigore che prevede l'allontanamento per i cittadini comunitari che dopo tre mesi di permanenza in un altro Stato membro non siano in grado di sostentarsi in maniera legale. L'allontanamento, oggi inapplicabile se non con incentivi economici e su base volontaria, va sostituito con il concetto di espulsione e di rimpatrio coatto, alla stessa stregua degli extracomunitari. Vanno inoltre previsti meccanismi cogenti per trattenere sul territorio di provenienza i cittadini espulsi da un altro paese membro in violazione della direttiva 2004/38/CE.</p>
    </intervention>
    <intervention id="4-147" speaker_id="4466" name="Ilda Figueiredo" is_mep="True" mode="written">
      <p sl="pt">L’espulsione dei rom ad opera del governo francese e di altri governi dell’Unione europea è un azione reprensibile. Sfortunatamente, tale esempio di razzismo e xenofobia, che punta a distogliere la nostra attenzione dalla grave crisi sociale che stiamo attraversando trovando dei capri espiatori, non è stata immediatamente respinta dalla Commissione e dal Consiglio europeo. Non nutriamo alcuna illusione sull’ipocrisia del ruolo svolto dalle istituzioni europee in tutta la vicenda, specie se ricordiamo quanto siano, invece, solerti nel dispensare critiche e nell’interferire nel caso dei paesi in via di sviluppo.</p>
      <p sl="pt">In questo caso, tuttavia, nel trattare con dei cittadini degli Stati membri dell’UE queste due istituzioni hanno scelto di incrociare le braccia, o, comunque, di rilasciare solo dichiarazioni di circostanza. In fondo, dov’è finita l’Unione europea che pretende di essere uno dei maggiori difensori dei diritti umani? In questo caso, nessun atteggiamento diverso da una condanna sarebbe accettabile. L’esperienza dimostra, tuttavia, che quando è coinvolta la Francia, uno dei principali paesi dell’Unione, si ricorre sempre alla discrezione.</p>
      <p sl="pt">Ciò che serve in questo caso è un’interruzione delle politiche neoliberali che i conservatori e i socialdemocratici continuano a mettere in pratica. Sono necessarie con urgenza delle politiche nuove per promuovere l’occupazione legale, la sicurezza sociale e il progresso umano per tutti. Questo è il modo di impedire a governi come quello francese di trasformare il razzismo e la xenofobia in politiche di stato, e di evitare la trasformazione dell’Unione europea in una forza di polizia degli Stati membri in base alle interpretazioni di alcuni, sfruttando le azioni reprensibili di alcuni governi.</p>
    </intervention>
    <intervention id="4-989" speaker_id="96993" name="Lorenzo Fontana" is_mep="True" mode="written">
      <p sl="it">Signor Presidente, onorevoli colleghi, la proposta di risoluzione comune presentata dai colleghi delle sinistre si caratterizza per i reiterati richiami al concetto di uguaglianza, salvo contraddirsi in diverse parti.</p>
      <p sl="it">Ritengo di affermare la mia contrarietà al documento presentato alla luce del fatto che i suoi contenuti postulano l'uguaglianza di diritti tra comunità rom e cittadini dei paesi ospitanti, senza però procedere alla sostanziale affermazione dell'uguaglianza di dovere tra le parti. Ritengo, inoltre, di dissentire in quanto non costituisce una presa di posizione a livello giuridico, ma si limita alla critica dell'operato politico dei governi di Italia e Francia.</p>
      <p sl="it">Inoltre, il documento non tiene minimamente conto delle assodate problematiche a livello di ordine pubblico, che alcuni Stati membri stanno cercando di arginare con gli strumenti messi a loro disposizione dal diritto.</p>
    </intervention>
    <intervention id="4-148" speaker_id="840" name="Charles Goerens" is_mep="True" mode="written">
      <p sl="fr">(Sebbene abbia votato a favore della proposta congiunta di risoluzione, desidero ancora fare il seguente commento. Il mio voto favorevole non va assolutamente frainteso come un gesto di sostegno a certe dichiarazioni estremistiche udite nella discussione di martedì pomeriggio. Data la sensibilità richiesta nel trattare la questione, il tentativo di confrontare i rimpatri dei rom con i campi di concentramento e di sterminio della seconda guerra mondiale rappresenta un tentativo di banalizzare l’olocausto e il modo più sicuro per soffocare il dibattito. In casi del genere serve, invece, una discussione calma, composta e responsabile. È un paragone che cela una cattiva fede, oppure un atteggiamento immaturo. In entrambi i casi non rende alcun servizio alla causa dei rom.</p>
    </intervention>
    <intervention id="4-988" speaker_id="28208" name="Nathalie Griesbeck" is_mep="True" mode="written">
      <p sl="fr">Sono rimasta talmente sconvolta dalle misure intraprese dalla Francia per l’espulsione del popolo rom (misure che erano già state attuate anche da altri Stati), che ho immediatamente sottoscritto la risoluzione del Parlamento e accolgo con favore la sua adozione. Gli eventi che si stanno registrando di recente in Francia sono inaccettabili. Questo paese sta conducendo, conoscendo pienamente i fatti, una politica discriminatoria che è contraria ai valori e ai principi fondanti e fondamentali dell’Unione europea: in primo luogo, i principi di cittadinanza europea e di libera circolazione all’interno dell’UE in quanto i rom sono cittadini europei a tutti gli effetti; in secondo luogo i principi di non discriminazione e di rispetto delle minoranza, In quanto in nessun caso tali misure devono essere adottate unicamente sulla base dell’appartenenza di una persona a una minoranza. Oggi si tratta del popolo rom, domani saranno gli arabi, dopodomani gli ebrei, e perché no, anche le donne e i poveri. tutti questi principi sono alla base della nostra Unione e sono vincolanti per tutti noi, in particolare per i singoli Stati membri. È giunto il momento di redigere una strategia per l’inclusione dei rom. L’unione europea ha bisogno di una volontà politica più forte e deve agire in termini di integrazione sociale, alloggi, istruzione e lotta alla discriminazione.</p>
    </intervention>
    <intervention id="4-987" speaker_id="96952" name="Sylvie Guillaume" is_mep="True" mode="written">
      <p sl="fr">Ho votato a favore della risoluzione sulla situazione del popolo Rom in Europa in quanto condanna esplicitamente le misure intraprese dalle autorità francesi. La risoluzione ci ricorda i diritti di tutti i cittadini europei di libera circolazione e residenza all’interno dell’Unione europea, nonché dei principi alla base del pari trattamento dei cittadini e della non discriminazione. Il Presidente Sarkozy e il suo governo si sbagliano se pensano di poter ignorare impunemente i valori dell’Unione, il diritto europeo e la Carta dei diritti fondamentali: il Parlamento europeo li ha richiamati con vigore all'ordine e farà lo stesso con gli Stati membri che intendano intraprendere simili azioni. La risoluzione mette inoltre la Commissione europea di fronte alle sue responsabilità, invitandola a smettere con gli indugi e attuare finalmente una strategia chiara e determinata per l’inclusione delle comunità rom in tutti i settori (accesso agli alloggi, all’occupazione, all’istruzione e ai servizi sanitari) al fine di mettere la parola fine alla loro inaccettabile esclusione.</p>
    </intervention>
    <intervention id="4-986" speaker_id="96953" name="Estelle Grelier" is_mep="True" mode="written">
      <p sl="fr">Ho sostenuto questa proposta di risoluzione perché sono convinta che dobbiamo condannare con urgenza la politica del governo francese, il quale ha volutamente stigmatizzato un gruppo etnico, associandolo direttamente alla criminalità, nell’unico intento di distogliere l’attenzione dalle proprie difficoltà in materia di politica interna. Questa strumentalizzazione della questione dei rom è, a mio parere, inaccettabile, e il Parlamento dovrebbe rispondere. Gli eurodeputati progressisti, compresi i socialdemocratici, hanno dunque chiesto che si ponga fine alla retorica discriminatoria e alle espulsioni collettive, mentre la destra europea ha ampiamente sostenuto il governo francese in questa sua deriva a destra. Abbiamo urgentemente bisogno di attuare una strategia globale per affrontare la questione, che vede coinvolti 10-12 milioni di cittadini dell’Unione europea. Questa risoluzione deplora la mancanza di una qualunque reazione da parte della Commissione, la quale dovrebbe avere il ruolo di custode dei trattati, e che, in quanto tale, avrebbe dovuto condannare le azioni del governo francese. Le espulsioni collettive rappresentano una beffa della Carta dei diritti fondamentali e la Convenzione europea per la salvaguardia dei diritti umani e delle libertà fondamentali.</p>
    </intervention>
    <intervention id="4-149" speaker_id="28141" name="Lívia Járóka" is_mep="True" mode="written">
      <p sl="hu">La proposta di risoluzione presentata dal gruppo dell’Alleanza progressista di Socialisti e Democratici al Parlamento Europeo, dal gruppo dell’Alleanza dei Liberali e dei Democratici per l’Europa, nonché dal gruppo Verde/Alleanza libera europea, e dal gruppo confederale della Sinistra unitaria europea/Sinistra verde nordica contiene anch’essa molte dichiarazioni infondate e inaccettabili. Come ho già indicato nella discussione di martedì a proposito delle interrogazioni rivolte al Consiglio europeo e alla Commissione, i pareri politici e le valutazioni di natura giuridica sono cose diverse e, sebbene possiamo trovare deplorevole oppure eccessivo fare ricorso alle espulsioni, la Commissione europea ha la competenza di valutare la legalità delle misure adottate in Francia. A mio parere, accusare un paese di una violazione grave in base a informazioni non circostanziate, nell’attesa della valutazione della Commissione e senza conoscerne gli esiti è lesivo dell’autorità del Parlamento. Tuttavia, in qualità di relatore per la strategia europea sui rom, ritengo che nell’attuale situazione sia indispensabile per il Parlamento europeo formulare in una risoluzione ufficiale le raccomandazioni di carattere progressista che riscontriamo nella proposta di risoluzione.</p>
      <p sl="hu">È importante, pertanto, dichiarare che l’Unione europea e i suoi Stati membri condividono la responsabilità per l’integrazione dei rom, la quale richiede una strategia complessiva a livello dell’Unione europea. Questa dovrebbe essere predisposta con la collaborazione delle comunità rom, a partire dalla base fino alle ONG internazionali, trattando tutti gli elementi di pianificazione, attuazione e controllo. Dobbiamo anche dire che deve essere creato un programma di sviluppo complesso che, nel contempo, investa tutti i relativi settori della politica e agevoli gli interventi immediati nelle aree ghettizzate in cui sono presenti gravi svantaggi strutturali.</p>
    </intervention>
    <intervention id="4-150" speaker_id="96934" name="Sandra Kalniete" is_mep="True" mode="written">
      <p sl="lv">Ho votato a favore della proposta di risoluzione presentata dal gruppo dell’Alleanza progressista di Socialisti e Democratici al Parlamento europeo, perché ritengo che dobbiamo adottare e applicare una strategia comune europea per la questione dei rom, al fine di superare l’esclusione economica e sociale di queste popolazioni. Le problematiche delle minoranze in Europa sono complesse e delicate. Spesso vengono strumentalizzate per biechi fini politici. Le manipolazioni politiche che fondamentalmente non riescono ad affrontare i problemi alla radice e complicano l’integrazione delle minoranze sono, a mio avviso, inaccettabili. La promozione dell’integrazione sociale dei rom non può prescindere dalla presenza di adeguati fondi europei e dalla collaborazione degli Stati membri per il loro utilizzo. Diversi strumenti che potrebbero essere utilizzati per lo sradicamento del fenomeno dell’esclusione delle popolazioni rom, tra cui la possibilità di fare ricorso al Fondo sociale europeo, sono già a disposizione dell’Unione europea. Questi saranno integrati dalla possibilità di utilizzare fino al 2 per cento dei finanziamenti erogati dal Fondo regionale di sviluppo europeo comune per le spese relative agli alloggi destinati alle comunità oggetto di esclusione sociale. Ecco perché è importante garantire che siano intraprese delle azioni concrete per l’integrazione delle popolazioni rom, a partire dagli Stati membri di cui sono cittadini. Nel contempo, naturalmente, dobbiamo garantire la libertà di circolazione all’interno dell’Unione europea e, quando vengono espulsi dei cittadini comunitari da uno Stato membro, ogni caso deve essere considerato su base individuale, e la decisione di espulsione deve essere fondata sulla base di un’opportuna decisione di un tribunale di giustizia.</p>
    </intervention>
    <intervention id="4-151" speaker_id="4542" name="Timothy Kirkhope" is_mep="True" mode="written">
      <p sl="en">I miei colleghi del gruppo dei Conservatori e Riformisti europei e il sottoscritto, concordiamo con la maggior parte del contenuto di questa risoluzione, e rimaniamo fermamente impegnati a favore di pari diritti, opportunità e libertà per tutti i cittadini, indipendentemente dalla razza, religione, genere od orientamento sessuale, così come stabilito dalla legislazione europea.</p>
      <p sl="en">Tuttavia, sebbene sosteniamo con vigore l’integrazione delle popolazioni rom all’interno dell’Unione europea, riteniamo che la Commissione, quale custode dei trattati, debba portare a termine un’indagine legale molto scrupolosa sulla questione prima che il Parlamento emetta il proprio parere finale. Per queste ragioni ci siamo astenuti dal voto di questa risoluzione.</p>
    </intervention>
    <intervention id="4-152" speaker_id="4412" name="Véronique Mathieu" is_mep="True" mode="written">
      <p sl="fr">È fondamentale mettere ordine in questa discussione, poiché una confusione alquanto scandalosa regna ancora sovrana. Alcuni dei commenti uditi in quest’Aula e rappresentati in questa proposta di risoluzione sono inaccettabili. Quest’Assemblea dovrebbe cessare di assegnare i voti agli Stati membri in base alla loro conduzione delle politiche nazionali. La Francia è stata rigida nell’applicazione del diritto comunitario e la Commissione lo ha confermato. Inoltre, invito la Commissione ad affrontare tale questione quanto prima e a proporre provvedimenti concreti per contribuire a integrare le popolazioni rom nell’Unione europea.</p>
      <p sl="fr">Il tempo delle dichiarazioni di intenti è terminato. Ora dobbiamo attuare una strategia autenticamente europea per l’integrazione dei rom in Europa. Cosa è accaduto ai 20 miliardi di euro approvati dagli onorevoli parlamentari di questa Assemblea e assegnati dagli Stati membri in base alla politica di coesione? Tali fondi non sono andati a beneficio di coloro per i quali erano stati destinati. Dobbiamo porre fine a questa situazione e assumere maggiormente il controllo della buona gestione dei fondi europei.</p>
    </intervention>
    <intervention id="4-153" speaker_id="96742" name="Jean-Luc Mélenchon" is_mep="True" mode="written">
      <p sl="fr">L’Unione europea deve prendere un’azione forte contro la politica discriminatoria e brutale cui i rom sono sottoposti in Francia. La libertà di movimento non è appannaggio esclusivo del capitale. Potrà non piacere agli eurocrati, ma si tratta di un diritto comune a tutti i cittadini europei. È un dovere di tutti gli europei difendere i diritti dei cittadini rom, i quali sono diventati il capro espiatorio del governo francese. L’Unione europea deve dare l’esempio e condannare tali politiche governative xenofobe. Non farlo incoraggerebbe le azioni estremistiche di governi che si sono già compromessi notevolmente.</p>
    </intervention>
    <intervention id="4-985" speaker_id="96978" name="Nuno Melo" is_mep="True" mode="written">
      <p sl="pt">Da diversi decenni la Francia è un paese esemplare per quanto concerne l’integrazione di cittadini provenienti da tutti i paesi del mondo che abbiano scelto di venire ad abitare in quel paese. Dobbiamo ricordare che i cittadini romeni potranno usufruire completamente del diritto di circolazione in dieci paesi dell’Unione europea, tra cui la Francia, a partire da gennaio 2014. Inoltre, tutti i cittadini dell’UE potrebbero dover dimostrare i propri mezzi di sostentamento dopo aver trascorso più di tre mesi fuori dal proprio paese. Se si rivelano un peso eccessivo per il sistema di previdenza sociale del paese ospitante, allora potranno essere decisi determinati provvedimenti, ai sensi dei paragrafi 9 e 10 della direttiva 2004/38/EC. Se, da un canto, si può obiettare di fronte all’espulsione di cittadini rumeni appartenenti all’etnia rom, dall’altra, coloro che vi si oppongono con veemenza dovrebbero avere anche altre preoccupazioni ugualmente pressanti. Dovrebbero preoccuparsi dei bambini a cui le famiglie impediscono di frequentare la scuola; dei bambini e delle donne sfruttati per l’accattonaggio per i quali chiedere l’elemosina diventa una scelta di vita; dovrebbero preoccuparsi, infine, di coloro che rifiutano il lavoro per appoggiarsi ai sistemi di previdenza sociale di paesi terzi. È per questo motivo che ho votato in questo modo.</p>
    </intervention>
    <intervention id="4-154" speaker_id="28407" name="Willy Meyer" is_mep="True" mode="written">
      <p sl="es">Ho votato contro questa proposta di risoluzione congiunta presentata dalla sinistra, dal centrosinistra e dai liberali di questa Assemblea perché bisogna chiedere al governo francese del presidente Sarkozy di porre immediatamente fine all’espulsione delle popolazioni rom. Invitiamo la Commissione e il Consiglio ad agire in modo analogo. Condanniamo non solo le deportazioni effettuate in Francia, ma anche quelle di Germania, Austria, Svezia, Belgio e Italia. Abbiamo bisogno di una strategia europea per la lotta contro la povertà e la discriminazione che le popolazioni rom subiscono in Europa. Le popolazioni rom fanno parte dell’Unione europea a partire dagli allargamenti del 2004 e 2007. Per tale ragione hanno diritto, così come qualsiasi cittadino europeo, alla libera circolazione e soggiorno in tutto lo spazio dell’Unione europea.</p>
    </intervention>
    <intervention id="4-155" speaker_id="28255" name="Andreas Mölzer" is_mep="True" mode="written">
      <p sl="de">Nella discussione odierna sui rom, alla fine ho deciso di votare a favore della proposta di risoluzione presentata dal gruppo del Partito popolare europeo (Democratico cristiano), poiché espone il problema in modo obiettivo e propone delle soluzioni sensate. D’altro canto, la proposta presentata dal gruppo confederale della Sinistra unitaria europea/Sinistra verde nordica, dimostra quanto l’impostazione adottata da quest’area politica sia scollegata dalla realtà. Si parla si “discriminazione grave e sistematica” e dell’esistenza di un generico fenomeno anti-rom. Così facendo, si ignora del tutto il fatto che anche i rom debbono rispettare la legge come qualunque altro cittadino europeo.</p>
      <p sl="de">Evidentemente, si tratta di una spina nel fianco per la sinistra, poiché essa lamenta la rilevazione delle impronte digitali dei rom espulsi. Secondo la sinistra ciò è indice di un’ingiusta discriminazione. Tuttavia, le stesse persone non hanno alcun problema nel richiedere a tutti gli altri cittadini di fornire le proprie impronte digitali all’atto dell’emissione di un passaporto. Questa è la logica con cui si muove la sinistra. Anche se il governo Sarkozy avesse agito in modo opportunistico, la sua reazione è pur sempre sensata e necessaria per la protezione dei cittadini francesi. Pertanto, ho votato contro la proposta di risoluzione presentata dalla sinistra.</p>
    </intervention>
    <intervention id="4-156" speaker_id="1965" name="Jan Mulder" is_mep="True" mode="written">
      <p sl="nl">In Olanda, la delegazione del Volkspartij voor Vrijheid en Democratie (partito del popolo per la libertà e la democrazia - VVD) ha votato a favore della proposta di risoluzione B7-0504/2010 sull’espulsione delle popolazioni rom. Ciò lascia, tuttavia, inalterato il fatto che, in base alle direttive, si possano, in qualunque momento, eseguire dei rimpatri coatti di persone verso il loro paese di origine su basi individuali, nei casi previsti dai provvedimenti di queste direttive.</p>
    </intervention>
    <intervention id="4-157" speaker_id="39714" name="Rareş-Lucian Niculescu" is_mep="True" mode="written">
      <p sl="ro">Ho votato a favore della proposta di risoluzione del gruppo del Partito popolare europeo (Democratico cristiano) poiché propone dei provvedimenti coerenti e di lungo periodo per la soluzione del problema dei rom all’interno dell’Unione europea. La proposta di risoluzione del gruppo PPE, inoltre, contiene in modo esplicito e diretto la richiesta che l’adesione della Romania allo spazio Schengen non venga collegata alla questione dei rom. Quando la proposta è stata respinta, ho votato a favore della proposta di risoluzione congiunta del gruppo dell’Alleanza dei Liberali e dei Democratici per l’Europa, del gruppo dell’Alleanza progressista di Socialisti e Democratici al Parlamento Europeo e altri perché, sebbene di natura meno ampia, questa offre un punto di vista molto onesto.</p>
    </intervention>
    <intervention id="4-158" speaker_id="96900" name="Georgios Papanikolaou" is_mep="True" mode="written">
      <p sl="el">Ho votato a favore della proposta di risoluzione del gruppo del Partito popolare europeo (Democratico cristiano)/Conservatori e Riformisti europei sulla situazione delle popolazioni rom in Europa per i seguenti motivi: 1) il testo si concentra sulle azioni (strategia europea: piano d’azione, utilizzo delle risorse, collaborazione tra Stati membri ed altri, coinvolgimento dei rom, ecc.) che debbono essere implementate per contrastare il fenomeno dell’esclusione vissuto dalle comunità rom in diversi paesi europei; 2) non si limita ad attribuire le responsabilità, 3) non distoglie l’attenzione dell’opinione pubblica dal nocciolo del problema: il fallimento riscontrato sinora nel tentativo di integrare i rom, 4) non contribuisce a un confronto politico sterile.</p>
    </intervention>
    <intervention id="4-159" speaker_id="38595" name="Rovana Plumb" is_mep="True" mode="written">
      <p sl="ro">È dovere degli Stati membri e delle istituzioni europee sviluppare e sostenere l’attuazione delle misure necessarie per creare un clima politico e sociale favorevole all’attuazione di provvedimenti per l’integrazione dei rom in settori quali l’istruzione, la sanità, la protezione sociale e l’inclusione nel mercato del lavoro. Contestualmente, la situazione delle donne rom presenta un altro aspetto interessante, poiché esse sono vittime di una duplice discriminazione, in quanto donne appartenenti a una minoranza etnica.</p>
      <p sl="ro">Invito la Commissione europea a individuare una strategia europea complessiva rivolta alle questioni specifiche relative alla comunità minoritaria e transfrontaliera dei rom. Le istituzioni dell’Unione europea dovrebbero dare prova di un minimo di interesse istituzionale nel monitorare la lotta alla discriminazione e a sostegno dell’integrazione dei Rom.</p>
    </intervention>
    <intervention id="4-160" speaker_id="28409" name="Raül Romeva i Rueda" is_mep="True" mode="written">
      <p sl="es">Il gruppo Verde/Alleanza libera europea è lieto della votazione nel Parlamento europeo, il quale ha svolto appieno il proprio ruolo quale garante dei valori fondamentali dell’Unione europea. Si è rifiutato di tacere rispetto alla situazione in Francia, e non ha omesso di criticare la risposta tardiva e limitata della Commissione europea. Difatti, queste espulsioni costituiscono un’opportunità cruciale per l’Europa, di mettere alla prova la propria capacità di osservare le regole da lei stessa volute nella Carta dei diritti fondamentali. È responsabilità della Commissione prendere i provvedimenti necessari, a partire dal completamento al più presto della propria relazione di analisi, indicando chiaramente i governi responsabili.</p>
      <p sl="es">Il voto odierno apre una fase cruciale per la credibilità della nostra istituzione. Tuttavia, la battaglia per il rispetto dei diritti delle minoranze non è del tutto conclusa. Ora, più che mai, vi è il bisogno di riconoscere tutti i diritti delle minoranze dell’Unione europea, e di garantire che tali diritti vengano fatti rispettare.</p>
    </intervention>
    <intervention id="4-161" speaker_id="97294" name="Catherine Soullie" is_mep="True" mode="written">
      <p sl="fr">Mi rincresce molto il fatto che il Parlamento abbia adottato la proposta di risoluzione presentata da socialisti, liberali, verdi e comunisti a proposito della situazione dei popoli rom.</p>
      <p sl="fr">Ritengo che criticare la Francia in quel modo sia inaccettabile, dato che non è l’unico paese a eseguire il rimpatrio dei rom. L’insediamento di alcuni campi rom è un evidente pregiudizio per l’ordine pubblico, e talvolta rappresenta addirittura una violazione del diritto alla proprietà privata. L’onere che viene così imposto ai nostri sistemi di sicurezza sociale da diritto al governo francese di prendere tali provvedimenti in conformità con quanto previsto dai trattati europei. I rimpatri verso la Romania e la Bulgaria sono stati messi in atto in accordo con la legge francese ed europea e nello scrupoloso rispetto dei diritti umani.</p>
      <p sl="fr">Accolgo con favore la decisione del gruppo del Partito popolare europeo (Democratico cristiano) di istituire un gruppo di lavoro sull’integrazione dei rom, in modo da individuare una soluzione europea alla problematica del nomadismo. Abbiamo bisogno di un’impostazione pragmatica in questo settore.</p>
    </intervention>
    <intervention id="4-162" speaker_id="97196" name="Oreste Rossi" is_mep="True" mode="written">
      <p sl="it">Signor Presidente, il voto sulla risoluzione presentata dal PPE e dall'ECR è di astensione, in quanto non ci possiamo riconoscere nel punto in cui si chiede di favorire l'ingresso nell'area Schengen di Romania e Bulgaria in quanto paesi che non sono in grado di garantire pari condizioni sociali ed economiche e di sicurezza. La nostra posizione è rimasta in linea con il no deciso espresso in passato sul loro ingresso nell'UE.</p>
      <p sl="it">Il voto sulla risoluzione presentata invece dalle sinistre è stato decisamente negativo perché la loro risoluzione lede l'autonomia e la discrezionalità di paesi come la Francia e l'Italia che hanno scelto la linea dura nei confronti di chi non rispetta le leggi. Un dato ci deve far riflettere è che da quando in Francia, recentemente, si è assistito all'arrivo di molti rom dai paesi dell'Est, i furti sono aumentati di oltre il 200 percento.</p>
    </intervention>
    <intervention id="4-163" speaker_id="96974" name="Nuno Teixeira" is_mep="True" mode="written">
      <p sl="pt">Il gruppo etnico dei rom è una minoranza all’interno della quale la maggioranza è costituita da cittadini provenienti da uno Stato membro dell’Unione europea. I cittadini europei hanno il diritto di spostarsi liberamente e soggiornare in qualunque Stato membro, purché in osservanza di quanto previsto dalla direttiva 2004/38/CE. Alcune restrizioni a tale libertà sono, tuttavia, possibili per motivi di ordine pubblico, pubblica sicurezza o salute pubblica. Ciononostante, non possiamo dimenticare che un provvedimento quale l’espulsione di un cittadino dell’UE deve essere attuato in modo individuale e non applicato a gruppi o intere comunità.</p>
      <p sl="pt">La soluzione al problema risiede nell’attuazione di una strategia favorevole ai rom, con la collaborazione di Stati, istituzioni e altri soggetti, nonché con il coinvolgimento delle stesse comunità rom nella sua pianificazione ed esecuzione, e con la predisposizione di un programma per interventi in zone emarginate caratterizzate da svantaggi strutturali. Penso all’opportunità offerta dalla legislazione inerente il Fondo regionale di sviluppo europeo sull’idoneità degli interventi sugli alloggi a favore delle comunità emarginate e alla necessità di interventi migliori ad opera della Piattaforma UE per l'integrazione dei rom. Altrettanto importante è lo sviluppo di un dialogo costruttivo tra Stati e membri delle comunità rom. Per le ragioni appena citate, voterò a favore della proposta di risoluzione.</p>
    </intervention>
    <intervention id="4-164" speaker_id="96974" name="Nuno Teixeira" is_mep="True" mode="written">
      <p sl="pt">Il gruppo etnico dei rom è una minoranza all’interno della quale la maggioranza è costituita da cittadini provenienti da uno Stato membro dell’Unione europea. Tutti i cittadini europei godono dei diritti e doveri stabiliti nella direttiva 2004/38/CE sul diritto alla libertà di circolazione all’interno dell’Unione europea, in base alle condizioni ivi previste. Gli Stati membri, tuttavia, hanno il diritto di apportare restrizioni alla libertà di circolazione e all’immigrazione di cittadini dell’Unione europea all’interno del loro territorio indipendentemente dalla loro nazionalità, per motivi di ordine, sicurezza o sanità pubblica.</p>
      <p sl="pt">Gli Stati membri non sono obbligati a informare la Commissione europea prima di applicare le clausole relative all’ordine pubblico, in quanto si tratta di un loro diritto sovrano. Sebbene nutra anch’io la convinzione che l’Unione europea e i suoi Stati membri condividono la responsabilità per la promozione dell’integrazione della comunità rom, per mezzo di una strategia integrata e mediante la collaborazione tra Stati membri, Commissione europea, le altre istituzioni europee e gli altri soggetti interessati in osservanza del principio della non discriminazione, non sono, tuttavia, in grado di votare a favore della condanna della reazione tardiva e limitata della Commissione in risposta alla situazione dei rom in Europa e di una verifica del rispetto dei diritti umani, poiché questa è una responsabilità di tutti. Per tali ragioni mi asterrò dal voto su questa proposta di risoluzione.</p>
    </intervention>
    <intervention id="4-165" speaker_id="36281" name="Silvia-Adriana Ţicău" is_mep="True" mode="written">
      <p sl="ro">Ho votato a favore della proposta di risoluzione congiunta sulla situazione dei rom e sulla libertà di circolazione nell’Unione europea, poiché ritengo che la situazione di circa 10-12 milioni di rom richieda lo sviluppo di una strategia europea per la loro integrazione. La libera circolazione di persone è uno dei principi fondamentali dell’Unione. I cittadini europei di origine rom, indipendentemente dalla loro nazionalità, hanno anch’essi il diritto di spostarsi liberamente all'interno dell’Unione europea. Come qualunque altro cittadino europeo, essi hanno sia diritti che doveri. Se una persona, di qualunque origine etnica e nazionalità, commette un reato, dovrà confrontarsi con la legge in tutta la sua forza. Non esistono, tuttavia, nazionalità o gruppi etnici associati alla criminalità. Ritengo che un intero gruppo etnico o popolo di un paese non possa e non debba essere stigmatizzato dalle azioni commesse da alcuni dei suoi membri. Il trattato di Lisbona conferisce un effetto giuridico vincolante alla Carta dei diritti fondamentali dell’Unione europea. L’articolo 2 di questo documento dichiara con chiarezza che l’Unione europea si fonda sui valori del rispetto della dignità umana, della libertà, della democrazia, dell’uguaglianza, dello stato di diritto e anche del rispetto dei diritti umani, compresi i diritti delle persone appartenenti alle minoranze. Credo che l’Unione europea e i suoi Stati membri condividano la responsabilità della promozione dell’integrazione dei rom per mezzo di una strategia europea per le popolazioni rom.</p>
    </intervention>
    <intervention id="4-166" speaker_id="96835" name="Traian Ungureanu" is_mep="True" mode="written">
      <p sl="ro">Ho votato contro la proposta di risoluzione congiunta proposta dalla sinistra perché questo testo pone la questione della minoranza rom in Europa su un binario morto. La risoluzione adottata nel corso della plenaria è un documento ideologizzato, e non un concreto piano d’azione. La risoluzione presentata dal gruppo dell’Alleanza progressista di Socialisti e Democratici al Parlamento Europeo non è altro che una messa in scena ipocrita mascherata da un ragionamento politico progressista. Questa risoluzione tenta di farci credere che siamo tutti razzisti.</p>
      <p sl="ro">Tutti, naturalmente, tranne i politici della sinistra. La risoluzione è stata predisposta e messa ai voti senza alcuna conoscenza effettiva della situazione dei rom, sia in Europa orientale sia in Europa occidentale. La questione rom non è una problematica nazionale e non può nemmeno essere affrontata dal punto di vista della politica razziale. La questione rom risale molto indietro nella storia dell’Europa, ed è tutt’ora irrisolta. L’utilizzo di stereotipi e la strumentalizzazione dell’agenda politica, principalmente in termini dello scontro dei socialisti con l’amministrazione francese di destra, non porterà ad alcuna soluzione, a parte per gli obiettivi elettorali della sinistra. Ho votato a favore della risoluzione del gruppo del Partito popolare europeo (Democratico cristiano) proprio perché questo documento suggerisce dei provvedimenti e invoca un coordinamento a livello europeo. La questione rom non è un problema di razzismo ma di realismo. Se tale questione viene affrontata in base ai termini proposti dalla sinistra, riaffiorerà in breve tempo e scatenerà nuove crisi in un qualche Stato membro. L’esito della votazione odierna è deplorevole e poco proficuo.</p>
    </intervention>
    <intervention id="4-168" speaker_id="96976" name="Luís Paulo Alves" is_mep="True" mode="written">
      <p sl="pt">Ho votato a favore della proposta di risoluzione sull’assistenza di lunga durata agli anziani perché la ritengo della massima importanza al fine di garantire le condizioni per un invecchiamento attivo e migliorare l’assistenza e, quindi, la qualità della vita di tutti gli anziani che vivono nell’Unione europea. La presente proposta mira a ridurre le disparità sanitarie e a tutelare gli anziani dell’Unione nonché a lottare contro le prestazioni sanitarie inadeguate che spesso ricevono gli anziani, adottando strategie più efficienti in materia di risorse umane per far fronte alle carenze di personale e contribuendo a diffondere tecnologie dell'informazione e della comunicazione per promuovere l’assistenza all’interno delle famiglie e l’indipendenza degli anziani.</p>
      <p sl="pt">Auspico che attraverso questa proposta la Commissione europea raccolga informazioni sulle migliori pratiche in materia di assistenza di lunga durata che potrebbero costituire un valore aggiunto in vista dell’anno europeo per l’invecchiamento attivo e la solidarietà intergenerazionale (2012) con l’obiettivo di ridurre ogni genere di discriminazione, migliorare l’assistenza di lunga durata e alleviare l’impatto della povertà tra gli anziani. Raccomando inoltre la creazione di un osservatorio sull’invecchiamento attivo che promuova le migliori pratiche.</p>
    </intervention>
    <intervention id="4-984" speaker_id="96862" name="Sophie Auconie" is_mep="True" mode="written">
      <p sl="fr">Sebbene alcuni paesi, quali Italia e Germania, siano probabilmente più colpiti di altri, tutti gli Stati membri devono scontrarsi con l’invecchiamento della popolazione; dobbiamo affrontare questa sfida. Troppo spesso però prendiamo azioni che si limitano al breve periodo, dimenticandoci di inserire disposizioni per i cambiamenti che stanno avendo luogo nelle nostre società. La presente risoluzione è eccellente in quanto fornisce una panoramica concisa e completa delle misure che dobbiamo intraprendere in termini di infrastrutture, sistemi sanitari, relazioni interpersonali, eccetera. è fondamentale continuare a muoverci in questa direzione, agendo oggi per prevenire problemi futuri.</p>
    </intervention>
    <intervention id="4-983" speaker_id="96680" name="Zigmantas Balčytis" is_mep="True" mode="written">
      <p sl="lt">Ho espresso voto favorevole alla relazione. Come previsto dagli orientamenti in materia di politica per l’occupazione, gli Stati membri devono compiere ogni sforzo per garantire la crescita sostenibile e rafforzare la creazione di posti di lavoro. Occorre altresì risolvere le problematiche a lungo termine degli Stati membri: i mutamenti demografici, la globalizzazione e la creazione di nuove tecnologie. Per ottenere questo obiettivo occorre investire sulla crescita sostenibile, al fine di salvaguardare i posti di lavoro esistenti e creare nuova occupazione, con particolare attenzione alle piccole e medie imprese: sono infatti queste ultime a creare la maggior parte dei posti di lavoro in Europa. Dobbiamo inoltre perseguire i seguenti obiettivi sociali in materia di occupazione: promuovere l’istruzione di qualità e l’apprendimento permanente per gli occupati e i lavoratori futuri; lottare contro la disoccupazione, promuovendo l’occupazione dei giovani, degli anziani, dei disabili e delle donne e guardando in un’ottica più positiva ai contratti di lavoro atipici.</p>
    </intervention>
    <intervention id="4-169" speaker_id="96681" name="Vilija Blinkevičiūtė" is_mep="True" mode="written">
      <p sl="lt">I cambiamenti demografici in atto nell’Unione europea stanno determinando un rapido aumento del numero degli anziani e pongono questioni estremamente rilevanti: soddisfare la crescente domanda di prestazioni sanitarie e adeguare i sistemi sanitari alle esigenze di una popolazione che invecchia, mantenendoli al contempo sostenibili in società con una popolazione attiva ridotta. La povertà è molto diffusa tra gli anziani perché molti degli Stati membri dell’Unione stanno tagliando drasticamente le pensioni e gli altri sussidi sociali, perciò occorre progettare sistemi finanziari sostenibili che assicurino l’erogazione di cure e di assistenza di lunga durata per questa fascia della popolazione. Dobbiamo altresì fissare norme minime per tutti i settori previdenziali, comprese le retribuzioni minime.</p>
      <p sl="lt">Dobbiamo ridurre le disparità sanitarie e tutelare gli anziani in seno alla comunità e nei contesti sanitari. Occorre inoltre combattere l’esclusione sociale degli anziani e qualunque tipo di discriminazione basata sull’età. Occorre salvaguardare le condizioni per un invecchiamento attivo e garantire agli anziani una vita dignitosa e piena.</p>
    </intervention>
    <intervention id="4-982" speaker_id="96867" name="Maria Da Graça Carvalho" is_mep="True" mode="written">
      <p sl="pt">Istruzione e formazione di qualità sono imprescindibili ai fini dell’appagamento personale dell’individuo, dell’uguaglianza, della lotta all’esclusione sociale e alla povertà, della cittadinanza attiva e della coesione sociale. Invito gli Stati membri a disciplinare i requisiti professionali per gli operatori responsabili dell'assistenza agli anziani e a sviluppare ed attuare sistemi di formazione avanzata per contribuire ad elevare il livello di istruzione di coloro che operano nel sistema di assistenza agli anziani, migliorando così la qualità dei servizi offerti. È essenziale aumentare gli investimenti per la prestazione di assistenza medica geriatrica specialistica al fine di ottenere un’assistenza per gli anziani di più alta qualità.</p>
    </intervention>
    <intervention id="4-981" speaker_id="photo_generic" name="Ole Christensen, Dan Jørgensen, Christel Schaldemose e Britta Thomsen" is_mep="True" mode="written">
      <p sl="da">I socialdemocratici danesi non ritengono necessario introdurre le retribuzioni minime, come previsto dal punto12 della proposta di risoluzione. Detto questo, hanno scelto di votare a favore della risoluzione, perché, a parte questa particolare richiesta, essa contiene una serie di suggerimenti e iniziative condivisibili.</p>
    </intervention>
    <intervention id="4-170" speaker_id="95281" name="Vasilica Viorica Dăncilă" is_mep="True" mode="written">
      <p sl="ro">La decisione del Parlamento europeo di adottare una proposta di risoluzione in materia di assistenza di lunga durata agli anziani è positiva perché questa categoria di cittadini europei deve continuare ad esercitare i propri diritti e le proprie libertà e conservare il proprio posto nella società, senza perdere il contatto con le altre generazioni. L’Unione europea e gli Stati membri devono tenere conto dell’invecchiamento della popolazione al fine di creare un sistema sostenibile di finanziamento dei servizi di assistenza agli anziani, nonché assicurare al personale impegnato in questo settore un’adeguata formazione professionale e un congruo livello retributivo, al fine di migliorare la qualità dei servizi erogati. I servizi urbanistici e di pianificazione territoriale devono inoltre adottare provvedimenti che agevolino l’accesso degli anziani e delle persone con mobilità ridotta ovunque sia necessario, ossia ai servizi sociali specifici e alle attività sociali e culturali. Le autorità competenti devono informare periodicamente gli anziani circa i loro diritti e le modifiche legislative che li riguardano.</p>
    </intervention>
    <intervention id="4-171" speaker_id="28310" name="Edite Estrela" is_mep="True" mode="written">
      <p sl="pt">Ho votato a favore di questa proposta di risoluzione perché ritengo che gli anziani debbano aver accesso a servizi sanitari di qualità e a un’assistenza adeguata. Alla luce degli sviluppi demografici degli ultimi anni, primo tra tutti l’invecchiamento della popolazione, occorre aiutare gli anziani a vivere degnamente da soli nella propria abitazione.</p>
    </intervention>
    <intervention id="4-980" speaker_id="photo_generic" name="Göran Färm, Anna Hedh, Olle Ludvigsson e Marita Ulvskog" is_mep="True" mode="written">
      <p sl="sv">L'assistenza per gli anziani va mantenuta a livelli elevati: deve costituire una priorità ed essere parte integrante di un sistema previdenziale sviluppato in linea con gli sviluppi demografici. Comprendiamo perfettamente la definizione di requisiti relativi agli standard sociali minimi di tutti i contratti del settore sanitario, ma non condividiamo l’indicazione di retribuzioni minime, un aspetto non sempre contemplato in Svezia, dato che è compito delle parti sociali fissare i livelli retributivi. Fissare i livelli salariali non rientra neppure tra le competenze dell’Unione europea. Non riteniamo che questo stato di cose debba cambiare, ma abbiamo comunque scelto di votare a favore della proposta di risoluzione dato che crediamo che la questione principale sia fondamentale.</p>
    </intervention>
    <intervention id="4-172" speaker_id="96977" name="Diogo Feio" is_mep="True" mode="written">
      <p sl="pt">Con l’aumento dell'aspettativa di vita media e la crescente vulnerabilità degli anziani che dipendono dai servizi sociali, spesso inadeguati e causa di frammentazione nei rapporti familiari, molte persone, in quella difficilissima fase della vita, si ritrovano sole, economicamente dipendenti e, in molti casi, in situazioni di estrema indigenza, davanti alle quali i governi nazionali devono assumersi l’incombenza di erogare servizi assistenziali di base.</p>
      <p sl="pt">In Europa, così come in Portogallo, la continuità dell’assistenza è importantissima per il CDS-PP (Centro democratico sociale – Partito popolare). Da anni sosteniamo con forza la creazione di apposite reti che forniscano questo tipo di sostegno alle famiglie con anziani e ai soggetti che prestano assistenza privata. Mi rallegro che la proposta suggerisca forme di sostegno da parte dei governi nazionali a coloro che prestano assistenza continuativa a titolo informale (sovente i familiari stessi), assumendosi il ruolo che in altre circostanze sarebbe proprio dello Stato, al fine di metterli in condizione di assistere i parenti anziani senza essere penalizzati, per esempio in campo professionale.</p>
    </intervention>
    <intervention id="4-979" speaker_id="96899" name="José Manuel Fernandes" is_mep="True" mode="written">
      <p sl="pt">Gli sviluppi demografici degli ultimi anni, in particolare l'invecchiamento della popolazione registrato in tutta l'Unione europea, hanno determinato maggiori pressioni sul bilancio e un'elevata domanda di migliori infrastrutture sanitarie e di assistenza sociale. Sono quindi necessarie politiche per l’integrazione degli anziani e per combattere tutte le forme di discriminazione sulla base dell’età. Mi sorprende che, in molti Stati membri, il finanziamento e la prestazione di assistenza medica geriatrica specialistica hanno subito riduzioni nel corso degli anni. Le prestazioni assistenziali alla terza età devono essere di alta qualità.</p>
      <p sl="pt">Gli Stati membri devono quindi avviare politiche per migliorare la formazione specialistica. Tengo anche a ricordarvi dell’enorme contributo offerto dai volontari, dalle organizzazioni religiose e dalle associazioni benefiche ai servizi di assistenza. Gli Stati membri devono essere particolarmente attenti a tutelare i diritti fondamentali delle persone che ricevono assistenza per lunghi periodi e devono sostenere in via prioritaria la creazione di unità di cure palliative a domicilio. Gli Stati membri devono inoltre sviluppare ed attuare sistemi di formazione avanzata per contribuire ad elevare il livello di istruzione di coloro che operano nel sistema di assistenza agli anziani. La Commissione dovrebbe infine elaborare uno studio che fornisca un quadro più chiaro delle crescenti esigenze di assistenza agli anziani e una stima delle prestazioni specialistiche previste da qui al 2020.</p>
    </intervention>
    <intervention id="4-173" speaker_id="4466" name="Ilda Figueiredo" is_mep="True" mode="written">
      <p sl="pt">I progressi scientifici e tecnologici e la positiva evoluzione delle civiltà hanno prolungato l'aspettativa di vita. Oggi, posizioni neoliberiste e il costante obiettivo capitalistico del massimo profitto spingono tuttavia i governi a svilire il ruolo degli anziani e a considerare un fardello le fasce di popolazione più anziane: questo è inammissibile.</p>
      <p sl="pt">Benché non affronti il problema alla radice, ovvero i motivi dello svilimento dell’assistenza sociale, la proposta di risoluzione all'esame invita a combattere l’esclusione sociale degli anziani e ogni forma di discriminazione basata sull’età.</p>
      <p sl="pt">Critica inoltre i tagli all’assistenza medica geriatrica specialistica, lo scarso impegno a formare specialisti nei problemi della terza età, la scarsità di infrastrutture comunitarie, di assistenza domiciliare a condizioni accessibili a tutti.</p>
      <p sl="pt">Ci associamo a questo appello, ma proseguiremo la lotta contro le cause di questa situazione e a favore di un autentico cambiamento nelle politiche per gli anziani.</p>
    </intervention>
    <intervention id="4-174" speaker_id="1164" name="Bruno Gollnisch" is_mep="True" mode="written">
      <p sl="fr">Mentre leggevo la proposta di risoluzione della commissione per l’occupazione e gli affari sociali che abbiamo votato, mi è tornato alla mente il doloroso e vergognoso episodio dell’ondata di caldo del 2003, che in Francia provocò la morte di 15 000 anziani. All’origine di quel dramma furono la carenza di personale nelle case di riposo e la malsana tendenza delle nostre società, soprattutto del mio paese, ad abbandonare molti dei nostri anziani nella solitudine e nell’indigenza. Né posso dimenticare le gravi responsabilità dell’Unione europea per la devastazione dei nostri sistemi previdenziali, frutto delle politiche economiche e commerciali che mette in atto, dell'approccio maltusiano che cerca di imporre alle politiche di bilancio e della visione puramente attuariale della sicurezza sociale che condivide con i nostri esponenti politici. La ritengo responsabile, assieme ai governi che la sostengono, dei bassi livelli delle retribuzioni, del potere d’acquisto e delle pensioni. Non posso altresì dimenticare la cultura di morte che pervade molti dei testi discussi in quest’Aula. Francamente, quindi, non mi sembra sia il caso di dare a Bruxelles alcun potere nelle politiche in materia di anziani, nemmeno quello di compilare statistiche.</p>
    </intervention>
    <intervention id="4-978" speaker_id="28125" name="Anna Ibrisagic" is_mep="True" mode="written">
      <p sl="sv">Dichiarazione di voto: oggi abbiamo votato a favore della proposta di risoluzione (B7-0491/2010) sull’assistenza di lunga durata agli anziani. Tuttavia, vorremmo puntualizzare che non condividiamo tutti i contenuti della risoluzione. L’aspetto per noi più preoccupante è l’invito a introdurre le retribuzioni minime. A questo proposito, auspichiamo sia applicato il principio di sussidiarietà. Gunnar Hökmark, Christofer Fjellner, Anna Ibrisagic, Anna Maria Corazza Bildt.</p>
    </intervention>
    <intervention id="4-977" speaker_id="96978" name="Nuno Melo" is_mep="True" mode="written">
      <p sl="pt">Il mio partito ha riservato grande importanza a questo argomento che consideriamo prioritario al fine di permettere alle persone anziane con gravi problemi di salute di vivere la propria vita nelle migliori condizioni possibili. È quindi necessario, nonostante la crisi, destinare più risorse possibili per offrire i migliori servizi a quanti ricevono assistenza a lungo termine e per garantire agli anziani una buona qualità della vita. Queste sono le motivazioni sostenute dal mio partito in Portogallo e a questo proposito abbiamo presentato numerose proposte al parlamento portoghese.</p>
    </intervention>
    <intervention id="4-175" speaker_id="28407" name="Willy Meyer" is_mep="True" mode="written">
      <p sl="es">Gli sviluppi demografici degli ultimi anni, soprattutto l’invecchiamento della popolazione, hanno determinato maggiori pressioni sul bilancio e un’elevata domanda di migliori infrastrutture sanitarie e di assistenza sociale. Ho votato a favore della proposta di risoluzione sull’assistenza di lunga durata agli anziani che incoraggia gli Stati membri a lottare contro la loro esclusione sociale e contro ogni genere di discriminazione basata sull’età, nonché a garantire l’accesso a servizi sanitari e di assistenza adeguati in quanto questo è uno dei principi fondamentali del modello di solidarietà europea.</p>
      <p sl="es">È fondamentale riconoscere l’importanza della qualità e della continuità dell’assistenza: a tale scopo gli Stati membri devono introdurre programmi di assistenza e di cure domiciliari per gli anziani o sostenerli in quei paesi in cui già esistono, affidandoli alla gestione degli enti comunali e locali entro i rispettivi ambiti di competenza. Tutti gli Stati membri devono garanzie i diritti fondamentali delle persone destinatarie di assistenza di lunga durata.</p>
    </intervention>
    <intervention id="4-976" speaker_id="96999" name="Alexander Mirsky" is_mep="True" mode="written">
      <p sl="lv">Condivido appieno questa proposta di risoluzione. Spero che alla dichiarazione del Parlamento europeo seguano ulteriori provvedimenti. È fondamentale reagire in modo incisivo ed efficace contro qualsiasi discriminazione degli anziani. È inoltre indispensabile formulare una direttiva giuridicamente vincolante nei confronti dei governi nazionali che preveda azioni legali contro gli atti volti a tagliare le pensioni e contro il mancato rispetto degli altri obblighi imposti allo Stato in materia di anziani. Nel 2009, nel mio paese, la Lettonia, per “tappare un buco” di bilancio, il governo ha tagliato le pensioni, vanificando in tal modo le speranze di stabilità sociale e di equità dei cittadini. Ho votato a favore di questa risoluzione nella speranza che non si ripetano simili violazioni e un tale esercizio deviato del potere.</p>
    </intervention>
    <intervention id="4-176" speaker_id="28255" name="Andreas Mölzer" is_mep="True" mode="written">
      <p sl="de">Già da anni ci siamo accorti che non è più possibile finanziare l’assistenza di breve o lunga durata. Ciononostante, tutte le misure in questo campo sono rimaste in sospeso e gli interessati e i loro parenti sono stati abbandonati a se stessi. Come nel caso dell'assistenza all'infanzia, i servizi prestati dai parenti e dai volontari nella comunità sono sottovalutati e si distruggono le reti sociali in nome del capitalismo. Si tenta, per contro, di convincere i cittadini che per garantire il mantenimento dei sistemi previdenziali, quindi anche l’assistenza agli anziani, serva un’immigrazione di massa senza regole.</p>
      <p sl="de">In realtà, è vero il contrario: questo non ha fatto altro che accelerare l’imminente tracollo finanziario. La discussione sulla praticabilità finanziaria e l’onere finanziario dell’assistenza arriva troppo tardi. Se ora si decide di dare la precedenza alle cure palliative e all’assistenza medica domiciliare, non sarà possibile cambiare opinione e compiere una radicale inversione di marcia in questo ambito. In ogni caso, la volontà di affrontare il problema degli abusi nei confronti degli anziani nella sanità è un elemento positivo. L’elenco delle richieste è in ritardo di anni. Ciononostante, ho votato a favore della proposta.</p>
    </intervention>
    <intervention id="4-177" speaker_id="28409" name="Raül Romeva i Rueda" is_mep="True" mode="written">
      <p sl="en">Sono molto soddisfatto che sia stata approvata la presente risoluzione, la quale in linea di massima chiede agli Stati membri di tenere conto degli sviluppi demografici degli ultimi anni, in particolare dell’invecchiamento della popolazione che determina maggiori pressioni sul bilancio e un’elevata richiesta di migliori infrastrutture sanitarie e previdenziali, invita gli Stati membri a combattere l’esclusione sociale degli anziani e qualunque genere di discriminazione basata sull’età; ricorda inoltre agli Stati membri che l’accesso ai servizi sanitari e di assistenza costituisce uno dei principi cardine del modello europeo di solidarietà.</p>
    </intervention>
    <intervention id="4-178" speaker_id="96819" name="Licia Ronzulli" is_mep="True" mode="written">
      <p sl="it">Signor Presidente, il voto di questa risoluzione certifica ancora una volta come al Parlamento europeo e ai suoi membri stia particolarmente a cuore il problema dell'assistenza sanitaria delle persone anziane. In una società che invecchia, la tutela e la valorizzazione degli "Anni d'argento" diviene ogni giorno sempre più importante.</p>
      <p sl="it">La formazione permanente delle persone impegnate in questo campo, l'invito a tutti gli Stati membri ad adottare campagne informative rivolte agli anziani sulle scelte alimentari e sulla prevenzione della disidratazione, lo sviluppo della cosiddetta "sanità elettronica" per abbattere inefficienze e sprechi sono solo alcuni dei provvedimenti proposti in questa risoluzione.</p>
      <p sl="it">Migliorare le condizioni di queste persone, uomini e donne spesso abbandonati a loro stessi, è un doveroso impegno a cui nessuno Stato membro può sottrarsi. Mi auguro quindi che, nell'ottica di realizzare veramente una "società per tutti", l'approvazione di questa risoluzione possa dare nuovo vigore agli Stati membri affinché persone di età diversa abbiano la possibilità di partecipare attivamente alla vita della loro comunità, senza che questa li abbandoni al loro destino.</p>
    </intervention>
    <intervention id="4-179" speaker_id="96678" name="Alf Svensson" is_mep="True" mode="written">
      <p sl="sv">Ho votato a favore della risoluzione B7-0491/2010 relativa all’assistenza di lunga durata agli anziani. La proposta contiene tuttavia un paragrafo che non condivido: il punto12 chiede l’introduzione di norme minime per tutti i contratti del settore assistenziale, comprese le retribuzioni minime. I cristiano-democratici svedesi si oppongono a questa particolare richiesta, in quanto non appartiene al modello svedese per i contratti collettivi, che ha dimostrato di tutelare gli interessi sia dei lavoratori, sia dei datori di lavoro. Credo fermamente che le retribuzioni siano una materia su cui occorre decidere mediante un accordo tra le parti sociali e non un ambito in cui i politici gareggiano a chi offre di più.</p>
    </intervention>
    <intervention id="4-181" speaker_id="96976" name="Luís Paulo Alves" is_mep="True" mode="written">
      <p sl="pt">Ho votato a favore della proposta di risoluzione comune sulla situazione del fiume Giordano con particolare riferimento alla regione del Basso Giordano in quanto ritengo fondamentale richiamare l’attenzione sulla distruzione di questo fiume, soprattutto dei suoi tratti inferiori. La proposta invita i governi di Israele e Giordania, nonché l’Autorità palestinese, con il sostegno dell’Unione europea, di creare una commissione per il bacino del fiume Giordano aperta anche ad altri paesi rivieraschi.</p>
      <p sl="pt">Occorre un piano di gestione in grado di porre rimedio alla devastazione del fiume Giordano, oltre ad aiuti finanziari e tecnici per il risanamento, soprattutto nella zona del Basso Giordano. La gestione delle risorse idriche, con un’equa ripartizione che rispetti le esigenze di tutte le popolazioni che vivono nella regione è di cruciale importanza per assicurare pace e stabilità durature al Medio Oriente. È necessario incrementare il sostegno finanziario e tecnico ai progetti di gestione delle acque, incoraggiandone utilizzo equo e il trasferimento delle tecnologie necessarie ai paesi della regione.</p>
    </intervention>
    <intervention id="4-182" speaker_id="96859" name="Ioan Enciu" is_mep="True" mode="written">
      <p sl="en">Sono a favore della risoluzione sulla situazione del fiume Giordano perché invita ad adottare misure concrete su una tematica che ha un immediato impatto sul benessere economico, sociale e culturale dei popoli della regione. Il pesante degrado del Giordano influisce su tutti gli aspetti della vita delle comunità che dipendono dalle risorse idriche del fiume. Nel chiedere soluzioni comuni e transfrontaliere ai problemi dell’inquinamento e dell’eccessivo sfruttamento delle risorse idriche, la risoluzione sottolinea i risultati in termini di fiducia e promozione della pace che possono derivare dalla cooperazione tra Israele, Palestina e Giordania nell’affrontare il problema del degrado del fiume Giordano.</p>
      <p sl="en">La risoluzione sottolinea giustamente l’esigenza di includere piani e proposte per il risanamento del Giordano nelle relazioni dell’Unione con i paesi rivieraschi. Analogamente, data l’urgenza del problema, l’UE dovrebbe dare la priorità al risanamento del fiume Giordano nei propri progetti di sviluppo della regione.</p>
    </intervention>
    <intervention id="4-183" speaker_id="28310" name="Edite Estrela" is_mep="True" mode="written">
      <p sl="pt">Ho espresso voto favorevole alla proposta di risoluzione comune sulla situazione del fiume Giordano perché è necessario preservarne il valore ambientale, culturale, storico, agricolo ed economico, nonché la bellezza naturale. Per la stabilità del Medio Oriente è inoltre fondamentale assicurare un’adeguata gestione delle risorse idriche che rispetti le esigenze di tutti gli abitanti della regione .</p>
    </intervention>
    <intervention id="4-184" speaker_id="96977" name="Diogo Feio" is_mep="True" mode="written">
      <p sl="pt">I problemi del Giordano vanno ben oltre le normali preoccupazioni per il degrado ambientale dei corsi d’acqua. Come riconosciuto dalla risoluzione che abbiamo adottato, il Giordano non è soltanto un fiume: la sua importanza va ben al di là delle condizioni del suo corso, e coinvolge la dimensione politica, simbolica e religiosa di Stati, nazioni e popoli che vivono a latitudini diverse.</p>
      <p sl="pt">La grande importanza che la storia umana gli ha attribuito giustifica i timori dell’Europa e, soprattutto, di quest’Aula per il suo destino. Spero che gli Stati attraversati dal Giordano siano in grado di accantonare divergenze e diffidenze e si uniscano per impedire un ulteriore degrado di questo fiume.</p>
    </intervention>
    <intervention id="4-975" speaker_id="96899" name="José Manuel Fernandes" is_mep="True" mode="written">
      <p sl="pt">Il fiume Giordano, in particolare il suo basso corso, rappresenta un paesaggio culturale di valore universale, dalla grande importanza storica, religiosa e ambientale; purtroppo il Giordano è stato devastato dallo sfruttamento eccessivo, dall'inquinamento e dalla cattiva gestione dei flussi che hanno portato a una perdita di biodiversità pari al 50 per cento. Il risanamento del Giordano, e del suo basso corso in particolare, è della massima importanza per le comunità locali israeliane, giordane e palestinesi, che affrontano le medesime sfide idriche.</p>
      <p sl="pt">Offre inoltre enormi vantaggi economici e in termini di promozione della fiducia. La cooperazione attiva tra i governi, le organizzazioni della società civile e le comunità locali interessate può contribuire notevolmente agli sforzi di pace nella regione. Invitiamo quindi le autorità di tutti i paesi rivieraschi a collaborare per risanare il Giordano, definendo e attuando politiche incentrate sul raggiungimento di risultati tangibili in materia di gestione della domanda idrica per uso domestico e agricolo, conservazione delle risorse idriche e naturali. Invitiamo anche il Consiglio, la Commissione e gli Stati membri a promuovere e sostenere un piano globale per rimediare alla devastazione del Giordano.</p>
    </intervention>
    <intervention id="4-185" speaker_id="96706" name="João Ferreira" is_mep="True" mode="written">
      <p sl="pt">Come sostiene la proposta di risoluzione, il bacino del Giordano e soprattutto il suo corso inferiore, rappresenta un paesaggio culturale di significato universale e di grande importanza storica, simbolica, religiosa, ambientale, agricola ed economica per il Medio Oriente e non solo. L’attuale stato di degrado ambientale del fiume e i livelli di inquinamento che ne derivano sono fonte di grande preoccupazione.</p>
      <p sl="pt">L’auspicabile e necessario recupero del fiume Giordano non è soltanto una priorità ambientale, sociale e culturale, ma è anche indissolubilmente legato al quadro geopolitico della regione. La popolazione palestinese della Cisgiordania deve far fronte a gravi carenze idriche, dal momento che l'acqua viene sfruttata da Israele e dagli insediamenti israeliani in Cisgiordania, e che prosegue l’occupazione israeliana di parte delle alture del Golan, dove si trovano molte importanti sorgenti. Un’equa ripartizione delle risorse idriche, che tenga conto delle esigenze di tutti i popoli della regione, è di primaria importanza per assicurare pace e stabilità al Medio Oriente ed è imprescindibile dal risanamento del Basso Giordano.</p>
    </intervention>
    <intervention id="4-186" speaker_id="28331" name="Jaromír Kohlíček" is_mep="True" mode="written">
      <p sl="it">Da anni, la situazione politica, economica e ambientale del Vicino Oriente è complicata. In questa regione, i fiumi sono scarsi e il loro corso è molto instabile; fin dall'antichità, le foreste hanno ceduto il posto ai terreni coltivati e ogni anno si distruggono arbusti, alberi e altri tipi di vegetazione per ottenere pascoli. Il corso del fiume Giordano si è già abbassato, le acque sono inquinate e il Mar Morto si sta progressivamente prosciugando. Assicurare un sufficiente flusso d’acqua al fiume è un problema tecnico complesso che è possibile risolvere soltanto in un clima politico pacifico. L’Unione europea è da tempo attiva in una serie di progetti il cui principale obiettivo è sostenere lo sviluppo pacifico dell’intera regione.</p>
      <p sl="it">È auspicabile sostenere anche il programma principale, che prevede il ripristino di un regime idrico razionale nel corso medio e inferiore del Giordano. Dato che i governi locali devono affrontare problemi simili in varie zone del Sahel e dell’Asia, non sarà soltanto la risposta della Commissione a fornire un prezioso contributo alla soluzione di questo genere di problematiche in numerosi altri luoghi, bensì l’adozione di concrete misure correttive. Sono favorevole all’adozione della proposta di risoluzione comune.</p>
    </intervention>
    <intervention id="4-187" speaker_id="96742" name="Jean-Luc Mélenchon" is_mep="True" mode="written">
      <p sl="fr">L’accesso all’acqua potabile costituisce un diritto umano fondamentale. A luglio, le Nazioni Unite hanno infatti adottato la risoluzione formulata al vertice dei popoli di Cochabamba che ne chiede il riconoscimento. Il fiume Giordano è stato devastato e la deviazione della quasi totalità del corso del fiume a opera di Israele, Giordania e Siria ha privato popolo palestinese dell’accesso all’acqua potabile . L’Unione europea deve sostenere con fermezza gli accordi di cooperazione tra gli Stati della regione tesi al risanamento del fiume e a una migliore ripartizione delle risorse idriche.</p>
      <p sl="fr">L' esclusivo interesse per il Giordano auspicato dalla risoluzione, quando la devastazione riguarda anche molti altri fiumi, è in ogni caso sconvolgente. Esprimo voto favorevole, nella speranza che venga dedicata altrettanta attenzione ad altri corsi d’acqua in tutto il mondo.</p>
    </intervention>
    <intervention id="4-188" speaker_id="28407" name="Willy Meyer" is_mep="True" mode="written">
      <p sl="es">Ho votato a favore della proposta di risoluzione comune sulla situazione del fiume Giordano perché è necessario incoraggiare tutti i paesi rivieraschi a impegnarsi per risanarlo. Il corso inferiore del fiume è completamente degradato: la cattiva gestione ha prodotto un grave inquinamento che ha determinato una perdita di biodiversità del 50 per cento.</p>
      <p sl="es">Nel trattato di pace firmato nel 1994, Israele e il Regno di Giordania hanno accettato di collaborare al risanamento ecologico del fiume Giordano lungo i confini comuni e di tutelarne le risorse idriche. Tuttavia, i palestinesi sono stati esclusi dalla zona di sicurezza israeliana istituita in Cisgiordania lungo l'area del Basso Giordano, oggi occupata illegittimamente dai coloni israeliani che irrigano le terre con l’acqua appartenente ai palestinesi.</p>
      <p sl="es">La popolazione palestinese della Cisgiordania si trova pertanto a dover affrontare gravi carenze idriche: chiediamo che Israele ponga fine alla politica degli insediamenti, compresi quelli nella regione del Basso Giordano. I paesi rivieraschi devono creare, con il sostegno dell’Unione europea, una commissione per il Giordano che risani il fiume e garantisca così la disponibilità di un sufficiente volume d’acqua per la popolazione che vive lungo il suo corso.</p>
    </intervention>
    <intervention id="4-974" speaker_id="96999" name="Alexander Mirsky" is_mep="True" mode="written">
      <p sl="lv">Ho votato a favore di questa proposta di risoluzione. Il testo sostiene che oggi il fiume Giordano si trova in uno stato catastrofico. Il livello del Mar Morto si riduce di 30 cm l’anno. I paesi costieri, soprattutto Siria e Giordania, sfruttano le risorse idriche senza investire assolutamente nulla nello sviluppo di sistemi di depurazione delle acque, né di apparecchiature per il trattamento dell’acqua potabile. Se l’Unione europea non intensificherà a breve le pressioni su tutti coloro che sfruttano le risorse del fiume, il disastro ecologico sarà inevitabile. A tale proposito, la risoluzione lancia un tempestivo segnale ai governi di Siria, Giordania e Israele. È indispensabile far comprendere a tutti i governi mediorientali che l’Unione europea non è in grado di risolvere i loro problemi. Dobbiamo obbligare i governi di Siria, Giordania e Israele a guardare al futuro, dobbiamo aiutarli a formulare piani d’azione in tal senso, evitando assolutamente di erogare fondi a favore di chi sfrutta le risorse naturali in maniera sconsiderata, dal momento che servirebbe soltanto a conseguire egoistici obiettivi .</p>
    </intervention>
    <intervention id="4-189" speaker_id="28409" name="Raül Romeva i Rueda" is_mep="True" mode="written">
      <p sl="en">Mi rallegro per l’importante votazione odierna, su una risoluzione che richiama l’attenzione ed esprime preoccupazione per il dissesto del fiume Giordano, soprattutto del suo basso corso. Essa chiede altresì alle autorità di tutti i paesi rivieraschi di collaborare al risanamento del Giordano mediante la definizione e attuazione di politiche tese a conseguire risultati tangibili nell'utilizzo delle risorse idriche a fini domestici e agricoli: gestione della domanda, conservazione e gestione delle acque reflue e degli effluenti agricoli e industriali, anche per garantire una sufficiente quantità di acqua dolce al basso corso del fiume Giordano . La risoluzione reputa positiva la cooperazione tra le comunità locali israeliane, giordane e palestinesi che devono affrontare problematiche analoghe nell'area del Basso Giordano; chiede inoltre a Israele e alla Giordania di onorare tutti gli impegni presi nel trattato di pace per quanto riguarda il risanamento del fiume.</p>
    </intervention>
  </section>
  <section id="creitem12" title="8. Correzioni e intenzioni di voto: vedasi processo verbale"/>
  <section id="creitem13" title="9. Approvazione del processo verbale della seduta precedente: vedasi processo verbale"/>
  <section id="creitem14" title="10. Discussioni su casi di violazione di diritti umani, della democrazia e dello Stato di diritto"/>
  <section id="creitem15" title="10.1. Kenya: mancato arresto del presidente del Sudan Omar al-Bashir">
    <intervention id="4-196" speaker_id="4544" is_mep="True" mode="spoken" role="Presidente">
      <p sl="unknown">L’ordine del giorno reca la discussione su sei proposte di risoluzione sul Kenya: mancato arresto del presidente del Sudan Omar al-Bashir .</p>
    </intervention>
    <intervention id="4-197" speaker_id="4521" name="Charles Tannock" is_mep="True" mode="spoken">
      <p sl="en">autore . − Signora Presidente, il presidente del Sudan Omar al-Bashir è stato accusato di genocidio dalla Corte penale internazionale a causa dei crimini terribili che avrebbe commesso nel Darfur.</p>
      <p sl="en">È una figura che difficilmente si vorrebbe come ospite d’onore e la Turchia ha dovuto rinunciare a invitarlo all’incontro dell’Organizzazione della Conferenza islamica ad Ankara lo scorso anno a causa delle accuse formulate dalla Corte penale internazionale.</p>
      <p sl="en">Purtroppo, invece, l’invito è arrivato dal presidente del Kenya in occasione della promulgazione della nuova costituzione keniota. Per ammissione generale, molti ministri di governo all’interno della fragile coalizione del Kenya, compreso il Primo ministro Odinga, erano piuttosto imbarazzati dalla presenza di al-Bashir, ma ormai il danno è stato fatto e si è macchiata la reputazione di questo paese quale leader regionale che difende la democrazia e il diritto internazionale.</p>
      <p sl="en">La Corte penale internazionale è stata istituita proprio per permettere che gli alti funzionari, perfino i capi di Stato, siano chiamati a rispondere dei crimini di cui sono accusati quando questi crimini sono stati commessi contro l’umanità, o quando si è di fronte a un genocidio o a crimini di guerra che, pertanto, sono soggetti a giurisdizione universale per tutti i firmatari dello statuto di Roma.</p>
      <p sl="en">Deploriamo quindi il rifiuto del Kenya di rispettare i propri obblighi quale paese membro della Corte. Ci rallegriamo, tuttavia, della recente notizia secondo la quale il Kenya coopererà senza riserve con la Corte penale internazionale nelle sue indagini sulle tragiche violenze post-elettorali di tre anni fa, nonostante sia una decisione che si attendeva da tempo e sembri essere solo il risultato del clamore sollevato dal caso al-Bashir.</p>
    </intervention>
    <intervention id="4-198" speaker_id="96945" name="Marietje Schaake" is_mep="True" mode="spoken">
      <p sl="en">autore. − Signora Presidente, come altri paesi africani, il Kenya è un partner importante dell’Unione europea in molti ambiti fondamentali come la sicurezza, lo sviluppo e il commercio.</p>
      <p sl="en">L’Africa ha svolto un ruolo cruciale nell’istituzione della Corte penale internazionale e l’impegno di questo continente nei confronti dello statuto della Corte viene a essere rafforzato anche dall’articolo 4 dell’Atto costitutivo dell’Unione africana.</p>
      <p sl="en">L’accordo di Cotonou fra Unione europea e Kenya stabilisce quelle che sono le condizioni del partenariato e subordina chiaramente il commercio e gli aiuti al rispetto delle norme della democrazia e dei diritti umani.</p>
      <p sl="en">Purtroppo, il 27 agosto, Omar al-Bashir si è recato in visita ufficiale in Kenya, dove è stato ricevuto come un dignitario. La visita è avvenuta dopo che era stato spiccato un mandato d’arresto contro al-Bashir per il ruolo che avrebbe svolto nel genocidio commesso in Darfur nel Sudan.</p>
      <p sl="en">Al-Bashir ha la possibilità di difendersi davanti alla Corte penale internazionale, ma prima deve essere portato all’Aia. Il Kenya aveva l’obbligo di arrestare il presidente sudanese mentre si trovava sul suolo keniota e non l’ha fatto. La situazione è grave e sta a indicare che il governo del Kenya non è credibile quando si tratta di rispettare accordi ai quali ha aderito spontaneamente. Per l’Unione europea questo dovrebbe costituire un problema grave.</p>
      <p sl="en">Dobbiamo impegnarci per rispettare i nostri criteri in materia di lotta all’impunità e dobbiamo combattere l’impunità in Africa per creare maggiore stabilità e democrazia. Invito dunque l’Alto rappresentante ad avviare serie azioni diplomatiche nei confronti del Kenya e a richiamare i leader di quel paese agli impegni che si sono assunti con lo statuto di Roma.</p>
    </intervention>
    <intervention id="4-199" speaker_id="96728" name="Barbara Lochbihler" is_mep="True" mode="spoken">
      <p sl="de">autore. – Signora Presidente, in occasione della conferenza di revisione della Corte penale internazionale a Kampala quest’anno, è emerso con grande chiarezza che questo organismo può operare in modo efficace solo se gode del sostegno degli Stati membri, in particolare di quelli che hanno ratificato lo statuto di Roma. È necessario che di questo si ricordino costantemente gli Stati membri dell’Unione europea giacché, spesso, i timori di problemi diplomatici e di un eventuale pregiudizio politico ostacolano un’azione coerente, in relazione, ad esempio, all’arresto di presunti criminali di guerra.</p>
      <p sl="de">Nella proposta di risoluzione che presentiamo oggi viene criticato l’operato del governo keniota che ha invitato il presidente del Sudan, Omar al-Bashir, e non ha proceduto al suo arresto. Sono stati spiccati mandati di arresto contro Omar al-Bashir per crimini di guerra e genocidio. Il Kenya ha dunque violato il diritto internazionale e ha pubblicamente sottolineato che la presunta solidarietà africana fra i governi del continente è più importante della necessità di affrontare e condannare crimini tanto gravi come quelli commessi contro l’umanità. Non è un segnale positivo per i milioni di persone in Africa che hanno subito le atrocità commesse dal presidente al-Bashir, né per coloro che hanno vissuto sofferenze terribili a causa di altri conflitti e guerre civili. La situazione va affrontata nell’interesse delle vittime e delle loro famiglie, che chiedono giustizia e che dovrebbero avere la garanzia che questi criminali siano chiamati a rispondere delle atrocità commesse, anche se si tratta di esponenti politici e militari di spicco.</p>
      <p sl="de">Merita di essere criticato con severità anche l’intervento dell’Unione africana che si è dichiarata pubblicamente contro l’arresto del presidente al-Bashir. L’Unione africana mostra falsa solidarietà nei confronti dei suoi Stati membri, è favorevole all’impunità per i vertici della politica e, così facendo, indebolisce quella good governance che è tanto importante e che dovrebbe fondare le proprie decisioni sul diritto internazionale e sulla legislazione vigente. È altresì deludente che l’Unione africana si sia rifiutata di creare un ufficio regionale della Corte penale internazionale ad Addis Abeba.</p>
      <p sl="de">Questo è il motivo che ci spinge a rinnovare il nostro appello alla Commissione affinché inserisca all’ordine del giorno del prossimo vertice fra UE e Unione africana il tema della mancata collaborazione e del rifiuto a collaborare con la Corte penale internazionale.</p>
    </intervention>
    <intervention id="4-200" speaker_id="96858" name="Marie-Christine Vergiat" is_mep="True" mode="spoken">
      <p sl="fr">autore. – Signora Presidente, molti in noi in quest’Aula deplorano la decisione del Kenya, dell’Unione africana e della Lega araba di non dare esecuzione al mandato d’arresto internazionale emesso nei confronti di Omar al-Bashir per crimini contro l’umanità. Il presidente sudanese gode quindi di totale impunità in quasi tutti i paesi africani e arabi. Molti di noi, anche se certamente in numero inferiore, auspicano che la giustizia internazionale possa essere uguale per tutti in tutto il mondo.</p>
      <p sl="fr">Sappiamo quanto sia stato difficile istituire la Corte penale internazionale. Sappiamo anche che resta ancora molto da fare prima che questo organismo possa operare in tutto il mondo. Saremmo più credibili, tuttavia, se tutti i nostri Stati membri, in particolare la Francia, non esitassero così tanto prima di adeguare la propria legislazione alle norme della giustizia internazionale. Saremmo più credibili se paesi come gli Stati Uniti non si collocassero al di fuori della portata di questa giustizia internazionale.</p>
      <p sl="fr">Mi permetto di affermare che i paesi europei hanno pesanti responsabilità nei confronti dell’Africa, alla quale non dobbiamo dare l’impressione di avere due pesi e due misure. Dobbiamo, infatti, ammettere che la giustizia internazionale sembra applicarsi soprattutto ai paesi africani, tranne il caso in cui i governi di certe nazioni europee abbiano forti interessi in quelle regioni.</p>
      <p sl="fr">L’Assemblea deplora pertanto che la decisione della Corte penale internazionale non sia stata applicata nei confronti di Omar al-Bashir, responsabile di tanti crimini. Noi chiediamo tuttavia eguale giustizia per tutti, anche sul suolo dell’Unione europea. È solo rispettando questo presupposto – quindi con il nostro esempio – che l’Unione europea può diventare una’area di libertà e giustizia e che sarà possibile raggiungere, passo dopo passo, l’universalità del diritto, della democrazia e dei diritti umani.</p>
      <p sl="fr">Per questa ragione sono lieta che questa mattina un’ampia maggioranza in seno all’Assemblea abbia condannato ogni forma di discriminazione nei confronti della popolazione rom, e, in particolare, le considerazioni xenofobe del presidente della Repubblica francese che ancora ha il coraggio di invocare la Dichiarazione universale dei diritti dell’uomo.</p>
      <p sl="fr">Oggi, signora Commissario, è giunto il momento per noi di passare dalle parole ai fatti, se vogliamo che le nostre parole continuino a essere credibili in tutto il mondo.</p>
    </intervention>
    <intervention id="4-201" speaker_id="28174" name="Thijs Berman" is_mep="True" mode="spoken">
      <p sl="nl">autore. − Signora Presidente, abbiamo ben pochi motivi di credere nel progresso. Gli orrori della guerra e delle persecuzioni del ventesimo secolo ci impongono, anche in questo secolo, un atteggiamento di umiltà. Esiste nondimeno un ambito rispetto al quale son convinto si possa parlare di progresso. Si tratta del diritto penale internazionale. Tutto è iniziato con il Tribunale penale internazionale per l’ex Iugoslavia, cui ha fatto seguito il Tribunale penale internazionale per il Ruanda, che hanno portato all’istituzione della Corte penale internazionale. La giustizia é amministrata non dai vincitori di un conflitto, come invece accadeva ancora a Norimberga, ma da una corte internazionale indipendente. I crimini più gravi possono essere portati davanti a questo tribunale se lo Stato nel quale sono stati commessi non li persegue, che si tratti di una scelta deliberata o no. In questo modo si può ripristinare il senso di giustizia nel mondo dopo gravi atrocità e si rende giustizia alle vittime. Solo in seguito è possibile la riconciliazione. La pace duratura. La Corte penale funge da deterrente per i futuri criminali di guerra. L’impunità equivale a una licenza di commettere nuova violenza e non può e non deve esistere, soprattutto nel caso delle spaventose atrocità di cui è accusato Omar al-Bashir. Il Kenya è un firmatario dello statuto di Roma. Pacta sunt servanda , i trattati devono essere rispettati. In caso contrario perdono il proprio significato ed è per questa ragione che è inaccettabile che sia permesso ad al-Bashir di celebrare liberamente la democrazia in Kenya, quando in suo nome sono state commesse spaventose violazioni dei diritti umani in Sudan, il suo paese. Allo stesso modo dell’onorevole Vergiat, vorrei che questo fosse un appello ai paesi che ancora non hanno firmato lo statuto di Roma, primo fra tutti gli Stati Uniti. Che cosa sta aspettando il presidente Obama? Il rafforzamento della Corte penale internazionale ci avvicinerà a quell’ordine mondiale che cerchiamo, un ordine che non permette che i crimini di guerra rimangano impuniti, che ci porterà più vicino alla pace e che si fonda sui diritti umani in tutto il mondo.</p>
    </intervention>
    <intervention id="4-202" speaker_id="28424" name="Tunne Kelam" is_mep="True" mode="spoken">
      <p sl="en">autore. − Signora Presidente, credo che il tema che dovremmo discutere oggi è se sia possibile nella realtà chiamare a rispondere dei propri gesti gli autori di crimini contro l’umanità.</p>
      <p sl="en">Il Presidente del Sudan al-Bashir è stato accusato di tali crimini dalla Corte penale internazionale che ha emesso dei mandati di arresto nei suoi confronti. Resta ora da vedere se esisteranno sufficiente volontà politica e coordinamento a livello internazionale da assicurare gli autori alla giustizia.</p>
      <p sl="en">Il 27 agosto il governo keniota si è lasciato sfuggire questa opportunità. Il presidente al-Bashir era stato invitato ufficialmente in Kenya. È utile ribadire che il Primo ministro keniota ha riconosciuto che tale invito è stato un errore e costituisce una violazione degli impegni internazionali del Kenya.</p>
      <p sl="en">Oggi ci rivolgiamo agli Stati dell’Unione africana affinché partecipino agli sforzi internazionali per portare il presidente al-Bashir davanti alla Corte penale internazionale dell’Aia dove gli sarà assicurato il diritto a una difesa. Sono lieto che l’Assemblea si sia espressa in modo unanime circa la necessità di affrontare la questione e consegnare il presidente al-Bashir alla Corte dell’Aia.</p>
    </intervention>
    <intervention id="4-203" speaker_id="28280" name="Filip Kaczmarek" is_mep="True" mode="spoken">
      <p sl="pl">a nome del gruppo PPE. – Signora Presidente, in Polonia diciamo che non si può essere incinta a metà, che, invece, è proprio quanto il Kenya sta cercando di fare. Da un lato invita e accoglie a braccia aperte il presidente al-Bashir e, dall’altro, aderisce allo statuto di Roma. Queste due posizioni sono inconciliabili. Il Kenya deve decidere cosa fare: perseguire i criminali o lasciarli andare indisturbati. Ritenere che queste due alternative siano conciliabili è semplicemente disonesto. Ed è inaccettabile l’argomentazione addotta dalle autorità keniote secondo cui l’occidente non è un paese vicino e questo sarebbe il motivo per cui il presidente al-Bashir è stato invitato. Infatti, questa argomentazione non tiene conto degli impegni precedenti assunti sul piano formale, politico e morale. Le autorità del Kenya, del Ciad e di altri paesi che hanno ratificato lo statuto di Roma dovrebbero rispettarne i principi che sono sanciti in modo inequivocabile. Non c’è dubbio che esiste chi è favorevole a un’impunità dei criminali, ma non riesco a capire e ad accettare chi sostiene di volere perseguire gli autori dei crimini e poi non lo fa.</p>
    </intervention>
    <intervention id="4-204" speaker_id="28377" name="Lidia Joanna Geringer de Oedenberg" is_mep="True" mode="spoken">
      <p sl="pl">a nome del gruppo S&amp;D . – La storia dimostra che, alla fine, la giustizia vince sui criminali di guerra, anche se questi ultimi, in un primo momento, riescono a sfuggire alla morsa della legge e fanno perdere ogni traccia. Adolf Eichmann, uno dei fautori dell’operazione nazista di sterminio degli ebrei, è stato catturato a Buenos Aires dopo una caccia durata 15 anni. Radovan Karadžić è stato catturato dalla polizia serba 13 anni dopo il massacro di Srebrenica.</p>
      <p sl="pl">Lo stesso scenario si ripropone certamente per il presidente del Sudan, Omar al-Bashir, architetto della pulizia etnica in Darfur, ricercato dalla Corte penale internazionale sin dal marzo scorso. Che cosa può fare l’Unione europea per contribuire a consegnare al-Bashir alla Corte? Può, in primo luogo, esercitare pressione sugli Stati firmatari dello statuto di Roma giacché lo statuto costituisce la base giuridica dell’operato della Corte. Non deve ripetersi quanto è accaduto il 27 agosto, quando, senza alcun intervento da parte della polizia, il presidente al-Bashir si è recato in Kenya, paese firmatario dello statuto di Roma, per partecipare a una cerimonia che celebrava l’adozione della nuova costituzione keniota e al termine della quale è rientrato tranquillamente in Sudan. Dovrebbero essere utilizzati tutti i canali diplomatici, inclusa la partecipazione attiva dell’Alto rappresentante per gli affari esteri e la politica di sicurezza, per sfruttare gli strumenti disponibili, ad esempio i vertici dell’Unione africana e dell’accordo di Cotonou, al fine di assicurare al-Bashir alla giustizia per le accuse di genocidio.</p>
    </intervention>
    <intervention id="4-205" speaker_id="4253" name="Frédérique Ries" is_mep="True" mode="spoken">
      <p sl="fr">a nome del gruppo ALDE. – Signora Presidente, la calda accoglienza riservata dalle autorità keniote al presidente del Sudan in agosto ha spinto il Parlamento a ribadire alcuni principi fondamentali a noi molto cari attraverso la risoluzione di questo pomeriggio.</p>
      <p sl="fr">Come qualsiasi altro paese, anche il Kenya è tenuto a rispettare il diritto internazionale. Per questo motivo avrebbe dovuto facilitare l’arresto di Omar al-Bashir, un leader nei confronti del quale – come è stato ricordato –la Corte criminale internazionale ha emesso un mandato di arresto internazionale per crimini contro l’umanità, crimini di guerra e genocidio in Darfur. Se ci fosse bisogno di ricordarlo, sono state più di 300 000 le vittime innocenti in Darfur.</p>
      <p sl="fr">Dopo questa premessa, va detto che altri paesi africani si sono comportati nello stesso modo verso il presidente sudanese: la Libia, il Qatar e l’Arabia Saudita sono solo alcuni. L’Europa deve pertanto dotarsi di una sola politica – la fermezza – nei confronti di quella che è, di fatto, una complicità dell’Unione africana, la quale ha consigliato i propri Stati membri di non procedere all’arresto del presidente. L’Assemblea deve mantenere alta l’attenzione ed esortare l’Unione europea, in particolare la baronessa Ashton, a dare priorità al rispetto del diritto internazionale e dei diritti umani facendone un punto importante dell’ordine del giorno del prossimo vertice fra Unione europea e Unione africana che si terrà in Libia il 29 e 30 novembre.</p>
    </intervention>
    <intervention id="4-206" speaker_id="96654" name="Jaroslav Paška" is_mep="True" mode="spoken">
      <p sl="sk">a nome del gruppo EFD . – Il fatto che il presidente sudanese Omar al-Bashir si rechi liberamente in molti paesi dell’Africa e dell’Asia nonostante il 4 marzo 2009 la Corte penale internazionale abbia emesso un mandato d’arresto internazionale nei suoi confronti per crimini contro l’umanità, fra i quali omicidio, sterminio, deportazioni, tortura e violenza sessuale, cui si sono aggiunti i crimini di guerra, come gli attacchi programmati contro la popolazione civile in Darfur, dimostra che i rappresentanti di molti Stati africani e asiatici non giudicano importanti gli impegni internazionali che si sono assunti e, rispetto all’Europa, hanno una diversa soglia di tolleranza dei crimini commessi contro civili inermi.</p>
      <p sl="sk">La posizione dell’Unione africana, a partire dal luglio 2009, e quella della Lega araba, che si rifiutano di collaborare con la Corte penale internazionale su questo caso, sono la prova evidente che molti rappresentanti di questi paesi semplicemente non intravedono nelle azioni del presidente sudanese Omar al-Bashir un comportamento meritevole di essere portato davanti alla Corte. In altre parole, molti di loro ritengono che la tirannia e il barbaro genocidio di milioni di civili siano procedure accettabili, cui è lecito fare ricorso per soffocare la ribellione di un popolo che non ha saputo apprezzare come doveva il loro governo e che ha osato manifestare la propria insoddisfazione.</p>
      <p sl="sk">Onorevoli colleghi, non sono certo che sia corretto che il mondo civile fornisca a questi governanti una qualsiasi forma di assistenza finanziaria o materiale. Forse sarebbe appropriato incontrare tali governanti appena possibile e spiegare loro esattamente che la violazione di importanti obblighi internazionali non è certo compatibile con l’assistenza finanziaria e materiale che ricevono da noi. Se questo messaggio non dovesse essere compreso, per qualsiasi motivo, sarà dunque necessario adottare quei provvedimenti che si applicano ad altri regimi barbari. Non è accettabile che, in tempi così difficili, i nostri cittadini contribuiscano a fornire assistenza a governi che vanificano l’amministrazione della giustizia da parte della Corte penale internazionale.</p>
    </intervention>
    <intervention id="4-207" speaker_id="4260" name="Eija-Riitta Korhola" is_mep="True" mode="spoken">
      <p sl="fi">Signora Presidente, uno Stato membro della Corte penale internazionale deve mantenere i propri impegni rispetto agli obblighi assunti e al diritto internazionale. Scegliendo di ignorare questi principi, tuttavia, il Kenya si è rifiutato di applicare la decisione della Corte di procedere all’arresto del presidente sudanese.</p>
      <p sl="fi">La situazione è delicata, e gli eventi passati così come quelli futuri svolgono entrambi un ruolo. I paesi vicini del Sudan annettono priorità alle buone relazioni con questo paese, anche a costo di violare il diritto internazionale. Al contempo, i milioni di vittime del conflitto del Darfur meritano giustizia e aiuto per le loro sofferenze. Sta inoltre per aprirsi una fase importante nell’attuazione dell’accordo di pace concluso nel 2005: il voto di gennaio sull’autonomia del Sudan meridionale. A prescindere dal risultato del referendum, sarà difficile evitare i disordini. Con un aiuto prudente si potrebbe riuscire a evitare che si ripetano gli eventi disastrosi del Darfur.</p>
      <p sl="fi">Per questo motivo non auspico che l’Unione europea si ritagli un ruolo più significativo in Sudan, alla luce delle critiche rivolte alla decisione del Kenya. Dobbiamo dimostrare che l’UE appoggia con forza e in modo tangibile l’attuazione dell’accordo di pace. L’Unione deve inoltre impegnarsi per assicurare il monitoraggio del referendum di gennaio in tutto il suo svolgimento, dalla registrazione dei votanti al conteggio delle schede, e prepararsi a uno stato di emergenza nel paese.</p>
    </intervention>
    <intervention id="4-208" speaker_id="96838" name="Cristian Dan Preda" is_mep="True" mode="spoken">
      <p sl="ro">Omar al-Bashir è riuscito ancora una volta a beffare la comunità internazionale e deploro la decisione delle autorità keniote di invitare il presidente sudanese alla cerimonia di promulgazione della nuova costituzione e, soprattutto, di non procedere al suo arresto.</p>
      <p sl="ro">La giustificazione addotta dalle autorità keniote, che fa riferimento ai buoni rapporti di vicinato, è senza dubbio inappropriata in questo caso. Quale Stato firmatario dello statuto di Roma, il Kenya ha l’obbligo esplicito di collaborare con la Corte penale internazionale. Inoltre, il caso delle atrocità commesse in Darfur è stato sottoposto alla Corte in virtù della risoluzione 1593 del 2005 del Consiglio di sicurezza, adottata sulla base del capitolo 7. Questo è un testo vincolante e obbliga tutti gli Stati e le organizzazioni internazionali a collaborare pienamente con la Corte in conformità con il paragrafo 2.</p>
      <p sl="ro">Il ministro degli Esteri keniota ha inoltre fatto riferimento alla decisione dell’Unione africana dello scorso anno di non prestare collaborazione alla Corte penale internazionale, decisione reiterata in Luglio nell’incontro di Kampala. Anche questa giustificazione è inammissibile perché la decisione dell’Unione africana non rispetta il diritto internazionale.</p>
      <p sl="ro">Sono convinta che gli Stati membri dell’Unione africana debbano essere i primi a collaborare con la Corte nella battaglia contro l’impunità quando questi crimini detestabili sono commessi in Africa.</p>
    </intervention>
    <intervention id="4-209" speaker_id="28299" name="Bogusław Sonik" is_mep="True" mode="spoken">
      <p sl="pl">Signora Presidente, vogliamo esprimere la nostra ferma disapprovazione rispetto alla condotta del governo keniota e minacciare di limitare la nostra politica a sostegno di quel paese. È inammissibile che il presidente sudanese Omar al-Bashir, destinatario oggi di due mandati di arresto emanati dalla Corte penale internazionale per crimini contro l’umanità, omicidio, sterminio, tortura e crimini di guerra, sia invitato a cerimonie di Stato e accolto con tutti gli onori. Il Kenya, che ha ratificato il documento istitutivo della Corte penale internazionale, ha il dovere di arrestare o di vietare l’accesso al proprio territorio a chiunque sia ricercato. Vorrei in questa sede lanciare un appello a favore di un cambiamento di atteggiamento e del rispetto degli impegni internazionali. Mi rivolgo a tutti gli Stati africani affinché si assumano pienamente la responsabilità di affrontare i crimini contro l’umanità e i crimini di guerra, che non devono rimanere impuniti e i cui autori dovrebbero essere consegnati alla Corte dell’Aia.</p>
    </intervention>
    <intervention id="4-210" speaker_id="28178" name="Miroslav Mikolášik" is_mep="True" mode="spoken">
      <p sl="sk">La cerimonia formale che celebrava la promulgazione della nuova costituzione in moderno stile occidentale quale uno degli eventi più importanti della storia del Kenya dalla dichiarazione dell’indipendenza nel 1963, sarà per sempre oscurata dalla visita del criminale di guerra sudanese Omar al-Bashir. Invitando il responsabile del massacro di civili in Darfur e di crimini di guerra, crimini contro l’umanità e genocidio, il Kenya ha dimostrato che i nuovi sforzi di rafforzamento della libertà, della democrazia e dello Stato di diritto non sono altro che parole.</p>
      <p sl="sk">La scelta del Kenya di ignorare i propri impegni internazionali è, a mio giudizio, estremamente preoccupante e vorrei unirmi a coloro che chiedono a questo paese di ribadire la propria volontà politica e confermare l’impegno a rispettare gli obblighi derivanti dallo statuto di Roma che ha istituito la Corte penale internazionale.</p>
    </intervention>
    <intervention id="4-211" speaker_id="28306" name="Ana Gomes" is_mep="True" mode="spoken">
      <p sl="pt">Il Parlamento, la Commissione, il Consiglio e i governi europei devono condannare senza esitazione l’invito e l’accoglienza riservata al presidente sudanese al-Bashir dalle autorità keniote, che non hanno effettuato l’arresto nonostante il mandato spiccato dalla Corte penale internazionale per crimini di guerra e genocidio perpetrati contro il popolo del suo paese in Darfur. Il Kenya ha trasgredito non solo ai propri obblighi internazionali quale Stato membro della Corte, ma anche agli impegni che si è assunto con l’accordo di Cotonou. Per questo motivo deve affrontare le conseguenze del suo gesto.</p>
      <p sl="pt">Le autorità keniote hanno gravemente compromesso gli interessi dei propri cittadini offendendo tutti coloro che, in Africa e nel mondo, si stanno adoperando per porre fine all’impunità di criminali come il presidente al-Bashir. Con il loro vergognoso appoggio all’Unione africana e alla Lega araba, le autorità keniote hanno umiliato l’Africa scegliendo la connivenza con un criminale che, prima o poi, sarà catturato e dovrà affrontare la giustizia internazionale.</p>
    </intervention>
    <intervention id="4-212" speaker_id="28314" name="Anneli Jäätteenmäki" is_mep="True" mode="spoken">
      <p sl="fi">Signora Presidente, il genocidio è un crimine gravissimo. Chi commette, ordina o pianifica un genocidio deve essere consegnato alla giustizia e condannato.</p>
      <p sl="fi">L’Unione europea deve inserire questo punto come prioritario all’ordine del giorno del prossimo vertice fra l’UE e i paesi africani. È indispensabile condurre un’indagine sui diritti umani e sul genocidio, che ha colpito centinaia di migliaia – milioni – di persone. È inoltre necessario dare esecuzione al mandato d’arresto della Corte penale internazionale. L’Unione europea deve partecipare pienamente a questo sforzo e fare tutto quanto in suo potere per garantire che abbia successo.</p>
    </intervention>
    <intervention id="4-213" speaker_id="96981" name="Franz Obermayr" is_mep="True" mode="spoken">
      <p sl="de">Signora Presidente, secondo un opuscolo del centro di informazione regionale delle Nazioni Unite, dal 2004 l’Unione europea, in uno slancio di spesa, appoggia l’Unione africana nello sviluppo di un’architettura di sicurezza in Africa. Fino al 2007 sono stati destinati a questo sostegno finanziario almeno EUR 300 milioni.</p>
      <p sl="de">Questo sostegno, tuttavia, ha senso solo se l’Unione africana collabora attivamente al mantenimento della pace nelle regioni africane dilaniate da conflitti. È peraltro evidente che l’Unione africana non sta prestando alcuna collaborazione. Il vertice del luglio 2009 in Libia ha deciso che gli Stati membri dell’Unione africana non avrebbero arrestato il presidente sudanese se fosse entrato sul loro territorio. C’è un detto che dice: “Chi paga il musicista, sceglie la musica”. Non è un detto molto elegante, ma contiene una parte di verità. In altri termini, ciò significa che l’Alto rappresentante per gli affari esteri e la politica di sicurezza deve ribadire molto chiaramente che i fondi europei per le misure di pace in Africa saranno erogati solamente se l’Unione africana e la Lega araba collaboreranno in futuro con la Corte penale internazionale senza comprometterne l’operato.</p>
    </intervention>
    <intervention id="4-214" speaker_id="photo_generic" name="Connie Hedegaard" is_mep="True" mode="spoken">
      <p sl="en">membro della Commissione. − Signora Presidente, il sistema dello statuto di Roma è uno strumento fondamentale a disposizione della comunità internazionale per combattere l’impunità per i crimini più gravi. Come l’Assemblea saprà, l’Unione europea sostiene da lungo tempo la Corte penale internazionale. Ne è prova il fatto che, nel suo dialogo politico con i paesi partner, l’UE promuove l’universalità e l’attuazione dello statuto di Roma della Corte penale internazionale.</p>
      <p sl="en">L’accordo rivisto di Cotonou è un altro strumento che dobbiamo promuovere per rafforzare la pace e la giustizia internazionale intervenendo presso i nostri partner ACP affinché ratifichino lo statuto di Roma.</p>
      <p sl="en">È quindi con preoccupazione che apprendiamo che, in occasione del vertice di luglio, l’Unione africana ha invitato i propri membri a non dare esecuzione ai mandati d’arresto contro il presidente al-Bashir. La visita ufficiale del presidente al-Bashir in Ciad in luglio, e l’invito del Kenya a partecipare alla cerimonia per la nuova costituzione sono anch’essi segnali preoccupanti che ci giungono dai nostri partner africani.</p>
      <p sl="en">È opinione dell’Unione europea che il Kenya debba trovare un equilibrio fra gli obblighi giuridici e quelli politici: deve tener fede ai propri impegni rispetto alla Corte penale internazionale quale Stato firmatario dello statuto di Roma e deve rispettare gli impegni giuridici internazionali, in particolare la risoluzione 1593 del Consiglio di sicurezza delle Nazioni Unite.</p>
      <p sl="en">Quale sostenitore dell’Accordo nazionale in Kenya – accordo mediato da Kofi Annan e che prevede come uno dei punti principali la lotta all’impunità per le violenze post-elettorali – l’Unione europea continuerà a incoraggiare questo paese a cooperare con la Corte penale internazionale, anche nel quadro nel dialogo di cui all’articolo 8.</p>
      <p sl="en">Siamo lieti che il Kenya abbia tenuto fede all’impegno di collaborare con la Corte sulle questioni interne, come dimostrato in occasione della visita del responsabile della Cancelleria della Corte la scorsa settimana. Non possiamo che augurarci che il Kenya adotti lo stesso comportamento anche per le questioni internazionali.</p>
      <p sl="en">In linea con la posizione dell’Unione europea sulla Corte penale internazionale, il 27 agosto il portavoce dell’Alto rappresentante e Vicepresidente ha rilasciato una dichiarazione in cui si esprime preoccupazione per il mancato arresto di al-Bashir da parte del Kenya. Inoltre la delegazione dell’Unione in Kenya ha ricevuto istruzione di intraprendere delle iniziative per trasmettere i nostri messaggi al governo. Questo è accaduto ieri. Trasmetterò all’Alto rappresentante la richiesta formulata nel corso del dibattito di sollevare questa problematica nel contesto del prossimo incontro fra l’Unione europea e l’Unione africana.</p>
    </intervention>
    <intervention id="4-215" speaker_id="4544" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà fra breve.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="4-216" speaker_id="96824" name="Monica Luisa Macovei" is_mep="True" mode="written">
      <p sl="en">Condanno anch’io la decisione delle autorità keniote di non arrestare il presidente sudanese contravvenendo così agli obblighi del diritto internazionale e ai doveri nei confronti delle vittime che attendono giustizia.</p>
      <p sl="en">Ricordiamo che al-Bashir è stato accusato dal procuratore della Corte penale internazionale di crimini di guerra, crimini contro l’umanità e genocidio. Nel sud del Sudan sono diversi milioni le persone uccise o sfollate. Qual è il messaggio alle vittime derivante dalla scelta del Kenya? E cosa possono aspettarsi i cittadini kenioti, cosa possiamo aspettarci noi, a proposito della collaborazione del Kenya con la Corte penale internazionale nel caso dei gravi crimini commessi dopo le elezioni generali keniote del 2007? Il mio messaggio, il mio appello è uno solo: non possiamo accettare l’impunità. Al-Bashir deve essere arrestato e consegnato alla Corte.</p>
    </intervention>
    <intervention id="4-973" speaker_id="96803" name="Zbigniew Ziobro" is_mep="True" mode="written">
      <p sl="pl">L’Unione europea deve reagire in modo determinato all’inaccettabile posizione delle autorità del Kenya dopo il loro rifiuto ad arrestare il Presidente del Sudan, che si trovava nel paese e sul cui capo pende un mandato d’arresto. Omar al-Bashir è stato condannato dalla Corte penale internazionale per complicità nel genocidio perpetrato nella provincia del Darfur; è la prima volta che la CPI ha condannato un capo di stato ancora in carica. Le cruente azioni di Omar al-Bashir hanno causato migliaia di vittime e molti dei sopravvissuti sono stati costretti ad abbandonare le proprie case e a vivere in esilio. Il governo del Kenya ha deliberatamente ignorato i suoi obblighi internazionali; non solo ha ospitato Al-Bashir ai festeggiamenti per la promulgazione della costituzione, ma non ha intrapreso alcuna azione per arrestarlo. Questo comportamento testimonia che gli interessi locali e la solidarietà tra Stati vicini sono più importanti delle decisioni della Corte penale internazionale. Nessuno deve comunque rimanere impunito, soprattutto il responsabile di simili atrocità. Il Presidente del Sudan deve affrontare le conseguenze delle sue azioni ai sensi del diritto internazionale e le autorità del Kenya dovrebbero essere di aiuto nel raggiungere questi obiettivi. L’Unione europea deve impegnarsi per convincere i paesi dell’Unione africana della necessità di rispettare i principi della giurisdizione internazionale, nell'interesse non solo delle autorità stesse, ma soprattutto dei cittadini di tutti gli Stati membri dell'Unione africana.</p>
    </intervention>
  </section>
  <section id="creitem16" title="10.2. Diritti umani in Siria, segnatamente il caso di Haythan Al-Maleh">
    <intervention id="4-218" speaker_id="4544" is_mep="True" mode="spoken" role="Presidente">
      <p sl="unknown">L’ordine del giorno reca la discussione su sei proposte di risoluzione sui diritti umani in Siria, segnatamente il caso di Haythan Al-Maleh .</p>
    </intervention>
    <intervention id="4-219" speaker_id="4521" name="Charles Tannock" is_mep="True" mode="spoken">
      <p sl="en">autore . − Signora Presidente, lo scorso anno ho incontrato il figlio di Haythan Al-Maleh a Bruxelles. Stava cercando aiuto per il rilascio di suo padre. La storia di Al-Maleh è quella di un giurista difensore dei diritti umani, che ha spesso criticato negli anni la dittatura ba’thista di Al-Assad in Siria. Al-Maleh è un anziano signore in cattiva salute e dovrebbe essere rilasciato per motivi umanitari – non ha commesso alcun crimine, se si esclude lo scontro con le leggi repressive e d’emergenza adottate contro i dissidenti in Siria più di quarant’anni fa.</p>
      <p sl="en">Purtroppo la Siria è uno Stato problematico che da rifugio a terroristi noti, che conduce sospette transazioni di armi con la Corea del Nord – nutrendo forse anche ambizioni nucleari – e che è molto vicina politicamente a quello Stato canaglia che è l’Iran. Mi rivolgo dunque alla leadership siriana e al suo presidente perché sia migliorata la deplorevole situazione dei diritti umani e sia rilasciato Al-Maleh.</p>
    </intervention>
    <intervention id="4-220" speaker_id="2054" name="Heidi Hautala" is_mep="True" mode="spoken">
      <p sl="en">autore. − Signora Presidente, questa risoluzione non poteva essere più tempestiva. Da tempo seguo con preoccupazione il caso di Haythan Al-Maleh. Fin troppo spesso mi sono trovata a pensare che non venisse prestata sufficiente attenzione al suo caso. Non c’è tempo da perdere: Al-Maleh ha ottant’anni e il figlio, che ha visitato il nostro Parlamento, mi ha informato dell’aggravarsi della salute del padre. Al-Maleh soffre di artrite, diabete e problemi tiroidei e mi è stato detto che gli è stato negato l’accesso alle cure.</p>
      <p sl="en">Al-Maleh è stato arbitrariamente arrestato dai servizi di sicurezza il 14 ottobre 2009. È stato tenuto in isolamento e giudicato dal secondo tribunale militare di Damasco sebbene i civili non debbano comparire davanti alle corti militari.</p>
      <p sl="en">Il 4 luglio 2010, Al-Maleh è stato condannato a tre anni di carcere per aver diffuso “notizie false ed esagerate che minano il sentimento nazionale”. Onorevoli colleghi, è opportuno ricordare che, purtroppo, molti paesi oggi usano questa imputazione per formulare accuse di natura penale. È una situazione inaccettabile. Le accuse fanno riferimento agli articoli 285 e 286 del codice penale siriano. Si tratta di imputazioni evidentemente troppo vaghe e che si prestano facilmente a un abuso. Non possono esistere nella legislazione di uno Stato moderno.</p>
      <p sl="en">Restano gravi preoccupazioni anche sull’equità del processo di Al-Maleh. Il mio messaggio fondamentale è che esistono motivi seri per ritenere che Al-Maleh sia vittima di una repressione da parte delle autorità a causa delle sue attività a favore dei diritti umani, attività diffuse e importanti. Il suo rilascio deve essere immediato.</p>
      <p sl="en">Vorrei sottolineare che Al-Maleh è un candidato eccellente per il premio Sacharov. Mi adopererò affinché il suo nome appaia nell’elenco dei candidati.</p>
    </intervention>
    <intervention id="4-221" speaker_id="96820" name="Marisa Matias" is_mep="True" mode="spoken">
      <p sl="pt">autore. − Signora Presidente, oggi ci troviamo a discutere dell’ennesimo caso di violazione dei diritti umani: la detenzione dell’attivista siriano Haythan Al-Maleh, un uomo di 80 anni, avvocato, accusato – si dice – di aver diffuso informazioni false ed esagerate che minano il sentimento nazionale del suo paese. Oltre a violare i trattati e le convenzioni internazionali, la detenzione di quest’uomo, un difensore dei diritti umani, è contraria alla legislazione della Siria, che prevede che i tribunali militari non siano competenti a giudicare i civili.</p>
      <p sl="pt">La decisione adottata per quest’uomo e altri detenuti siriani che si trovano in carcere per ragioni simili, le incarcerazioni, le restrizioni della libertà di movimento, e le misure arbitrarie attuate dalle autorità siriane, sono prassi che contrastano con il ruolo importante svolto dalla Siria nella regione e non rispecchiano gli sforzi realizzati nel paese per migliorare la situazione sociale.</p>
      <p sl="pt">Torno a ripetere: oggi ci troviamo a discutere dell’ennesimo caso di violazione dei diritti umani. Non è pensabile separare questo caso dalle molteplici discussioni che abbiamo avuto in Aula questa settimana. Ne sottolineerei due: la prima riguarda la condanna della pena di morte per lapidazione ordinata nei confronti di Sakineh Ashtiani. Molte voci si sono unite a questa condanna e si sono intravisti dei risultati. Non è ancora il momento di cantare vittoria, tantomeno di restare in silenzio. Il secondo caso riguarda l’adozione odierna di un’importante risoluzione contro gli abusi commessi dal governo del presidente Sarkozy contro i cittadini della Romania e della Bulgaria. La difesa dei diritti umani non conosce frontiere e la battaglia non può essere combattuta solo fuori dalle nostre mura.</p>
      <p sl="pt">Oggi abbiamo l’esempio di come si possa combattere anche dentro le nostre mura. La detenzione ingiustificabile di Haythan Al-Maleh oggi ci ha unito tutti. Al-Maleh è un attivista per i diritti umani. Gli attivisti per i diritti umani devono essere liberi, questa è la nostra richiesta alle autorità siriane. Noi, che difendiamo i diritti umani, non lo lasceremo solo.</p>
    </intervention>
    <intervention id="4-222" speaker_id="22097" name="Véronique De Keyser" is_mep="True" mode="spoken">
      <p sl="fr">autore. – Signora Presidente, mi unisco a tutti gli onorevoli colleghi che hanno chiesto il rilascio immediato di Al-Maleh.</p>
      <p sl="fr">Come è stato ricordato, Al-Maleh è un anziano signore. Su di lui pendono accuse penali riferite ad articoli del codice penale che ci sembrano molto esagerate. Oltre a lui, soprattutto, ci sono altri difensori dei diritti umani, altri avvocati, altri medici che conosciamo bene perché sono intervenuti al Parlamento europeo e sono stati poi arrestati. Sono prigionieri di coscienza e non possiamo accettare dalla Siria questa situazione.</p>
      <p sl="fr">Giacché è sempre importante fare dei nomi, citerò al-Hassani, al-Abdallah e Labouani, che hanno visitato il nostro Parlamento. Sono quasi tutti amici.</p>
      <p sl="fr">Devo ribadire con forza che ci sono molte cose in Siria che vorrei vedere anche altrove. Non credo ci sia nulla di oltraggioso nelle mie parole. Esiste in Siria una reale libertà di coscienza e di credo. Si compiono sforzi reali nei settori dell’istruzione e della sanità. E c’è un impegno reale di accoglienza dei profughi iracheni e palestinesi. La Siria è un paese che ha delle potenzialità, anche sul fronte internazionale, che non possiamo ignorare.</p>
      <p sl="fr">Mi rivolgo al Presidente Bashar al-Assad, che conosco bene: Presidente, lei non ha bisogno di questi prigionieri di coscienza per essere forte nel suo paese e sulla scena internazionale. Lei può anche permettersi il lusso di difendere i diritti umani.</p>
      <p sl="fr">A mio giudizio, quando parliamo della Siria, non dovremmo avere solo l’immagine di una repressione sistematica. La repressione esiste, onorevoli colleghi, e non possiamo negarlo. Ma la Siria è anche altro ed è per questa ragione che per noi l’accordo di associazione è tanto importante, signora Commissario. Siamo consapevoli del rifiuto che la Siria ha opposto per il momento. Vorrei pregarla di tenerci al corrente dello svolgimento dei negoziati. Noi – molti di noi, almeno – vorremmo che la Siria potesse svolgere quel ruolo positivo che è in grado di avere sulla scena internazionale e nel processo di pace mediorientale.</p>
    </intervention>
    <intervention id="4-223" speaker_id="2229" name="Bernd Posselt" is_mep="True" mode="spoken">
      <p sl="de">autore. – Signora Presidente, la nostra proposta di risoluzione contiene diversi messaggi molto chiari. Il primo chiede il rilascio immediato e incondizionato di Haythan Al-Maleh e di tutti gli altri difensori dei diritti umani e prigionieri di coscienza. Noi riteniamo che non si possa accettare alcun compromesso in materia di diritti umani. Nella nostra risoluzione, tuttavia, nel considerando A e al paragrafo 9, ribadiamo di volere un dialogo con la Siria. In buona sostanza, vogliamo sia raggiunto al più presto un accordo con questo paese, ma nel rispetto di alcune condizioni e quale strumento di promozione dei diritti umani e di cooperazione.</p>
      <p sl="de">Riconosciamo senza dubbio – come ha affermato l’onorevole De Keyser – che in Siria si sono avuti sviluppi positivi e negativi. In nessun’altra regione dell’Arabia Saudita o del Mashrek i cristiani e altre minoranze sono trattati tanto bene quanto in Siria. I cristiani libanesi – figure di spicco della comunità cristiana – mi assicurano che la loro sopravvivenza è unicamente dovuta alla protezione che la Siria sta offrendo loro.</p>
      <p sl="de">La Siria non è neppure il lacchè dell’Iran, onorevole Tannock, ma un importante contrappeso rispetto al ruolo dominante dell’Iran. Abbiamo dunque bisogno di una Siria stabile, ma questo paese deve comunque impegnarsi perché ciò accada.</p>
    </intervention>
    <intervention id="4-224" speaker_id="4253" name="Frédérique Ries" is_mep="True" mode="spoken">
      <p sl="fr">autore. – Signora Presidente, potremmo chiederci se la Siria non si stia in fondo abituando alle critiche che le muoviamo quasi ogni anno a proposito delle violazioni dei diritti umani nel paese. Non dobbiamo comunque disperare di essere capiti e restiamo in attesa di ulteriori progressi nell’interesse di tutti i cittadini siriani – mi pare di capire che alcuni passi avanti siano stati compiuti in questo caso – che aspirano a una maggiore libertà, soprattutto libertà di espressione.</p>
      <p sl="fr">La nostra proposta di risoluzione oggi riguarda, in particolare, Haythan Al-Maleh, strenuo difensore dei diritti umani. Questo avvocato è stato condannato a tre anni di carcere al termine di un processo farsa che lo ha visto imputato – e cito – “per avere diffuso informazioni false ed esagerate che minano il sentimento nazionale”. Questa era l’accusa. La nostra risoluzione, pertanto, chiede l’immediato rilascio di Haythan Al-Maleh per i motivi che ho appena esposto e per altri che sono stati ricordati – l’età avanzata e i gravi problemi di salute.</p>
      <p sl="fr">Da un punto di vista generale, naturalmente, è nostra intenzione attirare l’attenzione sulle violazioni dei diritti umani in Siria: esecuzioni – menzionate nella risoluzione – arresti e restrizioni di molte libertà, tutto in nome di uno stato di emergenza, che per definizione è temporaneo e che perdura da più di quarant’anni.</p>
      <p sl="fr">Chiediamo all’Unione europea di ribadire queste nostre richieste, che sono state ricordate dalla baronessa Ashton e sono fondamentali, ma soprattutto di usarle per esercitare pressione nei colloqui e nei negoziati sulla firma dell’accordo di associazione.</p>
      <p sl="fr">Ci stiamo allontanando da quella che era stata chiamata la “primavera di Praga” del 2000, più di dieci anni fa, quando Bashar al-Assad era appena salito al potere. Nell’arco di tempo di pochi mesi si era aperto lo spiraglio di un futuro più luminoso per la società civile siriana. Penso sia giunto il momento che la Siria continui ad attuare tutte le riforme necessarie se vuole trasmettere un’immagine degna di quel ruolo significativo che ci auguriamo e vogliamo che svolga nella regione.</p>
    </intervention>
    <intervention id="4-225" speaker_id="96824" name="Monica Luisa Macovei" is_mep="True" mode="spoken">
      <p sl="en">a nome del gruppo PPE. – Signora Presidente, Al-Maleh ha criticato le autorità siriane sui mezzi di informazione ed è stato condannato per aver diffuso informazioni false che minano la sicurezza nazionale. Il suo arresto, la detenzione, la condanna e la pena in carcere comminata da un tribunale militare costituiscono altrettante violazioni dei suoi diritti, in particolare del diritto alla libertà di espressione e a un processo equo. Tali violazioni sono una minaccia per tutti i difensori dei diritti umani nel paese.</p>
      <p sl="en">Il significato della libertà di espressione è poter criticare un governo, condividere informazioni pubblicamente ed esprimere opinioni senza temere il carcere. Non si va in carcere per l’essenza di un discorso: presentare opinioni e idee che l’ascoltatore non condivide.</p>
      <p sl="en">Mi unisco quindi ai miei onorevoli colleghi per chiedere alla Siria il rilascio immediato di Al-Maleh. Invito la Commissione a sollevare la questione all’attenzione del governo siriano con urgenza.</p>
    </intervention>
    <intervention id="4-226" speaker_id="33997" name="Corina Creţu" is_mep="True" mode="spoken">
      <p sl="ro">a nome del gruppo S&amp;D. – Oggi discutiamo di un caso oltraggioso di violazione dei diritti umani, un esempio del modo in cui uno Stato autoritario intende trattare i propri cittadini.</p>
      <p sl="ro">La vittima ha visto violate le proprie libertà fondamentali e calpestati altri diritti, come il diritto alla presunzione di innocenza, a un equo processo e a una difesa, e il diritto di scegliere liberamente un avvocato.</p>
      <p sl="ro">A prescindere da tutte queste gravi trasgressioni, tuttavia, l’aspetto centrale di questo caso è dato dalle accuse mosse a Haitham Al-Maleh, un attivista veterano per i diritti umani che ha già stato arrestato per le sue attività a sostegno delle riforme costituzionali negli anni ’80 quando è stato condannato a sette anni di carcere.</p>
      <p sl="ro">Questa volta Haitham Al-Maleh è stato condannato a tre anni di carcere per un reato di opinione, è stato accusato di minare la morale e il sentimento della nazione con le critiche rivolte, in particolare, allo stato di emergenza che, introdotto quarant’anni fa, ha sospeso i diritti fondamentali dei cittadini.</p>
      <p sl="ro">Pertanto, questo anziano signore di 80 anni, gravemente ammalato, corre il pericolo di morire in carcere per aver legittimamente esercitato il proprio diritto alla libertà di espressione, un diritto sancito dal Patto internazionale sui diritti civili e politici che la Siria ha ratificato.</p>
      <p sl="ro">Giacché le accuse contro Al-Maleh costituiscono una violazione del diritto alla libertà di espressione e il suo stato di salute è sempre più compromesso, appoggiamo anche noi l’appello rivolto alle autorità siriane di ritirare le imputazioni e rilasciare Haitham Al-Maleh e gli altri prigionieri politici.</p>
      <p sl="ro">I primi passi verso la normalizzazione e la democratizzazione del regime siriano dovrebbero comprendere un’amnistia generale, la fine di ogni maltrattamento e persecuzione degli attivisti per i diritti umani, la cessazione degli arresti degli oppositori politici e la garanzia dell’indipendenza della magistratura.</p>
    </intervention>
    <intervention id="4-227" speaker_id="96945" name="Marietje Schaake" is_mep="True" mode="spoken">
      <p sl="en">a nome del gruppo ALDE. – Signora Presidente, la Siria è un attore importante nella regione mediorientale. Lo scorso anno, quando ho visitato Damasco, sono rimasta colpita dalle potenzialità della giovane generazione siriana.</p>
      <p sl="en">Per il progresso del paese e per i suoi legami con la comunità internazionale occorre un cambiamento a favore di una maggiore apertura e aderenza ai diritti fondamentali.</p>
      <p sl="en">Nel suo discorso inaugurale il presidente al-Assad ha parlato di pensiero creativo, trasparenza e democrazia. Le carceri siriane, invece, si sono riempite rapidamente di prigionieri politici, giornalisti e attivisti dei diritti umani, ai quali si sono aggiunti di recente due noti giuristi esperti di diritti umani, Haythan Al-Maleh e Muhammad al-Hasani che sono stati condannati per avere criticato le prestazioni della Siria su questo fronte.</p>
      <p sl="en">Anche lo scrittore Ali Abdullah resta in carcere, dopo aver già scontato la pena. Non esiste libertà di espressione, neppure su internet.</p>
      <p sl="en">Esiste un divario ampio e doloroso fra le ambizioni proclamate dallo stesso al-Assad e la realtà dei progressi verso la democrazia. Questo divario non serve gli interessi del paese – soprattutto non serve quelli della generazione più giovane.</p>
      <p sl="en">L’Unione europea dovrebbe ricorrere a tutti i mezzi necessari e disponibili per spingere la Siria nella giusta direzione e portarla a migliorare il suo operato in materia di diritti umani.</p>
    </intervention>
    <intervention id="4-228" speaker_id="96793" name="Paweł Robert Kowal" is_mep="True" mode="spoken">
      <p sl="pl">a nome del gruppo ECR. – Signora Presidente, l’onorevole Schaake ha ragione quando afferma che in Siria sono in molti a chiedere un cambiamento nel paese. Quando mi sono recato in Siria, ho avuto modo di incontrare e ascoltare queste persone. Per quanto riguarda il caso in esame, credo si debba tornare alla discussione di martedì scorso sullo stato dell’Unione, quando il presidente di uno dei gruppi politici ha affermato che, sulle questioni importanti, non dobbiamo essere una sorta di apparecchio fax che sforna dichiarazioni sugli eventi mondiali. Dobbiamo superare questo atteggiamento e non limitarci alle sole parole – e di parole ne pronunciamo molte in Parlamento. Noi vorremmo che le parole si traducessero in una maggiore efficacia del nostro operato. Sono preoccupato dalla situazione del difensore dei diritti umani Haythan Al-Maleh, che è stato condannato a tre anni di carcere per aver difeso i diritti umani e avere espresso apertamente le proprie opinioni. In diverse occasioni ha subito la repressione delle autorità ed è stato incarcerato, accusato e perseguitato. Ciononostante egli non ha mai cessato le sue attività e continua a denunciare le operazioni illegali del governo. Non è il solo a farlo. Molti siriani chiedono il cambiamento nel paese.</p>
      <p sl="pl">Uno dei più importanti obiettivi del Parlamento europeo è la partecipazione alla difesa dei diritti umani. Quello odierno è proprio uno dei casi in cui non dobbiamo trasformarci in un apparecchio fax che sforna dichiarazioni. Haythan Al-Maleh è un prigioniero di coscienza arrestato solo per avere esercitato il proprio diritto a esprimere un’opinione. Non possiamo rimanere a guardare, perché coloro che ci hanno eletto affinché esprimessimo liberamente le nostre opinioni si aspettano che ci impegniamo perché gli stessi diritti siano garantiti ad altri. Se oggi non intervenissimo in difesa di Al-Maleh, che senso avrebbe la nostra elezione, che autorevolezza avremmo come membri del Parlamento, come potremmo guardare negli occhi i nostri elettori fra qualche anno? Voglio sottolineare che, quando ci appelliamo all’eguaglianza, alla giustizia, alla legge, all’ordine e a tutto ciò di cui parliamo incessantemente nell’Europa unita, quando parliamo di amicizia e di cooperazione pacifica, non dobbiamo nasconderci da questi problemi. Sono problemi che richiedono grande impegno da parte della diplomazia dell’Unione europea, richiedono lo sviluppo di forme di pressione che permetterebbero ai siriani di godere di quella libertà di parola da loro invocata e a noi garantita. La libertà di parola deve essere condivisa. Facciamo appello alle istituzioni dell’Unione affinché la nostra azione sia particolarmente efficace su questo fronte giacché la reputazione dell’UE dipende da questo.</p>
    </intervention>
    <intervention id="4-229" speaker_id="96814" name="Elena Băsescu" is_mep="True" mode="spoken">
      <p sl="ro">È deplorevole che ci siano ancora casi di restrizione della libertà di espressione in Siria, un paese che ha consolidato processi economici e sociali negli ultimi dieci anni.</p>
      <p sl="ro">Sebbene la costituzione siriana garantisca in linea di principio i diritti umani fondamentali, il caso di Al-Maleh fa parte di una serie di arresti e detenzioni arbitrari.</p>
      <p sl="ro">Al-Maleh non ha avuto un processo equo, gli è stato negato il diritto alla difesa e continua a subire le dure condizioni della detenzione. Mi preoccupa particolarmente il grave stato di salute di Al-Maleh. Per questo motivo mi rivolgo alle autorità siriane affinché procedano a un suo rilascio incondizionato e si impegnino con forza per il rispetto dei diritti umani.</p>
      <p sl="ro">Infine, vorrei incoraggiare la Siria a firmare l’accordo di associazione. Tale accordo contiene elementi importanti che fanno riferimento ai diritti civili e politici garantiti dall’ordinamento internazionale. Il rispetto dell’accordo di associazione accelererebbe il processo di democratizzazione e di introduzione delle riforme.</p>
    </intervention>
    <intervention id="4-230" speaker_id="96838" name="Cristian Dan Preda" is_mep="True" mode="spoken">
      <p sl="ro">Desidero naturalmente anch’io unirmi a coloro che in quest’Aula hanno chiesto l’immediato rilascio di Haitham Al-Maleh. Come è già stato ricordato, Al-Maleh è un uomo di 80 anni, in cattiva salute, e il suo caso deve senza dubbio essere valutato in un’ottica umanitaria.</p>
      <p sl="ro">A prescindere dall’aspetto puramente umanitario di questo caso, dobbiamo considerare che Haitham Al-Maleh è stato condannato da un tribunale militare dopo un processo in cui si è visto negare i propri diritti fondamentali, e che questo verdetto, come si è detto, viola le norme internazionali. Come è potuto accadere? Semplicemente perché Haitham Al-Maleh ha continuato a fare ciò che fa da quarant’anni, in altre parole usare toni gravi, semplici e critici per parlare di quella libertà ricercata per migliorare la situazione dei cittadini in questo paese.</p>
      <p sl="ro">Credo che le autorità siriane debbano considerare la prospettiva di una firma dell’accordo di associazione con l’Unione europea come un incentivo per migliorare la situazione complessiva dei diritti umani. È dunque giunto il momento che la Siria dimostri che gli impegni assunti sotto il profilo dei diritti umani non sono un aspetto formale, ma trovano anche un’attuazione nella società.</p>
    </intervention>
    <intervention id="4-231" speaker_id="28301" name="Tadeusz Zwiefka" is_mep="True" mode="spoken">
      <p sl="pl">Signora Presidente, chiediamo al governo e al presidente siriano di condonare la pena che un noto avvocato e difensore dei diritti umani sta scontando e di proscioglierlo dalle accuse. Questo è il modo giusto di avanzare la nostra richiesta, giacché sono queste le autorità che hanno il potere decisionale. Vorrei comunque ricordare un episodio: non molto tempo fa, verso la fine dell’ultima legislatura, abbiamo ospitato in quest’Aula il Gran Muftì della Siria, che, in occasione di una plenaria, ha affermato che in Siria esistono le libertà civili e che sono rispettati i principi della democrazia e la libertà di parola. Forse dovremmo rivolgerci a lui, che è un’autorità nel suo paese e gode del sostegno della società. Forse potrebbe influire sul governo e sul presidente. Forse dovremmo chiedergli di unirsi a noi nella lotta per il rilascio di un difensore dei diritti umani che, dopo tutto, è stato condannato ingiustamente.</p>
    </intervention>
    <intervention id="4-232" speaker_id="97016" name="Angelika Werthmann" is_mep="True" mode="spoken">
      <p sl="de">Signora Presidente, onorevoli colleghi, la legge d’emergenza del 1963 è ancora in vigore in Siria. La libertà d’espressione, la libertà di stampa e la libertà di assemblea sono soggette a pesanti restrizioni in Siria a causa di questa legge. Gli arresti con motivazione politica non sono inusuali in Siria e uno dei detenuti è proprio Al-Maleh. Egli ha già trascorso diversi anni in carcere a causa del suo coinvolgimento in diversi casi di diritti umani. Nell’ottobre 2009, quest’uomo ottantenne è stato nuovamente arrestato e condannato a una pena detentiva da un tribunale militare. Nel suo dialogo con i paesi terzi l’Unione europea deve svolgere un ruolo forte per porre fine alla persecuzione e alla repressione degli attivisti politici e delle loro famiglie.</p>
    </intervention>
    <intervention id="4-233" speaker_id="28178" name="Miroslav Mikolášik" is_mep="True" mode="spoken">
      <p sl="sk">Le recenti pene detentive comminate a noti avvocati dei diritti umani per avere esercitato la loro libertà d’espressione dimostrano che la Siria ricorre ancora a un’interpretazione permissiva e spesso distorta del Patto internazionale per i diritti civili e politici di cui è firmataria. Le persecuzioni, le restrizioni della libertà, gli arresti arbitrari e gli ostacoli all’operato degli attivisti per i diritti umani, oltre alla negazione del diritto a un equo processo, sono causa di destabilizzazione interna in un paese che può portare la pace e la stabilità nella regione.</p>
      <p sl="sk">Ritengo che la Commissione dovrebbe sfruttare al massimo l’ambizione della Siria di concludere un accordo di associazione con l’Unione europea per esercitare pressione su questo paese spingendolo a impegnarsi a porre fine alle continue violazioni dei diritti umani.</p>
    </intervention>
    <intervention id="4-234" speaker_id="4260" name="Eija-Riitta Korhola" is_mep="True" mode="spoken">
      <p sl="fi">Signora Presidente, la pena detentiva comminata a Haytham Al-Maleh rispecchia chiaramente quella che è la situazione attuale dei diritti umani in Siria. L’estensione della giurisdizione dei tribunali militari ai casi civili è una mossa molto discutibile, che raramente – o mai – trova giustificazione.</p>
      <p sl="fi">Senza in alcun modo sottovalutare l’inappropriatezza del trattamento subito da Haytham Al-Maleh, desidero sottolineare che il vero problema affonda le sue radici nelle strutture della società siriana. Lo stato di emergenza che ha sospeso molti diritti costituzionali è in vigore dalla sua introduzione nel 1963. La giustificazione addotta inizialmente per il suo mantenimento – il conflitto fra Siria e Israele – ha perso credibilità molto tempo fa.</p>
      <p sl="fi">Nessun governo può rimanere in carica per decenni e affermare di rispettare i principi della democrazia. Esorto il Parlamento europeo a condannare con fermezza il mantenimento dello stato di emergenza e ad appoggiare tutti i passi necessari a garantire il ritorno di una vera democrazia in Siria.</p>
    </intervention>
    <intervention id="4-235" speaker_id="28299" name="Bogusław Sonik" is_mep="True" mode="spoken">
      <p sl="pl">È con preoccupazione che assistiamo alle decisioni dittatoriali delle autorità siriane di arrestare e perseguitare noti attivisti dei diritti umani. Il processo di Al-Maleh non si è svolto nel rispetto delle norme internazionali della giustizia, della presunzione di innocenza e del diritto a una difesa. La concessione della grazia ad Al-Maleh e ad altri difensori dei diritti umani ai quali è stato negato il diritto a un equo processo sarebbe la prova di un cambiamento di rotta nella politica delle autorità e indicherebbe una scelta a favore del rispetto delle norme internazionali in materia di diritti umani e dei principi dell’equità processuale. Si aggiunga a ciò che, nell’ottobre del 2009, su richiesta siriana è stata rinviata la firma di un accordo di associazione fra l’Unione europea e la Siria il cui elemento saliente è il rispetto dei diritti umani. Alla luce della situazione attuale, la Commissione dovrebbe presentare una relazione al Parlamento sullo stato delle discussioni concernenti la firma dell’accordo.</p>
    </intervention>
    <intervention id="4-236" speaker_id="photo_generic" name="Connie Hedegaard" is_mep="True" mode="spoken">
      <p sl="en">membro della Commissione. − Signora Presidente, la recente ondata di arresti e condanne di difensori dei diritti umani, avvocati, giornalisti e cittadini curdi preoccupa moltissimo l’Unione europea.</p>
      <p sl="en">Sono tre i casi significativi che di recente hanno attirato l’attenzione dell’Unione: i casi di Muhammad al-Hasani and Haythan Al-Maleh – di cui hanno parlato molti onorevoli parlamentari oggi, in particolare di Al-Maleh – e quello di Ali Abdullah, uno scrittore che è stato nuovamente arrestato in giugno dopo aver scontato la propria pena in carcere.</p>
      <p sl="en">L’Unione europea ha intrapreso una serie di iniziative. Questi casi sono stati affrontati al giusto livello – anche dall’Alto rappresentante – con le autorità siriane. L’Unione europea ha insistito sulla necessità di tener conto delle precarie condizioni di salute di Al-Maleh, che ha 80 anni, per ragioni umanitarie. Tali iniziative sono state inizialmente adottate con grande discrezione, ma, in assenza di una risposta delle autorità siriane, il 27 luglio l’Alto rappresentante ha rilasciato una dichiarazione ricordando gli impegni che questo paese è tenuto a rispettare in virtù del diritto internazionale e chiedendo il rilascio dei prigionieri politici.</p>
      <p sl="en">Nonostante l’assenza di una risposta in questo senso fino a oggi, l’Unione europea non deve desistere, né lo farà. L’UE sta operando parallelamente su diversi fronti per promuovere i diritti umani in Siria. L’Unione e le delegazioni degli Stati membri a Damasco continueranno a monitorare la situazione e i processi. Al-Hasani e Al-Maleh sono ricorsi in appello.</p>
      <p sl="en">Appoggeremo i difensori dei diritti umani e le loro famiglie. Al contempo il rispetto dei diritti umani deve continuare a essere un punto ricorrente nel dialogo dell’Unione con la Siria, a tutti i livelli.</p>
      <p sl="en">L’onorevole De Keyser ha chiesto quale fosse la situazione rispetto all’accordo di associazione. La Siria non ha ancora risposto all’invito dell’Unione europea a firmare l’accordo, firma che attende dall’ottobre 2009. La Siria ha comunicato che non è ancora terminata la valutazione dell’impatto politico ed economico di tale accordo. Indubbiamente l’accordo porterà diversi benefici a entrambe le parti, ma per l’Unione europea rappresenta anche il modo migliore per stabilire un dialogo politico regolare e aperto con questo paese, anche sulla questione dei diritti umani.</p>
      <p sl="en">Un'altra iniziativa importante riguarda l’assistenza fornita dall’Unione europea in materia di diritti umani e democrazia. I progetti in via di definizione comprendono l’ammodernamento del sistema giudiziario e il rafforzamento della capacità della società civile siriana.</p>
    </intervention>
    <intervention id="4-237" speaker_id="2229" name="Bernd Posselt" is_mep="True" mode="spoken">
      <p sl="de">autore. – Signora Presidente, chiedo scusa, ma il mio gruppo – come sempre – ha chiesto una votazione per appello nominale per l’ultima delle questioni urgenti, segnatamente quella concernente la Siria A seguito di una svista tecnica, tuttavia, sembrerebbe che questa informazione non le sia pervenuta. Le chiederei, a nome del mio gruppo – e gli altri gruppi non avranno certamente alcuna obiezione –di permettere cortesemente una votazione per appello nominale sulla risoluzione dedicata alla Siria.</p>
    </intervention>
    <intervention id="4-238" speaker_id="4544" is_mep="True" mode="spoken" role="Presidente">
      <p sl="unknown">Onorevole Posselt, non serve che avanzi questa richiesta, la votazione ci sarà.</p>
      <p sl="unknown">La discussione è chiusa.</p>
      <p sl="unknown">L’ordine del giorno reca la votazione</p>
      <a text="(Per i risultati dettagliati della votazione vedasi processo verbale)"/>
    </intervention>
    <intervention id="4-972" speaker_id="96774" name="Jarosław Leszek Wałęsa" is_mep="True" mode="written">
      <p sl="pl">Accolgo con favore la discussione odierna in seno al Parlamento europeo sulle violazioni dei diritti umani in Siria. Non possiamo rimanere indifferenti al problema. Invito quindi il governo della Siria e il suo Presidente a rilasciare, immediatamente e senza condizioni, Haythan Al-Maleh. Il processo contro questo avvocato siriano ottantenne non ha rispettato gli standard internazionali di un processo equo, che prevedono il diritto di presunzione di innocenza e il diritto alla difesa. Inoltre, le accuse rivolte contro quest’uomo contrastavano il diritto alla libertà di parola garantito dalla convenzione internazionali sui diritti civili e politici, della quale la Siria fa parte. Invito inoltre le autorità siriane a porre fine alle persecuzioni ai danni dei difensori dei diritti umani e delle loro famiglie e a garantire loro il diritto di portare a termine liberamente la propria attività senza alcun ostacolo o intimidazione. Invito le autorità siriane a rispettare gli standard internazionali sui diritti umani e gli obblighi internazionali accettati dal paese, che garantiscono la libertà di opinione e di espressione e il diritto a un processo equo. Le invito inoltre ad assicurare un giusto trattamento ai detenuti, che non devono essere sottoposti a tortura o a qualunque altra forma di trattamento iniquo e che devono avere contatti corretti, regolari e senza restrizioni con i propri famigliari, avvocati e medici.</p>
    </intervention>
  </section>
  <section id="creitem17" title="11. Turno di votazioni"/>
  <section id="creitem18" title="11.1. Kenya: mancato arresto del presidente del Sudan Omar al-Bashir (B7-0508/2010&#10;)"/>
  <section id="creitem19" title="11.2.  Diritti umani in Siria, segnatamente il caso di Haythan Al-Maleh (B7-0511/2010&#10;)"/>
  <section id="creitem20" title="12.  Correzioni e intenzioni di voto: vedasi processo verbale"/>
  <section id="creitem21" title="13. Storni di stanziamenti: vedasi processo verbale"/>
  <section id="creitem22" title="14.  Richiesta di difesa dell’immunità parlamentare: vedasi processo verbale"/>
  <section id="creitem23" title="15. Decisioni concernenti taluni documenti: vedasi processo verbale"/>
  <section id="creitem24" title="16. Posizione del Consiglio in 1ª lettura: vedasi processo verbale"/>
  <section id="creitem25" title="17.  Dichiarazioni scritte inserite nel registro (articolo 123 del regolamento): vedasi processo verbale"/>
  <section id="creitem26" title="18.  Trasmissione dei testi approvati nel corso della presente seduta: vedasi processo verbale"/>
  <section id="creitem27" title="19. Presentazione di documenti: vedasi processo verbale"/>
  <section id="creitem28" title="20. Calendario delle prossime sedute: vedasi processo verbale"/>
  <section id="creitem29" title="21. Interruzione della sessione">
    <intervention id="4-252" speaker_id="4544" is_mep="True" mode="spoken" role="Presidente">
      <p sl="unknown">Dichiaro interrotta la sessione del Parlamento europeo.</p>
      <a text="(La seduta termina alle 16.05)"/>
    </intervention>
  </section>
</text>
