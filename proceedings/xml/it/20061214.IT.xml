<?xml version='1.0' encoding='utf-8'?>
<text id="20061214.IT" lang="it" date="2006-12-14" place="Strasburgo" edition="Edizione GU">
  <section id="creitem1" title="1. Apertura della seduta"/>
  <section id="creitem2" title="2. Presentazione di documenti: vedasi processo verbale"/>
  <section id="creitem3" title="3. Strategia europea per un’energia sostenibile, competitiva e sicura – Libro verde − Strategia sulla biomassa e i biocarburanti − Assistenza in materia di sicurezza nucleare (discussione)">
    <intervention id="4-007" speaker_id="1849" is_mep="True" mode="spoken" role="Presidente">
      <p sl="unknown">L’ordine del giorno reca, in discussione congiunta:</p>
      <p sl="unknown">la relazione (A6-0426/2006), presentata dall’onorevole Morgan a nome della commissione per l’industria, la ricerca e l’energia, su una Strategia europea per un’energia sostenibile, competitiva e sicura – Libro Verde [2006/2113(INI) ],</p>
      <p sl="unknown">la relazione (A6-0347/2006), presentata dall’onorevole Langen a nome della commissione per l’industria, la ricerca e l’energia, sulla strategia per la biomassa e i biocarburanti [2006/2082(INI) ], e</p>
      <p sl="unknown">la relazione (A6-0397/2006), presentata dall’onorevole Seppänen a nome della commissione per l’industria, la ricerca e l’energia, sulla proposta di regolamento del Consiglio che istituisce uno strumento per l’assistenza in materia di sicurezza nucleare [09037/2006 – C6-0153/2006 – 2006/0802(CNS) ].</p>
    </intervention>
    <intervention id="4-008" speaker_id="photo_generic" name="Andris Piebalgs" is_mep="True" mode="spoken">
      <p sl="en">Membro della Commissione . – Signora Presidente, gli onorevoli deputati hanno deciso di tenere una discussione congiunta sulle tre relazioni degli onorevoli Morgan, Langen e Seppänen. Poco prima che inizi l’anno nuovo, si tratta di un’ottima occasione per discutere alcuni problemi di capitale importanza per la politica energetica, che l’anno scorso hanno suscitato grande inquietudine.</p>
      <p sl="en">Vorrei cominciare analizzando la relazione su una strategia europea per un’energia sostenibile, competitiva e sicura; in primo luogo mi congratulo con la relatrice, onorevole Morgan, e la ringrazio per il notevolissimo lavoro da lei svolto sul Libro verde per l’energia. Ringraziamenti e congratulazioni vanno anche ai relatori ombra onorevoli Zieleniec, Wijkman, Markov, Ehler, Tzampazi, Takkula e Vlasák per il contributo che hanno recato.</p>
      <p sl="en">Questo documento costituisce a sua volta un prezioso contributo per il lavoro portato avanti dalla Commissione europea in merito alla revisione strategica della politica energetica. Il lavoro che avete svolto negli ultimi mesi è confluito nelle più vaste riflessioni compiute dalla Commissione sul tema del futuro della politica energetica in Europa.</p>
      <p sl="en">Concordo sulla necessità, per l’Unione europea, di dotarsi di una politica energetica integrata, articolata e coerente, che mantenga la competitività dell’Europa, salvaguardi i nostri obiettivi ambientali e ci garantisca un approvvigionamento sicuro.</p>
      <p sl="en">Concordo anche sulla natura della sfida postaci dal cambiamento climatico; i mutamenti climatici sono l’elemento che più di ogni altro ci sprona a elaborare una nuova politica energetica. Dall’energia deriva oltre il 90 per cento delle emissioni di biossido di carbonio nell’Unione europea, e quindi non possiamo affrontare il problema dei mutamenti climatici se non disponiamo di politiche energetiche corrette. Anch’io ritengo che l’Unione debba dar prova di lungimiranza e decisione per guidare il mondo a passare più rapidamente verso un’economia a basso tenore di carbonio. Questo sforzo deve imperniarsi su obiettivi ambiziosi, ma credibili, miranti a ridurre ulteriormente le emissioni di gas a effetto serra dopo il 2012. In assenza di un mercato interno efficiente, il sistema di scambi di emissioni – elemento fondamentale del nostro tentativo di affrontare il problema dei mutamenti climatici secondo criteri di concorrenza – non potrà funzionare adeguatamente, e non potremo neppure realizzare i nostri obiettivi in materia di competitività e sicurezza degli approvvigionamenti. Di conseguenza, la Commissione continuerà a premere sugli Stati membri per indurli ad applicare in maniera completa la legislazione vigente.</p>
      <p sl="en">Questa settimana abbiamo adottato un altro pacchetto di misure di infrazione nei confronti di 16 Stati membri; in questa fase sono in corso procedure di infrazione contro 19 Stati membri; mi sembra che ciò dimostri la nostra decisa volontà di realizzare concretamente il mercato interno.</p>
      <p sl="en">Inoltre, conformemente alle conclusioni della relazione sul mercato interno e della relazione finale sull’indagine sul settore energetico, la Commissione intende ora muoversi per affrontare i problemi rimanenti nei seguenti settori: garanzia di accesso non discriminatorio alle reti già sviluppate, soprattutto per quel che riguarda il problema della separazione; migliore regolamentazione dell’accesso alla rete a livello nazionale e di Unione europea, anche con una migliore cooperazione tra le autorità di regolamentazione a livello UE; limitazione della concorrenza sleale, grazie a una maggior trasparenza e a un più ampio accesso alle strutture di immagazzinamento; creazione di un contesto chiaro per gli investimenti e, infine, migliore e più decisa definizione dell’obbligo di servizio pubblico.</p>
      <p sl="en">Tuttavia, il mercato interno può realizzare il proprio obiettivo solamente sulla base di decisioni prese dai cittadini europei; il ruolo dei cittadini riveste particolare importanza per il nostro programma di efficienza energetica. In questo campo tutti possono contribuire a rendere il mondo più sostenibile e sicuro, e apprezziamo vivamente il sostegno da voi offerto al piano d’azione sull’efficienza energetica. I cittadini europei possono poi contribuire a migliorare nettamente il ruolo delle fonti rinnovabili nel mix energetico, ma non possiamo attenderci che le persone operino il necessario cambio di atteggiamento in mancanza di un adeguato progetto politico e di investimenti. Per tale motivo ritengo anch’io necessario un piano stabile e di lungo termine per le fonti rinnovabili.</p>
      <p sl="en">Mutamenti climatici, globalizzazione e obiettivi di lungo termine: tutti questi elementi impongono di rinnovare gli sforzi nel campo delle tecnologie. Tutti auspichiamo che l’Europa assuma un ruolo guida nel campo della ricerca globale; ciò significa spendere in maniera più razionale i fondi attualmente destinati alla ricerca, impiegandoli come catalizzatori per incrementare i finanziamenti alla ricerca industriale nell’Unione europea.</p>
      <p sl="en">La relazione definisce in maniera corretta anche l’importanza della dimensione esterna. Quest’anno la nostra politica esterna ha compiuto alcuni progressi di grande importanza: la fondazione della comunità energetica e la conclusione di nuovi accordi con parecchi paesi produttori e di transito, come il Kazakistan, l’Azerbaigian e l’Ucraina.</p>
      <p sl="en">Vorrei passare ora alla relazione dell’onorevole Langen sulla strategia per la biomassa e i biocarburanti; ringrazio anzitutto l’onorevole Langen per il suo valido contributo, nonché per il grande aiuto che ha offerto alla Commissione nel lavoro sulle energie rinnovabili e in particolare sulla bioenergia.</p>
      <p sl="en">In primo luogo, l’Unione europea dovrà portare avanti un’azione collettiva tesa a potenziare il quadro legislativo per l’energia rinnovabile, impegnandosi a elaborare un saldo quadro normativo fondato su obiettivi ambiziosi. La definizione di obiettivi più ambiziosi e a più lungo termine fino al 2020 indurrà gli Stati membri ad assumersi obblighi vincolanti in materia di condivisione degli oneri e sviluppo di un mercato interno delle fonti di energia rinnovabile. Contemporaneamente dobbiamo però mantenere un certo grado di flessibilità che consenta agli Stati membri di concentrare la propria attenzione su determinati settori, in base ai propri specifici punti di forza e debolezza.</p>
      <p sl="en">In secondo luogo, tale quadro dovrà comprendere misure legislative elaborate in funzione degli ostacoli specifici con cui è confrontata l’energia rinnovabile nei singoli settori. Per quanto riguarda l’energia rinnovabile nel settore elettrico, per esempio, l’accesso alla rete è un elemento essenziale; probabilmente sarà necessario rafforzare le norme vigenti in questo campo. Quanto poi al riscaldamento, occorrono per esempio misure che consentano di superare gli inutili ostacoli che si frappongono alla costruzione di pannelli solari e di fissare regole del gioco uniformi per il teleriscaldamento.</p>
      <p sl="en">Nel settore dei trasporti, non dobbiamo dimenticare che i costi supplementari dei biocarburanti sono più gravosi di quelli delle fonti di energia rinnovabile in altri settori; è comunque necessario introdurre i biocarburanti nel mix energetico poiché essi costituiscono non solo uno strumento atto a combattere i mutamenti climatici, ma anche a garantire la sicurezza dell’approvvigionamento.</p>
      <p sl="en">Esaminando la relazione nei dettagli, vorrei soffermarmi su tre punti fondamentali. Anzitutto, apprezzo la determinazione con cui la relazione insiste sull’opportunità di introdurre una procedura di certificazione volta a garantire che la produzione di biocarburanti avvenga in modo sostenibile, indipendentemente dal fatto che si tratti di produzione interna UE o di importazione. Comprendo la logica che ha indotto a proporre il divieto di utilizzare l’olio di palma, ma dai lavori della tavola rotonda sulla sostenibilità dell’olio di palma è emerso che l’impatto ambientale della produzione di olio di palma può variare enormemente, e questo aspetto non si può ignorare.</p>
      <p sl="en">In secondo luogo, anch’io ritengo che i biocarburanti di seconda generazione siano un fattore di cruciale importanza: garantiscono prestazioni migliori in materia di gas a effetto serra e rendono più sicuro l’approvvigionamento in quanto ampliano la gamma di materie prime da cui estrarre i biocarburanti. Non dobbiamo però creare una falsa contrapposizione tra biocarburanti di prima e seconda generazione. Anche i biocarburanti di prima generazione migliorano la sicurezza dell’approvvigionamento riducendo la dipendenza dal petrolio, e rispetto ai carburanti convenzionali garantiscono risparmi in materia di gas a effetto serra. Inoltre, i biocarburanti di prima generazione fungono da ponte verso la seconda generazione; a mano a mano che i biocarburanti di seconda generazione giungeranno sul mercato, assorbiranno l’approvvigionamento, le reti di distribuzione e gli stabilimenti della prima generazione.</p>
      <p sl="en">Aderisco infine all’opinione di quanti proclamano la necessità di informare meglio la società in generale, e gli agricoltori in particolare, in merito all’utilizzo della biomassa e dei biocarburanti. In particolare, dobbiamo incoraggiare gli agricoltori a spingersi nel nuovo mondo della produzione di alimenti biologici e piante energetiche.</p>
      <p sl="en">Per finire, passo alla relazione dell’onorevole Seppänen sulla proposta di regolamento del Consiglio che istituisce uno strumento per l’assistenza in materia di sicurezza nucleare. Ringrazio l’onorevole Seppänen e plaudo agli sforzi compiuti da lui e dall’intero Parlamento per presentare questa relazione in tempo utile a rendere disponibile tale strumento entro la fine di quest’anno.</p>
      <p sl="en">Il miglioramento della sicurezza nucleare ha costituito una parte importante del lavoro che abbiamo svolto nei paesi dell’Europa centrale e orientale nonché nella Comunità degli Stati indipendenti, particolarmente in Ucraina e in Russia; abbiamo però operato anche in altri paesi, come l’Armenia e il Kazakistan. Questo compito resterà essenziale anche nei prossimi anni, allorché gran parte dei nostri vicini e delle economie emergenti dovrà fare ampio ricorso all’energia nucleare per soddisfare il proprio fabbisogno energetico.</p>
      <p sl="en">Per mancanza di tempo non posso commentare tutti gli emendamenti; vorrei però accennare ad alcune importanti considerazioni che ci impediscono di accettare alcuni emendamenti. Tralascerò gli emendamenti su cui concordiamo.</p>
      <p sl="en">Nell’emendamento n. 3 il relatore propone di aggiungere un accenno al rischio di proliferazione delle armi nucleari; la Commissione giudica che ciò non rientri negli obiettivi di questo strumento, ma ricada piuttosto nell’ambito dello strumento di stabilità.</p>
      <p sl="en">Secondo l’emendamento n. 7 “si dovrebbe attribuire priorità all’assistenza alle attività e agli impianti nucleari che potrebbero avere conseguenze significative sugli Stati membri”. Comprendo le preoccupazioni che hanno indotto a formulare questa proposta, e ribadisco che la Comunità sostiene innanzitutto il miglioramento della sicurezza nucleare negli impianti vicini ai nostri confini. Ripeto comunque che il nuovo strumento si pone un obiettivo globale; un incidente nucleare che avvenga in un luogo qualsiasi è in realtà un incidente nucleare per tutti, dal momento che le conseguenze dirette o indirette si ripercuoteranno sul mondo intero.</p>
      <p sl="en">Infine, gli emendamenti nn. 27 e 28 limitano la portata dell’applicazione dello strumento “solo agli impianti nucleari che sono o erano in funzione in paesi terzi alla data dell’entrata in vigore [dello strumento]”. E’ chiaro che non intendiamo contribuire alla progettazione o alla costruzione di nuove centrali in paesi terzi, ma deve sussistere la possibilità di fornire assistenza per tutte le centrali esistenti; in caso contrario ci priveremmo di un efficace strumento per incidere sulla sicurezza nucleare all’estero.</p>
      <p sl="en">Concludo rendendo nuovamente omaggio all’operato del Parlamento e di tutte le commissioni parlamentari che hanno partecipato al lavoro sul Libro verde, la strategia per la biomassa e i biocarburanti e lo strumento per la sicurezza nucleare. Sono ansioso di continuare il nostro lavoro comune per il futuro energetico europeo.</p>
      <a text="(Applausi)"/>
    </intervention>
    <intervention id="4-009" speaker_id="2171" name="Eluned Morgan" is_mep="True" mode="spoken" role="relatore">
      <p sl="en">Signora Presidente, all’inizio di quest’anno un brivido gelido ha scosso molte famiglie dell’Europa occidentale quando l’azienda russa Gazprom ha deciso di interrompere le forniture all’Ucraina. Gli effetti si sono fatti sentire in tutta l’Unione europea. Un brivido gelido è corso lungo la schiena di molti politici, quando si sono resi conto che in futuro, se si fossero mantenute le tendenze attuali, più dell’80 per cento del nostro gas sarebbe probabilmente arrivato da paesi esterni all’Unione europea. Dobbiamo quindi affrontare rapidamente problemi reali di sicurezza dell’approvvigionamento di energia.</p>
      <p sl="en">Oltre a questo si sta diffondendo una crescente consapevolezza dei problemi legati ai cambiamenti climatici, che influiscono sul nostro pianeta più rapidamente e profondamente di quanto potessimo immaginare. Se vogliamo arrestare gli effetti che l’attività umana sta producendo sull’ambiente, dobbiamo certamente cominciare apportando cambiamenti radicali al modo in cui utilizziamo e produciamo energia.</p>
      <p sl="en">Mi auguro che la relazione su cui voteremo oggi sia una risposta adeguata a queste sfide. La Commissione ha chiaramente definito la propria posizione sull’entità del problema. Spero che la nostra risposta ad alcune delle dure scelte che si renderanno necessarie sia stata costruttiva.</p>
      <p sl="en">Non ci sono dubbi: l’Unione europea ha l’occasione di mettersi alla prova davanti ai cittadini europei. Questo è uno dei maggiori contributi che il Parlamento ha offerto alla discussione, riportando cittadini e consumatori al centro del dibattito energetico. Se vogliamo raccogliere queste sfide, dobbiamo coinvolgere il consumatore, e riconoscere che la povertà energetica è un problema reale per milioni di nostri cittadini. L’efficienza energetica è certamente il modo più efficace, in termini di costi, per raccogliere alcune delle sfide che ci attendono, e la Commissione ha avanzato un piano d’azione molto esauriente sul consumo energetico e sull’efficienza energetica. E’ essenziale cercare di rendere l’Europa l’economia più efficiente al mondo in termini energetici entro il 2020.</p>
      <p sl="en">Abbiamo davanti a noi un ottimo esempio di una situazione in cui disponiamo di numerosi strumenti legislativi, mentre gli Stati membri ignorano quelle stessi leggi che hanno sottoscritto. Dobbiamo raggiungere la fase in cui ridurremo il nostro consumo energetico del 20 per cento. Il processo di attuazione in questo campo è cruciale, e le chiedo, signor Commissario, quali altre misure possiamo adottare. Lei ha proposto di avviare ulteriori procedure di infrazione – ma possiamo fare di più per additare al pubblico biasimo quegli Stati membri che non applicano le leggi da loro stessi sottoscritte?</p>
      <p sl="en">Ormai da troppo tempo molti Stati membri sono più interessati a stringere gli accordi più convenienti per le maggiori aziende energetiche nazionali che non ad assistere i consumatori o a offrire loro dei vantaggi. Perché l’anno scorso, nel Regno Unito, il 19 per cento dei cittadini ha cambiato fornitore energetico, mentre in Francia la cifra si è attestata al di sotto del 2 per cento? E’ forse dovuto al fatto che in Francia e in Germania tutti i cittadini sono soddisfatti dei propri fornitori di energia? Ne dubito. A mio avviso questo si spiega con il fatto che, per molte aziende, è difficile accedere a questi mercati a causa dell’interesse di alcune aziende a tener fuori gli altri. Per questo motivo dobbiamo agire seriamente e con decisione aprendo e separando le reti di distribuzione. Se si arriva nel Regno Unito a bordo dell’Eurostar , si vede per prima cosa un enorme cartellone su cui si legge che Électricité de France fornisce energia a milioni di londinesi. Spero che un giorno, scendendo da un treno alla stazione di Parigi, potrò leggere un cartello che dice: “Centrica – che ancora non appartiene ai russi – fornisce energia a milioni di parigini”. Temo che quel giorno sia ancora molto lontano.</p>
      <p sl="en">La sicurezza dell’approvvigionamento energetico e la sostenibilità devono andare di pari passo. Per guidare l’economia dobbiamo usare meccanismi quali il sistema per lo scambio di quote di emissioni. La scelta del mix energetico spetta agli Stati membri, ma cerchiamo di essere ragionevoli e riconosciamo che il mix energetico di un paese influirà sugli altri, e che abbiamo bisogno di fissare obiettivi precisi per ridurre le emissioni di CO2 del 30 per cento entro il 2020. Insistiamo sulla necessità di stabilire obiettivi settoriali vincolanti del 25 per cento per le energie rinnovabili. Ciò significa una vera rivoluzione per il modo in cui molti Stati membri producono la propria energia. La nostra spesa nel settore della ricerca e dello sviluppo è eccessivamente ridotta, ed è quindi opportuno lavorare per elaborare una vera politica energetica europea comune nelle relazioni esterne.</p>
      <p sl="en">Desidero ringraziare gli altri partiti politici, in particolare gli onorevoli Reul, Ek, Turmes e Seppänen per il loro contributo e il loro sostegno alla discussione. Mi auguro, signor Commissario, che lei accoglierà alcune delle nostre proposte, e attendiamo con impazienza di sentire le sue idee sulla revisione energetica strategica il prossimo anno.</p>
    </intervention>
    <intervention id="4-010" speaker_id="1928" name="Werner Langen" is_mep="True" mode="spoken" role="relatore">
      <p sl="de">Signora Presidente, sono lieto che sia stato possibile discutere il piano per la biomassa e i biocarburanti insieme al Libro verde. Infatti gli obiettivi del Libro verde – competitività, sostenibilità e sicurezza dell’approvvigionamento – si possono realizzare, anche se certo non completamente, per mezzo di tutte le misure tese a promuovere l’utilizzo della biomassa e dei biocarburanti. Si tratta di un aspetto importante, perché già oggi il 50 per cento di tutte le energie rinnovabili – ossia all’incirca il 4 per cento del complessivo fabbisogno energetico europeo – viene prodotto per mezzo della biomassa. Sono grato al Commissario; se il 2006 è stato l’anno dei programmi, mi auguro che il 2007 possa essere l’anno dell’attuazione politica. Attendiamo con impazienza le proposte che lei intende presentare il 10 gennaio, per tradurre finalmente in realtà i programmi d’azione e i Libri verdi; siamo convinti, infatti, che non si debba trascurare alcuna misura capace di contribuire a rendere più sicuro l’approvvigionamento dell’Unione europea.</p>
      <p sl="de">Oggi la biomassa è un gigante addormentato. Il potenziale è immenso: su 97,4 milioni di ettari potenzialmente coltivabili, oggi nell’UE solo 1,6 milioni di ettari vengono utilizzati per la produzione di energia. Produciamo da noi il 90 per cento della biomassa, mentre ne importiamo il 10 per cento. Osserviamo però che i grandi paesi produttori come il Brasile, e ultimamente – da due anni – anche gli Stati Uniti, praticano una strategia mirata alla produzione di biocarburanti per mezzo delle proprie coltivazioni. Il fatto che gli Stati Uniti siano riusciti nel giro di soli due anni a passare, in pratica, da 0 a 19 milioni di tonnellate di biocarburanti mi sembra un risultato eccezionale; nel quadro delle nostre possibilità, e anche nel contesto di un utilizzo alternativo, ciò deve costituire per noi uno stimolo. Nessuno vuole mettere a repentaglio la produzione di pregiati prodotti alimentari convertendosi completamente all’energia, magari grazie a sovvenzioni eccessive. Dobbiamo mantenere l’equilibrio tra i due elementi, ma la situazione offre delle opportunità; per tale motivo la commissione per l’industria, la ricerca e l’energia – competente per merito – ha adottato il mio progetto di relazione con la più vasta maggioranza. Non avviene spesso che alla fine si giunga a un voto unanime; nella misura del possibile, abbiamo quindi accolto nella relazione le preoccupazioni dei singoli gruppi. La relazione, che tuttavia non è lunghissima – conta 81 paragrafi – dimostra che, in seno al Parlamento europeo, siamo assolutamente favorevoli a un ulteriore utilizzo della biomassa.</p>
      <p sl="de">Il piano d’azione della Commissione definisce correttamente le misure di sostegno e i punti prioritari; sul piano d’azione non abbiamo nulla da ridire, ma nel nostro parere abbiamo incluso una serie di considerazioni che oggi a mezzogiorno, ritengo, adotterete a grande maggioranza; inoltre, signor Commissario, chiediamo a lei e ai suoi collaboratori di accogliere queste considerazioni del Parlamento nella vostra strategia di attuazione.</p>
      <p sl="de">In relazione a entrambi i blocchi è importante per noi sfruttare tutte le possibilità offerte dalla biomassa – molte opportunità sono ancora trascurate, dal legno alle piante a crescita rapida – e, a un secondo livello, preoccuparci di introdurre tecnologie moderne – per esempio biocarburanti della seconda generazione. D’altra parte, dobbiamo garantire che siano adottate tutte le misure necessarie per fare in modo che l’utilizzo dei biocarburanti sia tecnologicamente neutro, nonché per sfruttare fino in fondo il potenziale di sviluppo disponibile.</p>
      <p sl="de">In un colloquio svoltosi due settimane fa, un noto esponente dell’industria automobilistica europea mi ha dichiarato: indipendentemente dall’obbligo di miscelazione dei biocarburanti e dall’obiettivo del 5,75 entro il 2012, se ci viene dato il via libera e vengono fissate le giuste condizioni normative, se vengono adeguate le norme tecniche e ci viene garantita libertà d’azione, in tal caso noi siamo pronti a partecipare insieme al settore con investimenti dell’ordine di miliardi, senza accontentarci di puntare solo all’obiettivo del 5,75 per cento. Se viene garantita la sicurezza degli investimenti, l’industria automobilistica europea ritiene possibile giungere al 15 per cento nel giro di dieci anni. Il nostro approccio è quello di non lasciare nulla di intentato.</p>
      <p sl="de">Desidero ringraziare espressamente tutti i colleghi che hanno collaborato, e ringrazio anche le altre commissioni parlamentari. Sono stati presentati 187 emendamenti, oltre a 122 emendamenti nei pareri, e con tutti i colleghi il dibattito è stato proficuo. Ora ci attendono ancora un paio di votazioni distinte, e in sede di votazione la relazione avrà bisogno ancora di qualche rifinitura; nel complesso, però, possiamo ritenerci soddisfatti, e vi ringrazio di cuore. Mi auguro che la Commissione abbia ricevuto dal Parlamento un’indicazione di metodo per il proseguimento del suo lavoro.</p>
    </intervention>
    <intervention id="4-011" speaker_id="2304" name="Esko Seppänen" is_mep="True" mode="spoken" role="relatore">
      <p sl="fi">Signora Presidente, signor Commissario, ho preparato la relazione sull’assistenza ai paesi terzi in materia di sicurezza nucleare, a nome della commissione per l’industria, la ricerca e l’energia. Questo regolamento, che consentirebbe di offrire un’assistenza supplementare anche per altri scopi, è necessario per assicurare una base giuridica adeguata.</p>
      <p sl="fi">Non è possibile fornire assistenza per migliorare la sicurezza nucleare nei paesi terzi senza la base giuridica prevista da questo regolamento, ossia l’articolo 203 del Trattato EURATOM. L’Unione europea quindi potrà continuare, per esempio, la propria attività volta a migliorare la sicurezza nucleare nei paesi che aderivano al programma TACIS anche dopo l’interruzione di tale programma.</p>
      <p sl="fi">Signor Commissario, la commissione parlamentare – non soltanto il relatore ma l’intera commissione – ritiene che l’Unione europea non debba offrire assistenza per la costruzione di nuove centrali nucleari, ma soltanto al fine di migliorare la sicurezza degli impianti nucleari già esistenti e operativi e di altri impianti nucleari. Il gruppo Verts/ALE ha presentato l’emendamento n. 27 al testo che è stato adottato in materia dalla commissione parlamentare. L’intenzione è lodevole, ma la formulazione del testo non chiarisce l’argomento, anzi, introduce un problema di interpretazione. Quando si dice che gli impianti nucleari ammissibili all’assistenza devono essere operativi il giorno di entrata in vigore del regolamento, non si chiarisce se gli impianti esistenti e operativi, che in quel giorno specifico sono in manutenzione o comunque non operativi, possano ricevere assistenza. Non mi sembra opportuno escludere tali impianti dall’assistenza e, personalmente, non posso approvare questo emendamento. A mio avviso, l’obiettivo del Parlamento in materia è chiaramente espresso in altri articoli. Non dobbiamo offrire assistenza soltanto per aumentare il livello di sicurezza negli impianti esistenti, né per la costruzione di nuovi impianti.</p>
      <p sl="fi">Dobbiamo ricordare che l’impianto è responsabile della sicurezza nucleare e gli aiuti dell’Unione europea per migliorare il livello di sicurezza degli impianti nucleari sono soltanto aiuti complementari. Essi contribuiranno a trasferire le speciali competenze dell’Unione europea, dei suoi Stati membri o dell’Agenzia internazionale dell’energia atomica a impianti nucleari di paesi terzi, ma non vi sono i prerequisiti economici per usarli nei paesi ammissibili.</p>
      <p sl="fi">Per concludere vorrei presentare un emendamento orale alla relazione, e correggere l’importo iscritto a bilancio nell’emendamento della commissione n. 25 e nel quadro finanziario pluriennale a 524 milioni di euro.</p>
      <p sl="fi">Ringrazio tutti per l’eccellente livello di cooperazione.</p>
    </intervention>
    <intervention id="4-012" speaker_id="4276" name="Anders Wijkman" is_mep="True" mode="spoken">
      <p sl="en">relatore per parere della commissione per lo sviluppo. – Signora Presidente, ho a mia disposizione soltanto un minuto, quindi potrò fare solo due osservazioni.</p>
      <p sl="en">In primo luogo, i biocarburanti sono effettivamente molto importanti, ma si devono produrre con metodi quanto più efficienti possibile. La produzione di biocarburanti nei paesi tropicali è molto più efficiente di quella europea, ma, invece di beneficiarne appieno, sembriamo intenzionati a imporre un prelievo su tali importazioni. Se possiamo importare petrolio e gas dall’Arabia Saudita senza alcun prelievo, perché vogliamo imporne sui biocarburanti? Al di là della questione dell’efficienza, priviamo così i paesi a basso reddito di un introito molto necessario.</p>
      <p sl="en">In secondo luogo, in Cina e in India le emissioni stanno registrando un rapidissimo aumento. Per questo motivo, nel suo parere, la commissione per lo sviluppo ha proposto che l’Unione definisca una strategia attiva di cooperazione tecnologica con questi paesi, offrendo sostegno finanziario per coprire alcuni dei costi supplementari per le tecnologie più efficienti.</p>
      <p sl="en">L’emendamento n. 5 propone di sostituire il termine “finanziario” con “tecnico”. Dobbiamo essere più ambiziosi, altrimenti, in futuro, saremo sopraffatti dalle emissioni di questi paesi. Chiedo quindi ai colleghi di votare contro l’emendamento n. 5.</p>
    </intervention>
    <intervention id="4-013" speaker_id="33775" name="Jean-Pierre Audy" is_mep="True" mode="spoken">
      <p sl="fr">relatore per parere della commissione per il commercio internazionale. – Signora Presidente, inizierò ringraziando l’onorevole Langen per le capacità di ascolto, la saggezza e l’audacia di cui ha dato prova nella sua relazione.</p>
      <p sl="fr">La commissione per il commercio internazionale, dopo aver constatato il netto ritardo dell’Unione europea sia nel consumo sia nella produzione di biocarburanti, propone naturalmente di sviluppare le importazioni, ma anche di prestare attenzione alla produzione industriale europea, nel duplice obiettivo di ottenere l’indipendenza energetica dell’Unione e di fornire sbocchi per le produzioni agricole, per esempio le piante saccarifere.</p>
      <p sl="fr">I costi di produzione dell’etanolo sono pari a venticinque euro all’ettolitro in Brasile, trentacinque euro negli Stati Uniti e quarantacinque euro nell’Unione europea; per questo motivo riteniamo che converrebbe, per un certo periodo, definire un tasso di penetrazione accettabile delle importazioni di bioetanolo nell’Unione, che sia compatibile con il progressivo sviluppo della produzione comunitaria, e in linea con la strategia europea a favore dello sviluppo sostenibile.</p>
    </intervention>
    <intervention id="4-014" speaker_id="28215" name="Jacky Henin" is_mep="True" mode="spoken">
      <p sl="fr">relatore per parere della commissione per il commercio internazionale. – Signora Presidente, tutte le esperienze di liberalizzazione del settore energetico hanno provocato l’aumento dei prezzi e il deterioramento della qualità del servizio. Nell’Unione europea, in seguito alla liberalizzazione e alla separazione tra produttori e distributori di energia si sono realizzati investimenti insufficienti nelle unità di produzione e nelle reti di trasporto dell’elettricità. Questa politica, responsabile del grande blackout del novembre 2006, condurrà immancabilmente a enormi difficoltà negli anni a venire.</p>
      <p sl="fr">In tale contesto, è urgente accelerare gli investimenti a favore della ricerca in tutti i settori, compreso il nucleare, per raccogliere la sfida del dopo petrolio e combattere i gas a effetto serra. Dobbiamo porre fine all’obbligo di separazione tra produttori di energia e reti di trasporto di energia, nonché arrestare ogni ulteriore tentativo di liberalizzare il settore energetico.</p>
      <p sl="fr">Per questo sono favorevole a istituire un’Agenzia europea dell’energia che coordini le politiche energetiche degli Stati membri e i loro sforzi in materia di ricerca e sviluppo. Tale organismo presiederebbe un gruppo d’interesse economico su scala europea, che riunirebbe tutte le imprese di produzione e distribuzione dell’elettricità e garantirebbe a tutti l’accesso all’energia a costi ragionevoli. L’energia non è una merce come le altre, ma costituisce un bene comune dell’umanità.</p>
    </intervention>
    <intervention id="4-015" speaker_id="23781" name="Janusz Lewandowski" is_mep="True" mode="spoken">
      <p sl="pl">relatore per parere della commissione per i bilanci. – Signora Presidente, come per altri nuovi regolamenti, il compito della commissione per i bilanci nel caso del regolamento sull’assistenza in materia di sicurezza nucleare è stato quello di garantire che le relative disposizioni fossero coerenti con le disposizioni del nuovo accordo interistituzionale entrato in vigore nel maggio di quest’anno; ecco, in sostanza il mio parere. Tale coerenza è stata favorita dal fatto che il relatore, onorevole Seppänen, è un membro della commissione per i bilanci.</p>
    </intervention>
    <intervention id="4-016" speaker_id="28226" name="Jan Christian Ehler" is_mep="True" mode="spoken">
      <p sl="de">relatore per parere della commissione per i problemi economici e monetari . – Signora Presidente, le osservazioni della commissione per i problemi economici e monetari sono ovviamente di carattere strutturale; desideriamo illustrare sette punti.</p>
      <p sl="de">In primo luogo, siamo favorevoli a un approccio di politica energetica che garantisca prezzi ragionevoli per l’energia. In secondo luogo, sosteniamo un approccio integrato per la politica energetica, che tenga conto contemporaneamente degli obiettivi di sicurezza dell’approvvigionamento energetico, della sicurezza della concorrenza e della sostenibilità ambientale. In terzo luogo, la dipendenza dalle importazioni energetiche costringe a rinunciare ai paraocchi ideologici; vogliamo un mix energetico privo di discriminazioni. In quarto luogo, riteniamo che la realizzazione del mercato interno costituisca un fattore essenziale per garantire la sicurezza degli approvvigionamenti energetici e un ragionevole livello dei prezzi. In quinto luogo, occorre agevolare e accelerare gli investimenti nelle reti e nelle strutture, nonché gli investimenti in CO2 o nel settore dell’energia a basso tenore di CO2. In sesto luogo, esortiamo la Commissione a battersi coerentemente contro le distorsioni della concorrenza, per garantire le condizioni di una concorrenza equa. In settimo luogo, non vogliamo che la nostra politica energetica debba accollarsi il peso di una burocrazia inutile; attualmente, non è necessario istituire nuove agenzie e autorità europee, così come non è necessario dettare nuove norme per il mercato interno. Occorre piuttosto utilizzare in maniera più efficiente gli strumenti attualmente a disposizione, e recepire completamente il diritto europeo nelle legislazioni nazionali.</p>
    </intervention>
    <intervention id="4-017" speaker_id="28581" name="Evangelia Τzampazi" is_mep="True" mode="spoken">
      <p sl="el">relatore per parere della commissione per l’ambiente, la sanità pubblica e la sicurezza alimentare. – Signora Presidente, signor Commissario, onorevoli colleghi, la razionalizzazione dell’uso dell’energia, come l’introduzione delle risorse rinnovabili nel mix energetico dell’Unione, è un’esigenza collettiva dell’intera Unione europea, che deve quindi adottare tutte le misure necessarie per soddisfare la domanda di una politica energetica comune a livello europeo. Di questa domanda si fa portavoce la relazione dell’onorevole Morgan, con la quale desidero congratularmi.</p>
      <p sl="el">E’ importante capire che l’Unione potrebbe risparmiare fino al 20 per cento del suo attuale consumo energetico. Si tratta quindi di una fonte di energia che può essere sfruttata all’interno dell’Unione europea. Tale risparmio potrebbe derivare dalla rigorosa applicazione dell’attuale quadro giuridico dell’UE. Disponiamo oggi degli strumenti necessari, ossia dei Fondi strutturali. Per il prossimo periodo di programmazione 2007-2013 al Fondo europeo di sviluppo regionale dovrà aggiungersi una politica rispettosa dell’ambiente.</p>
    </intervention>
    <intervention id="4-018" speaker_id="4253" name="Frédérique Ries" is_mep="True" mode="spoken">
      <p sl="fr">relatore per parere della commissione per l’ambiente, la sanità pubblica e la sicurezza alimentare. – Signora Presidente, intervengo nella mia veste di relatrice per parere della commissione per l’ambiente, la sanità pubblica e la sicurezza alimentare sulla relazione Seppänen. La commissione per l’ambiente apprezza, in linea di massima, la relazione che è stata elaborata dalla commissione per l’industria, la ricerca e l’energia.</p>
      <p sl="fr">Utilizzerò il minuto a mia disposizione per sottolineare i seguenti punti: in primo luogo, il sostegno che la Comunità dovrà offrire all’elaborazione di un codice di condotta da applicare al sistema internazionale di vigilanza per gli incidenti nucleari, sotto l’egida dell’Agenzia internazionale per l’energia atomica; in secondo luogo, il carattere essenziale del principio “chi inquina paga”, per costringere i paesi terzi e gli operatori ad assumersi le proprie responsabilità; in terzo luogo, il finanziamento della bonifica di vecchi siti nucleari, all’esplicita condizione che sia garantito un alto grado di sicurezza con costi ridotti ed entro tempi ragionevoli.</p>
      <p sl="fr">D’altro canto, constatiamo con rammarico che sono stati respinti i nostri emendamenti concernenti la modifica della base giuridica, la necessità di tener conto di audit indipendenti della Corte dei conti europea, o ancora il rigore di bilancio in materia di consultazione, per citarne solo alcuni.</p>
      <p sl="fr">A titolo personale sono inoltre lieta che la commissione per l’industria, la ricerca e l’energia abbia accettato il mio emendamento al considerando n. 13, in cui si sottolinea che gli Stati membri sono sovrani quando si tratta di scegliere in materia di energia nucleare. Ciò che vale per l’Austria non deve necessariamente valere per la Finlandia o il Belgio.</p>
    </intervention>
    <intervention id="4-019" speaker_id="28114" name="Liam Aylward" is_mep="True" mode="spoken">
      <p sl="en">relatore per parere della commissione per l’ambiente, la sanità pubblica e la sicurezza alimentare. – Signora Presidente, accolgo con favore le due comunicazioni della Commissione sul piano d’azione per la biomassa e sulla strategia dell’Unione europea per i biocarburanti. Chiaramente, dobbiamo incrementare con urgenza la domanda di bioenergia per combattere i cambiamenti climatici e le emissioni di gas a effetto serra, ridurre la dipendenza dal petrolio e favorire lo sviluppo tecnologico ed economico nell’ambito dell’Unione europea.</p>
      <p sl="en">La domanda è: come possiamo farlo? Ritengo che per incrementare la domanda di bioenergia sarebbe necessario attribuire la priorità a ricerca, sviluppo e dimostrazione nei settori della bioenergia e dei biocarburanti – soprattutto per quanto riguarda i prodotti più efficienti e quelli di seconda generazione – promuovendo la creazione di mercati aperti e trasparenti e l’abbattimento degli ostacoli alla penetrazione nel mercato e coinvolgendo, mediante campagne di informazione, produttori, fornitori e consumatori.</p>
      <p sl="en">E’ essenziale che la futura crescita della bioenergia non metta a repentaglio la capacità dei paesi europei o dei paesi terzi di realizzare i propri obiettivi ambientali, come bloccare la perdita di biodiversità, proteggere le foreste, prevenire il degrado del suolo e pervenire a una situazione ecologica accettabile dei relativi corpi d’acqua.</p>
      <p sl="en">Sono lieto che la relazione Langen includa la richiesta della commissione per l’ambiente, secondo la quale la Commissione dovrebbe introdurre un sistema di certificazione obbligatoria ed esaustiva. Il coordinamento tra i vari uffici della Commissione e i diversi ministeri degli Stati membri, sulla base di un approccio integrato, è essenziale. Invito quindi la Commissione a seguire da vicino i progressi in questo campo e a formulare una politica coesa mirante a coinvolgere tutte le parti in causa nel processo di produzione e di approvvigionamento di biomassa e biocarburanti. Inoltre, è cruciale consentire agli Stati membri la necessaria discrezione e flessibilità per decidere, in piena autonomia, i propri obiettivi e le misure politiche più opportune, raggiungendo al contempo i più ampi obiettivi comunitari.</p>
      <p sl="en">La produzione di bioenergia deve sempre rispettare le buone prassi agricole, e non deve influire sensibilmente sulla produzione nazionale alimentare nell’ambito dell’Unione europea e nei paesi terzi; gli incentivi, inoltre, non si devono intendere come sussidi indiretti, ma devono limitarsi a garantire la massima efficienza, nonché benefici ambientali e climatici.</p>
      <p sl="en">Tuttavia, una maggiore produzione di bioenergia offrirebbe uno stimolo molto positivo alla comunità agricola, e credo che gli investimenti in progetti di biocarburanti su scala ridotta, nel settore agricolo primario, sarebbero estremamente vantaggiosi. Apprezzo la proposta della Commissione di incoraggiare i contratti pubblici per veicoli puliti ed efficienti, nonché l’impiego di miscele con percentuali più elevate di biocarburanti.</p>
      <p sl="en">Chiedo agli Stati membri di favorire lo sviluppo di piani d’azione nazionali in materia di bioenergia, e approvo la decisione del mio governo di incoraggiare la produzione di bioenergia e gli incentivi nel settore dei trasporti, come ha evidenziato il bilancio adottato la settimana scorsa nel mio paese.</p>
    </intervention>
    <intervention id="4-020" speaker_id="28335" name="Marta Vincenzi" is_mep="True" mode="spoken">
      <p sl="it">relatrice per parere della commissione per i trasporti e il turismo . – Signora Presidente, onorevoli colleghi, sulla relazione Langen la commissione per i trasporti ha approvato all’unanimità un parere in cui è stata sottolineata la necessità di effettuare scelte che stabilizzino gli investimenti in un periodo medio-lungo, che diano certezze agli investitori, così come ai produttori e ai consumatori. Vorrei che questo fosse ripreso con forza.</p>
      <p sl="it">Inoltre è necessaria una maggiore chiarezza nella definizione dei biocarburanti di seconda generazione, in relazione alle ripercussioni ambientali che l’utilizzo e la produzione degli stessi possono determinare. Non è la stessa cosa parlare di biomasse derivanti da rifiuti piuttosto che da scarti di silvicoltura o da altro.</p>
      <p sl="it">E’ inoltre necessario fare chiarezza anche sulla quantità di direttive precedenti, che hanno accompagnato la politica di appoggio ai biocarburanti, in quanto ci sono alcune incoerenze che vanno superate, e soprattutto deve essere ridefinita la direttiva vigente sulla qualità dei carburanti per la miscelazione con la benzina.</p>
    </intervention>
    <intervention id="4-021" speaker_id="28316" name="Hannu Takkula" is_mep="True" mode="spoken">
      <p sl="fi">relatore per parere della commissione per i trasporti e il turismo. – Signora Presidente, è vero che le emissioni causate dal traffico sono uno dei tipi di emissioni attualmente in maggiore aumento nella nostra società, il che ci porta a domandarci come possiamo, di fatto, attuare i principi di uno sviluppo sostenibile e come potremmo individuare soluzioni nel campo dei trasporti che siano più rispettose dell’ambiente in maniera da tener conto maggiormente dei requisiti ambientali stabiliti per il settore dei trasporti terrestri, marittimi e aerei.</p>
      <p sl="fi">Un problema enorme è rappresentato dal fatto che, ad oggi, non abbiamo investito abbastanza o fornito assistenza finanziaria sufficiente per modalità di trasporto rispettose dell’ambiente. Un esempio eloquente in tale ambito è rappresentato dal biodiesel o dai veicoli ibridi, che hanno atteso a lungo un appoggio finanziario senza riceverlo e, dunque, sono rimasti un fenomeno molto marginale.</p>
      <p sl="fi">Anche la tassazione è uno strumento per orientarci verso uno sviluppo più sostenibile. Gli Stati membri, tuttavia, non si sono dimostrati disponibili a intraprendere questa via. Ora occorre sostenere agevolazioni fiscali e politiche chiare correlate al fatto che l’ambiente e lo sviluppo sostenibile sono per noi una vera priorità e non solo tema di discorsi altisonanti pronunciati nelle occasioni importanti.</p>
    </intervention>
    <intervention id="4-022" speaker_id="28323" name="Oldřich Vlasák" is_mep="True" mode="spoken">
      <p sl="cs">relatore per parere della commissione per lo sviluppo regionale. – Signora Presidente, signor Commissario, onorevoli colleghi, vorrei in primo luogo elogiare l’onorevole Morgan per il suo lavoro, ivi compreso il compromesso negoziato che rispecchia le posizioni dei vari raggruppamenti politici in seno alla commissione, nonché l’esperienza maturata in questo campo.</p>
      <p sl="cs">In veste di relatore per parere della commissione per lo sviluppo regionale, sono fermamente convinto del fatto che, nel momento in cui elaboriamo una politica energetica europea, dobbiamo lavorare soprattutto sulla base del principio di sussidiarietà perché le decisioni concrete in merito al mix energetico e alle relative preferenze nel campo delle fonti energetiche rinnovabili o dell’energia nucleare vanno sempre prese a livello di Stati membri in maniera da poter tenere presenti le condizioni geografiche, climatiche ed economiche di una determinata regione. Dobbiamo inoltre renderci conto del fatto che l’energia meno costosa è l’energia che non dobbiamo produrre. La via che dobbiamo seguire è dunque quella del risparmio energetico, contesto nel quale vi è un grande potenziale, specialmente nelle città, che rappresentano oltre il 70 per cento dell’energia consumata, ed è per questo che la Commissione deve avviare un dialogo vero con le città in particolare, ma anche con gli enti autonomi e le loro associazioni.</p>
    </intervention>
    <intervention id="4-023" speaker_id="28245" name="Willem Schuth" is_mep="True" mode="spoken">
      <p sl="de">relatore per parere della commissione per l’agricoltura e lo sviluppo rurale. – Signora Presidente, signor Commissario, onorevoli colleghi, vorrei esordire complimentandomi con l’onorevole Langen per la sua relazione equilibrata. In veste di relatore per parere della commissione per l’agricoltura in merito alla presente relazione, sono lieto di poter soffermarmi brevemente su alcuni elementi.</p>
      <p sl="de">La bioenergia rivestirà un’importanza fondamentale nel mix energetico del futuro. In molti ambiti, essa può offrire, e certamente offrirà, un incontestabile contributo alla sicurezza dell’approvvigionamento energetico e alla riduzione della nostra dipendenza dalle importazioni straniere, nonché alla protezione del clima, all’occupazione e all’economia nelle zone rurali europee.</p>
      <p sl="de">La commissione per l’agricoltura ritiene che sia particolarmente importante introdurre un sistema di certificazione comunitario. Da un lato, dobbiamo evitare ulteriori oneri amministrativi a carico dei produttori europei attingendo a norme esistenti come quella della condizionalità. Dall’altro, i biocarburanti importati da paesi terzi dovrebbero essere anch’essi certificati in base a rigorosi criteri ecologici per garantire un bilancio ambientale positivo.</p>
      <p sl="de">Nel promuovere i biocarburanti, quando si stanziano le risorse disponibili, la priorità non dovrebbe andare alla ricerca sui biocarburanti di seconda generazione, in quanto occorrono sicuramente altre ricerche sui combustibili di prima generazione.</p>
    </intervention>
    <intervention id="4-024" speaker_id="28225" name="Herbert Reul" is_mep="True" mode="spoken">
      <p sl="de">a nome del gruppo PPE-DE. – Signora Presidente, onorevoli colleghi, questa discussione, come ha sottolineato l’onorevole Morgan, è partita dalla situazione verificatasi a gennaio 2006, che ha dimostrato chiaramente la notevole dipendenza energetica dell’Europa. Se, nel 2000, la sua dipendenza energetica era pari al 50 per cento, nel 2030 corrisponderà grossomodo al 70 per cento, il che significa che la sicurezza dell’approvvigionamento sta assumendo una nuova, drammatica importanza, ma anche che occorre riorientare la politica estera e trarre nuove conclusioni per quanto concerne garanzia e utilizzo delle nostre risorse energetiche interne, oltre che ripensare alla questione di un’ulteriore definizione dei tre obiettivi, ossia sicurezza dell’approvvigionamento, sostenibilità e competitività.</p>
      <p sl="de">Non credo che sia sufficiente proporre nuove idee e concetti; come ha già affermato l’onorevole Langen, dobbiamo cercare di modificare gradualmente la realtà attribuendo maggiore importanza ad aspetti quali l’attuazione e il cambiamento. A cosa servono tutte le proposte, se in concreto cambia ben poco? Sono dunque molto lieto che, con la presente relazione, abbiamo contribuito a una visione delle cose sicuramente più realistica. Non possiamo chiedere affidabilità agli investitori e pretendere che le imprese investano maggiormente se noi per primi non offriamo affidabilità a lungo termine a livello politico. Continue nuove proposte e continue nuove istituzioni non ci faranno avanzare, il che significa, peraltro, che dovremo ponderare attentamente la questione della separazione della proprietà prima di intraprendere una via piuttosto che un’altra. Attuiamo la fase 1 prima della fase 2 perché dubito che l’espropriazione o la nazionalizzazione delle reti siano la giusta soluzione.</p>
      <p sl="de">Per rispondere al problema, saranno indispensabili soluzioni molteplici, non una sola. Sì dunque all’efficienza energetica, sì alle energie rinnovabili, ma sempre nella consapevolezza che esse costituiranno unicamente soluzioni parziali al nostro problema, e questa è una realtà di fatto inconfutabile. Se vogliamo ridurre le emissioni di CO2, dobbiamo anche investire maggiormente nel nucleare. Qui non vogliamo che alcun argomento sia tabù; vogliamo apertura, pluralità, diversità, flessibilità e realismo.</p>
    </intervention>
    <intervention id="4-025" speaker_id="28155" name="Edit Herczog" is_mep="True" mode="spoken">
      <p sl="hu">a nome del gruppo PSE. – Signora Presidente, in veste di correlatrice, vorrei aggiungere i miei apprezzamenti alla relazione dell’onorevole Seppänen sull’aumento della sicurezza dei reattori nucleari operanti nei paesi terzi. A livello mondiale, l’Europa ha sempre svolto un ruolo di leader nel campo della sicurezza nucleare, e questo programma continuerà a sostenerci in tale ruolo nei prossimi sette anni.</p>
      <p sl="hu">La sicurezza dell’energia nucleare dipende in larga misura da fattori umani. Pianificazione, costruzione, funzionamento, manutenzione, supervisione, trasporto e smantellamento dei reattori nucleari sono innegabilmente responsabilità umane per le quali occorrono personale esperto e competenze adeguate. Questo programma, rivolto alle Repubbliche dell’ex Unione sovietica, che sono le vicine orientali più prossime dell’Unione europea, è quindi particolarmente importante anche nell’ottica del nostro approvvigionamento energetico e della nostra sicurezza, ma nel contempo aiuterà aziende, università e ricercatori europei, e tra essi quelli ungheresi, che possono contare sulla sicurezza nucleare richiesta, su una lunga tradizione nel campo e sulla corrispondente esperienza, ad accedere a mercati esterni promettenti.</p>
      <p sl="hu">Chiedo dunque alla commissione incaricata di decidere in merito al programma e alla Commissione europea, responsabile della sua attuazione, di agire nella maniera più efficace possibile. Permettetemi di cogliere l’occasione per congratularmi anche con gli altri due relatori e soprattutto per rammentare un aspetto citato nella relazione dell’onorevole Eluned Morgan: risulta ormai chiaro a tutti che il tema dell’energia non deve essere essenzialmente legato alle industrie del settore energetico, ma alle persone sulle quali esse incidono, ovverosia i consumatori. Gli obiettivi fondamentali della strategia europea per l’energia sono assicurare che i cittadini europei usufruiscano di condizioni di vita appropriate e garantire l’approvvigionamento di un’energia sicura ed economicamente accessibile, elemento indispensabile se vogliamo restare competitivi.</p>
      <p sl="hu">Vorrei pertanto complimentarmi in particolare con gli autori della relazione per essere riusciti a creare un’armonia tra valore aggiunto del mercato interno, sfide globali e sussidiarietà degli Stati membri. Oggi mi congratulo quindi con i relatori, sperando che l’anno prossimo, signor Commissario, lei abbia la possibilità di attuare tutto questo.</p>
    </intervention>
    <intervention id="4-026" speaker_id="28127" name="Lena Ek" is_mep="True" mode="spoken">
      <p sl="en">a nome del gruppo ALDE. – Signora Presidente, vorrei ringraziare la relatrice e i miei colleghi per la loro collaborazione.</p>
      <p sl="en">Un futuro prospero, competitivo e sostenibile per l’Europa imporrà un importante cambiamento della politica energetica. Oggi abbiamo problemi di produzione, distribuzione, diritti dei consumatori, ma anche di riscaldamento globale, stabilità e sicurezza. La sfida posta dalla necessità di sviluppare urgentemente una nuova politica energetica europea costituisce un’opportunità per i cittadini europei, per l’industria europea e per l’ambiente. Accolgo dunque favorevolmente l’ambiziosa agenda energetica illustrataci dalla Commissione per il prossimo anno.</p>
      <p sl="en">Sottolineo inoltre l’importanza del messaggio che sarà trasmesso oggi dal Parlamento. Chiedo dunque ai miei colleghi di sostenere l’esito della votazione in sede di commissione per l’industria, la ricerca e l’energia, dove a una soluzione di mercato applicata che migliora l’accesso al mercato per i nuovi attori, a una maggiore trasparenza e al rispetto dei diritti all’informazione dei consumatori siamo riusciti ad abbinare un segnale politico chiaro sugli obiettivi internazionali e vincolanti che intendiamo perseguire a lungo termine per quanto concerne l’energia rinnovabile e la riduzione delle emissioni di CO2.</p>
      <p sl="en">Vorrei altresì ribadire l’importanza di inserire la dimensione del consumo e della distribuzione nell’attuale concentrazione della produzione, nonché porre l’accento sul fatto che le tecnologie esistenti quali la cogenerazione di calore ed energia elettrica, la trigenerazione e il teleriscaldamento vanno impiegate in misura decisamente superiore, riducendo e rendendo più efficiente l’energia che utilizziamo.</p>
      <p sl="en">La politica energetica non dovrebbe essere considerata un tema a sé stante. E’ essenziale sviluppare il settimo programma quadro e la riforma della PAC in linea con le esigenze di una maggiore produzione energetica all’interno dell’Europa.</p>
      <p sl="en">Il Parlamento sosterrà le strutture di cooperazione attualmente in essere tra gli Stati membri e la ferma determinazione della Commissione a svilupparle ulteriormente. Non siamo tuttavia favorevoli alla creazione di nuove agenzie che farebbero gravare un onere finanziario, ma anche burocratico, sull’Unione.</p>
      <p sl="en">Vorrei infine esprimere forte sostegno all’ambizione del Commissario Kroes, che intende garantire il rispetto della normativa in materia di concorrenza al fine di evitare abusi del potere di mercato. Le esperienze sono come le stelle: si intravedono già al tramonto. L’Unione europea ha la possibilità di cogliere l’opportunità di migliorare enormemente il mercato energetico, risolvere i problemi ambientali e creare nuovi posti di lavoro. Vi esorto dunque a coglierla.</p>
    </intervention>
    <intervention id="4-027" speaker_id="4432" name="Claude Turmes" is_mep="True" mode="spoken">
      <p sl="en">a nome del gruppo Verts/ALE. – Signora Presidente, vorrei esordire ringraziando l’onorevole Morgan e l’onorevole Ek per una linea politica che coniuga ambiente e concorrenza. Questa è la via da seguire.</p>
      <p sl="de">Signora Presidente, l’Europa è giunta a un bivio. Abbiamo una politica dell’energia e dei trasporti a beneficio di una manciata di grandi società, il che significa semaforo verde ai veicoli pesanti divorabenzina, alle centrali elettriche a carbone che danneggiano il clima, alla tecnologia pericolosa, all’energia atomica, alla concorrenza sleale e alla prosecuzione della ricerca sfrenata dell’utile che caratterizza oggi il mercato. Questa è la politica che la Commissione, nella persona del Commissario Verheugen con il sostegno attivo del Presidente Barroso, vuole attuare contro i Commissari competenti in materia come il Commissario Piebalgs, il Commissario Kroes e il Commissario Dimas.</p>
      <p sl="de">Vi è, tuttavia, anche una politica dell’energia e dei trasporti per i cittadini europei e per migliaia di piccoli imprenditori e commercianti, una politica che comporterebbe un investimento massiccio per ammodernare gli edifici europei, creando migliaia di nuovi posti di lavoro, riducendo la dipendenza energetica dell’Europa, ivi compresa quella dal gas, e producendo standard migliori per i beni di consumo di massa come autovetture, frigoriferi, schermi piatti e case.</p>
      <p sl="de">E’ anche estremamente importante che l’attuale direttiva sulla promozione delle fonti energetiche rinnovabili continui a restare in essere perché è talmente riuscita da rappresentare una spina nel fianco di E.ON ed EDF . Quanto alla nuova direttiva sul riscaldamento e il raffreddamento promessaci per gennaio, signor Commissario, prima aspettiamo la direttiva, poi i cittadini agiranno di conseguenza. Occorre infine maggiore concorrenza. Abbiamo soltanto questo pianeta. Non dovremmo cederlo agli interessi utilitaristici a breve termine di uno sparuto gruppo di grandi società e dei loro complici politici.</p>
    </intervention>
    <intervention id="4-029" speaker_id="28977" name="Roberto Musacchio" is_mep="True" mode="spoken">
      <p sl="it">a nome del gruppo GUE/NGL . – Signora Presidente, onorevoli colleghi, ho partecipato alla Conferenza sul clima di Nairobi, da dove sono emerse indicazioni e impegni importanti.</p>
      <p sl="it">Innanzitutto, è ormai deciso che Kyoto vivrà anche dopo il 2012. Inoltre si sono aperti canali di intervento che vanno ben al di là della compravendita delle quote di emissioni e che invece prefigurano interventi attivi e positivi.</p>
      <p sl="it">Ci saranno due fondi, uno per l’adattamento tecnologico e l’altro per le energie rinnovabili e pulite. Si è aperta finalmente la questione del trasferimento tecnologico e anche quella della lotta alla deforestazione. Ha ragione Kofi Annan a dire che tali indirizzi richiedono una più forte leadership politica, ed è l’Europa che deve esprimere questa volontà politica a partire anche dalla presentazione, da parte degli Stati nazionali, di seri e documentati piani di riduzione delle emissioni, in linea con gli obiettivi di Kyoto e a partire dallo sviluppo massiccio del risparmio energetico e delle fonti rinnovabili.</p>
      <p sl="it">Il Parlamento europeo potrebbe, con la propria commissione per l’ambiente, assumere una funzione di stimolo e di impulso in tale direzione, anche grazie alla collaborazione con i parlamenti nazionali. Una direzione virtuosa, che chiede un sostegno politico attivo, con politiche di cooperazione ed innovazione e non con la mera logica mercantile delle privatizzazioni e delle liberalizzazioni, che troppe volte inseguono interessi speculativi e non il bene comune.</p>
      <p sl="it">Da ultimo, una battuta sul nucleare: la sicurezza migliore è quella di non farlo, di evitarlo, di rinunciarci perché non serve al nostro futuro.</p>
    </intervention>
    <intervention id="4-030" speaker_id="28355" name="Mieczysław Edmund Janowski" is_mep="True" mode="spoken">
      <p sl="pl">a nome del gruppo UEN. – Signora Presidente, vorrei ringraziare l’onorevole Morgan per aver stilato la presente relazione. Il Libro verde costituisce un’ottima base per definire una strategia energetica coesiva per l’Europa e, in un contesto più ampio, per tutto il mondo. E’ un problema di importanza fondamentale che riguarda non soltanto l’approvvigionamento di combustibili, siano essi in forma solida, liquida o gassosa, la generazione dell’elettricità, senza la quale l’intero mondo si fermerebbe, o semplicemente il riscaldamento o il condizionamento, bensì anche la tutela dell’ambiente e la prevenzione di un cambiamento climatico nocivo.</p>
      <p sl="pl">L’energia ha anche, ovviamente, una dimensione politica, come hanno dimostrato i noti casi di interruzione degli approvvigionamenti di gas. Tenendo presente che il tempo a mia disposizione non è molto, mi limiterò a sottolineare alcuni aspetti. Lo scambio di emissioni di gas a effetto serra è un problema mondiale che richiede soluzioni globali. L’Unione europea non deve cessare di adoperarsi in tal senso. Qualsiasi errore potrebbe arrecare danni irreparabili a tutta l’atmosfera terrestre.</p>
      <p sl="pl">L’innovazione nella politica energetica comporta sia la ricerca di nuove fonti di energia pulite e rinnovabili che una radicale razionalizzazione del consumo energetico. A mio parere, sprechiamo circa il venticinque per cento di tutta l’energia a causa di apparecchiature inefficienti o soluzioni organizzative o di trasmissione mal congegnate. Spero che il programma “Energia intelligente per l’Europa” del settimo programma quadro approfondisca ulteriormente il problema alla ricerca di possibili alternative.</p>
      <p sl="pl">Il trasporto stradale, ferroviario, aereo e marittimo richiede un nuovo tipo di logistica in cui la preoccupazione per il futuro prevalga sulla convenienza e sugli interessi finanziari immediati. Vorrei sapere: quanti di voi oggi sono venuti al lavoro non accompagnati?</p>
      <p sl="pl">La sicurezza energetica impone la creazione di reti ausiliarie, altrimenti subiremo un effetto domino. Esempi recenti che risalgono allo scorso novembre dimostrano la fragilità degli attuali sistemi. L’Unione europea deve osservare i principi di solidarietà e azione comune rispetto ai fornitori di energia.</p>
    </intervention>
    <intervention id="4-031" speaker_id="28142" name="Nils Lundgren" is_mep="True" mode="spoken">
      <p sl="sv">a nome del gruppo IND/DEM. – Signora Presidente, è noto che se l’unico strumento che si possiede è un martello, inevitabilmente ogni problema viene visto come un chiodo, e ciò per una ragione ovvia: un martello può essere utilizzato soltanto per piantare chiodi, per cui tutti i problemi devono essere concepiti come tali. Tuttavia, i problemi con i quali ci scontriamo nella vita, nella maggior parte dei casi, non sono chiodi. Un siffatto atteggiamento è, dunque, molto spesso, controproducente. Non si può usare un martello per realizzare vasi veneziani o convincere un avversario politico.</p>
      <p sl="sv">Detto questo, ciò di cui dispone la maggioranza di questo Parlamento è però un martello, ossia l’Unione europea. La maggior parte di voi vuole credere, o meglio far sì che gli altri credano, che i problemi che sorgono in un determinato momento debbano per forza di cose essere risolti con l’aiuto dell’Unione europea. Di fatto, tali problemi sono rari; fanno eccezione la sicurezza nucleare, la protezione dalle radiazioni e i problemi legati al materiale nucleare presente nell’Unione europea e nelle sue immediate vicinanze. L’onorevole Seppänen è sulla giusta via e dovrebbe ottenere il nostro sostegno, mentre l’onorevole Morgan, che minaccia di burocratizzare la politica dell’energia a un livello tale che, anche a breve termine, un milione di persone si vedrà costretto ad attuarla, ha scelto la strada sbagliata. Gli aggiustamenti alla luce dell’aumento dei prezzi dell’energia non possono che essere effettuati a livello nazionale.</p>
      <p sl="sv">La creatività può svilupparsi solo attraverso paesi e società che competono per trovare soluzioni efficaci ai problemi energetici, non tramite l’imposizione di maggiore burocrazia su mezzo miliardo di persone che vivono in contesti economici alquanto diversi tra loro.</p>
    </intervention>
    <intervention id="4-032" speaker_id="28211" name="Lydia Schenardi" is_mep="True" mode="spoken">
      <p sl="fr">Signora Presidente, onorevoli colleghi, vorrei aggiungere due osservazioni in occasione di questa discussione congiunta sull’energia.</p>
      <p sl="fr">Primo, l’Unione europea non ha assolutamente alcuna competenza in materia di energia, tanto è vero che le varie relazioni sottolineano come le scelte energetiche degli Stati membri siano di loro esclusiva competenza. L’onorevole Morgan, inoltre, ha inserito un riferimento esplicito a una sussidiarietà massima. Eppure, tutto il contenuto delle relazioni, vista la loro natura prescrittiva e direttiva, contraddice tali affermazioni.</p>
      <p sl="fr">Secondo, l’Europa di Bruxelles ha già dimostrato ciò di cui è capace usurpando il diritto di condurre una politica energetica e liberalizzando i mercati dell’elettricità e del gas. Con quali risultati? Rincaro dei prezzi al consumo, rimessa in discussione delle perequazioni tariffarie e, dunque, del servizio pubblico, interruzione dell’approvvigionamento, preoccupazioni in materia di manutenzione, ampliamento e ammodernamento delle reti, e via dicendo.</p>
      <p sl="fr">Oggi assistiamo a una sempre maggiore concentrazione del settore, al punto che quella famosa concorrenza, tema ricorrente dei vostri interventi, è decisamente prossima a trasformarsi in una monopolizzazione del mercato dell’energia da parte di un manipolo di multinazionali. Unica differenza: questi monopoli saranno nelle mani di capitali privati, forse neanche europei, e non più delle aziende pubbliche. Allora sì, siamo favorevoli alla sicurezza energetica e all’efficienza energetica, ma spetta agli Stati sovrani gestire questi temi strategici.</p>
    </intervention>
    <intervention id="4-034" speaker_id="2278" name="Paul Rübig" is_mep="True" mode="spoken">
      <p sl="de">Signor Presidente, signor Commissario, onorevoli colleghi, abbiamo letto sui giornali austriaci che la centrale nucleare di Temelin si troverà presto nel suo ennesimo stato di emergenza. La Commissione si affida per le sue informazioni alla buona volontà delle autorità degli Stati membri. Ringrazio dunque sinceramente il Commissario Piebalgs per aver promesso di inviare una lettera ufficiale al fine di indagare sull’effettiva pericolosità della centrale di Temelin.</p>
      <p sl="de">Accolgo altresì favorevolmente l’emendamento n. 5 alla relazione Seppänen, riguardante l’Agenzia internazionale per l’energia atomica nel campo delle salvaguardie e della sicurezza delle centrali nucleari. In futuro, la Comunità dovrebbe elaborare un codice di condotta relativo ad un sistema internazionale di vigilanza riguardante gli incidenti nucleari sotto l’egida dell’AIEA. La relazione Seppänen formula una proposta eccellente in tal senso. Ci occorre una revisione tra pari da parte di esperti che abbiano l’autorità di effettuare ispezioni non solo negli Stati membri, ma anche a livello europeo, in maniera che, qualora si manifestino rischi, una centrale nucleare possa essere disattivata, ove del caso con provvedimento giudiziario. Lo dobbiamo alla sicurezza e alla salute della popolazione e dei cittadini europei. Il Consiglio deve abbandonare l’atteggiamento ostruzionistico assunto in passato e accettare che tale gruppo di revisione tra pari venga costituito nell’interesse della sicurezza. Sappiamo che i regolamenti in materia di sicurezza differiscono notevolmente, soprattutto nel campo dello smantellamento e dello stoccaggio. Il risultato è una smaccata differenza a livello di costi a tutto vantaggio, anche in futuro, di quanti dispongono delle salvaguardie e delle misure di sicurezza più permissive e non si preoccupano minimamente dello smantellamento e dello stoccaggio, situazione per noi intollerabile.</p>
      <p sl="de">La ringrazio per il suo appoggio, Commissario Piebalgs, e spero che la Commissione agisca risolutamente al riguardo.</p>
    </intervention>
    <intervention id="4-035" speaker_id="2301" name="Reino Paasilinna" is_mep="True" mode="spoken">
      <p sl="fi">Signor Presidente, signor Commissario, sosteniamo le relazioni e, personalmente, mi congratulo con i relatori. Vorrei tuttavia soffermarmi su due aspetti. Non abbiamo soltanto un problema con le importazioni di energia, che crea incertezza, ma anche un problema con il nostro operato qui, all’interno dell’Unione europea. La nostra capacità energetica di riserva è pari al 4,8 per cento e sta diminuendo ogni anno, mentre prima era del 15-20 per cento. Si sono dunque verificate crisi conseguenti alle nostre stesse azioni. Ora dobbiamo investire in nuova capacità, costruire e migliorare le reti e chiedere concretamente ai governi di aiutarci, come anche, superfluo aggiungerlo, profondere un impegno decisamente maggiore per affrontare il problema del consumo energetico.</p>
      <p sl="fi">L’altro aspetto è che l’energia è diventata non solo una questione politica, ma anche un problema sociale. Quanto più povero è il consumatore, tanto più difficile per lui è la situazione nel momento in cui i prezzi dell’energia sono alti, e questo consumatore deve essere posto al centro della politica energetica, proprio come sottolinea la relazione dell’onorevole Morgan.</p>
      <p sl="fi">Vorrei dunque chiedere alla Commissione anche ciò che intende fare per migliorare la sicurezza energetica da un punto di vista sociale.</p>
    </intervention>
    <intervention id="4-036" speaker_id="28243" name="Jorgo Chatzimarkakis" is_mep="True" mode="spoken">
      <p sl="de">Signor Presidente, signor Commissario, tutti sappiamo che l’energia è vitale per l’Unione europea, ma è purtroppo un argomento sul quale riflettiamo in maniera del tutto occasionale ed estemporanea. Ritengo che l’Unione europea nel suo complesso si stia dimostrando molto ingenua nel modo in cui sta affrontando il tema dell’energia. La politica energetica è ancora fatta di misure parziali e gli Stati membri stanno seguendo strategie diverse.</p>
      <p sl="de">Il Vertice di primavera sull’energia, come si è visto chiaramente, è stato un fallimento. Il Vertice UE-Russia, che per noi era importante e prevedeva una componente energetica, è stato vanificato dalla carne bovina polacca. Sussistono controversie ideologiche sulla politica atomica, tutti elementi che stanno creando ritardi. Importanti regioni del mondo potrebbero essere nostri fornitori chiave, come l’Asia centrale, ma sinora vi abbiamo prestato scarsa attenzione. La Cina, come è stato detto ripetutamente nel corso della discussione, sta intessendo moltissime alleanze strategiche nel mondo proprio in tale ambito. D’altro canto, siamo estremamente dipendenti da petrolio e gas e non disponiamo di interconnettori sufficienti per un reale mercato europeo dell’energia, con abbiamo visto non molto tempo fa con il blackout di quest’anno. Penso pertanto che, nell’insieme, i risultati siano decisamente carenti.</p>
      <p sl="de">Apprezziamo, dunque, notevolmente il fatto che stiate avviando ulteriori piani d’azione, signor Commissario, che la Presidenza tedesca del Consiglio intenda concentrarsi sull’energia e che paesi come la Finlandia, per esempio, stiano assumendo un approccio apertamente non ideologico, eppure estremamente riuscito, alla politica energetica investendo molto nella biomassa e, al contempo, nell’energia atomica, avendo chiaramente riconosciuto i segni dei tempi.</p>
      <p sl="de">Parimenti ci rallegriamo particolarmente perché, signor Commissario, con il piano d’azione sulla biomassa avete apportato quello che probabilmente rappresenterà un contributo fondamentale alla diversificazione dell’energia, alla riduzione della nostra dipendenza da altre regioni del mondo e alla “lisbonizzazione” della nostra intera agenda UE. Penso specificamente in questo caso al piano agricolo. I piani sono stati formulati. Ora spetta agli Stati membri rispettarli.</p>
    </intervention>
    <intervention id="4-037" speaker_id="28233" name="Rebecca Harms" is_mep="True" mode="spoken">
      <p sl="de">Signor Presidente, onorevoli colleghi, ci sono state presentate alcune relazioni estremamente diverse sulle strategie energetiche. A mio parere, la relazione Morgan e la relazione Langen trattano realmente il tema di un futuro positivo e di un cambiamento paradigmatico nel settore dell’energia così come si è configurato sino ad oggi, mentre la relazione Seppänen di fatto riguarda l’eliminazione di scorie e il risanamento di contaminazioni. Poiché sono pienamente d’accordo con l’onorevole Morgan, preferirei concentrarmi sulla relazione Seppänen per dire che trovo assolutamente inaccettabile quanto da essa suggerito.</p>
      <p sl="de">La sicurezza nucleare è, e rimane, più una finzione che una realtà. Se ripercorriamo lo scorso anno e analizziamo i principali avvenimenti che hanno destato la nostra attenzione e preoccupazione, non possiamo non concludere che l’Unione europea in generale dovrebbe infine prenderne concretamente atto. Ci siamo invano confrontati con l’Iran che minaccia di costruire la bomba atomica, siamo stati scossi dal test nucleare in Corea del Nord e possiamo soltanto dire che il patto di non proliferazione è lettera morta.</p>
      <p sl="de">Nell’Unione europea, abbiamo la centrale atomica di Forsmark in Svezia, un paese che sostiene di avere le centrali atomiche più sicure. Ebbene, le autorità di vigilanza svedesi ci mettono di fronte al fatto compiuto che detto reattore è stato a soli 18 minuti dalla reazione incontrollata, un’emergenza che non è stata neanche discussa, quindi tanto meno affrontata, a livello europeo. Ci siamo assunti una grande responsabilità adoperandoci per eliminare le conseguenze dell’incidente del reattore di Chernobyl, ma cosa scopriamo? Incompetenza, corruzione in relazione al programma di realizzazione della struttura di protezione, e nessuno è in grado di dire quale strada si debba effettivamente seguire a tale proposito. Abbiamo poi uno scandalo del polonio: notevoli quantità di polonio, una sostanza altamente radioattiva proveniente dalle città nucleari russe, sono state sottratte e trasportate in tutta Europa senza che nessuno sappia come sia potuto accadere. Non ditemi nulla, quindi, sulla sicurezza nucleare; sarebbe meglio parlare di insicurezza nucleare.</p>
    </intervention>
    <intervention id="4-038" speaker_id="28249" name="Tobias Pflüger" is_mep="True" mode="spoken">
      <p sl="de">Signor Presidente, le varie relazioni nel campo dell’energia sono di fatto abbastanza tipiche di questo Parlamento europeo: sono ricche di contenuti, per la maggior parte validi, ma in fondo sono problematiche.</p>
      <p sl="de">Le relazioni parlano ripetutamente di mix energetico, il che significa, ovviamente, che guardano ancora all’energia atomica, ma l’energia atomica è, e resta, sbagliata e pericolosa. Quando i vari responsabili finalmente impareranno le lezioni di Chernobyl e dei recenti quasi incidenti in Svezia? L’unica risposta corretta è liberarsi immediatamente dell’energia atomica! L’Unione europea non sta incoraggiando la ricerca e non sta promovendo l’efficienza energetica e le energie rinnovabili. E’ scandaloso che per la corsa alla ricerca sugli armamenti nello spazio si spenda ben il doppio, 1,6 miliardi di euro, di quanto si investa per cambiare l’orientamento delle scelte in campo energetico. Il ministro degli Esteri tedesco parla sempre di “politica energetica estera”, il che dimostra che l’Unione europea ha ambizioni politiche globali a discapito degli altri. Dovremmo invece liberarci immediatamente dell’energia atomica e investire massicciamente nelle energie rinnovabili e nella ricerca sull’energia anziché nella ricerca sugli armamenti e nella cooperazione nel campo della politica energetica estera.</p>
    </intervention>
    <intervention id="4-039" speaker_id="28509" name="John Whittaker" is_mep="True" mode="spoken">
      <p sl="en">Signor Presidente, la presente relazione contiene più di 100 paragrafi sulla sicurezza energetica e pressoché tutti esortano la Commissione a fare qualcosa: stabilire il regime di scambio del carbonio, promuovere l’investimento nel mercato europeo dell’energia, incoraggiare l’efficienza energetica, insomma fare sempre di più. La Commissione sarà molto impegnata. Io, tuttavia, vorrei confutare due assunti di tale ambizioso programma.</p>
      <p sl="en">In primo luogo, si ipotizza che la Commissione abbia in qualche modo la capacità di affrontare tutti questi problemi, come se avesse una bacchetta magica. In secondo luogo, si presuppone che gli Stati membri dell’Unione europea possano essere persuasi a collaborare. Essi collaboreranno di certo fintantoché sarà nel loro interesse farlo, per esempio per vendere energia eccedentaria ai loro vicini in cambio di un certo guadagno. Tuttavia, quando sarà in gioco la sicurezza energetica nazionale, tutti i poteri della Commissione non basteranno e le nazioni si preoccuperanno di se stesse. Si pensi, ad esempio, alla “cooperazione” in materia di pesca, che ha portato quasi all’estinzione diverse specie comuni.</p>
      <p sl="en">La mia più grande preoccupazione, ad ogni modo, è che molto di quanto chiediamo, per esempio cercare di soddisfare obiettivi impossibili per il biossido di carbonio e le energie rinnovabili, tiene poco conto del costo economico. Temo che l’attuazione di molte raccomandazioni contenute nella presente relazione possa risultare altrettanto economicamente dannosa della direttiva REACH, che quest’Aula ha trionfalmente approvato ieri.</p>
    </intervention>
    <intervention id="4-040" speaker_id="28512" name="James Hugh Allister" is_mep="True" mode="spoken">
      <p sl="en">Signor Presidente, non è possibile avere un mercato aperto dell’energia e una politica di condivisione dell’energia attuabile senza una concorrenza trasparente, come riconosce il Libro verde della Commissione.</p>
      <p sl="en">Tuttavia, sull’isola d’Irlanda, nell’ambito di un più ampio progetto europeo e delle isole britanniche, le opportunità per un mercato libero ed equo sono soffocate dal predominio statale del mercato della Repubblica di Irlanda da parte di Electricity Supply Board (ESB) . Il suo quasi monopolio sia nel campo della generazione che in quello della distribuzione va spezzato poiché esclude altri dal mercato e strangola la concorrenza. Devo dire che il governo di Dublino si è mosso decisamente tardi per spezzare questo monopolio e oggi esorto la Commissione a essere più autoritaria nel chiedere che venga attuato tale indispensabile cambiamento.</p>
      <p sl="es">Un monopolio necessariamente comporta inefficienza sovvenzionata e prezzi più alti, e questa sarebbe la sorte dei consumatori del mio collegio elettorale dell’Irlanda del Nord se diventassimo una parte minoritaria di un mercato dell’energia dominato da un’ non riformata. Non possiamo permettere che questo accada!</p>
    </intervention>
    <intervention id="4-041" speaker_id="1263" name="Elmar Brok" is_mep="True" mode="spoken">
      <p sl="de">relatore per parere della commissione per gli affari esteri. – Signor Presidente, signor Commissario, vorrei formulare qualche breve commento per illustrare il parere della commissione per gli affari esteri. L’Unione europea non è più un santuario. La Russia utilizza l’energia come arma politica, la situazione in Medio Oriente e nella regione del Golfo non è chiara e nessuno di noi sa quale sarà la situazione politica, e dunque l’affidabilità dell’approvvigionamento energetico, nei prossimi due o tre anni.</p>
      <p sl="de">Pensando a come la Cina, assetata di energia, ha acquisito i diritti sul settore energetico in Darfur, ha organizzato un vertice africano, si è conquistata l’accesso alla Nigeria e ha stipulato un accordo sull’energia con l’Iran per un valore superiore a 100 miliardi di dollari americani, dovremmo essere molto preoccupati sulla possibilità che l’energia venga fornita a prezzi tollerabili, fattore decisivo per lo sviluppo economico e sociale del nostro continente, per l’occupazione e per molto altro ancora. Per questo dobbiamo profondere particolare impegno al riguardo al fine di progredire diversificando il nostro approvvigionamento da tutte le aree del mondo e collegando internamente le reti energetiche dell’Unione europea in maniera che singoli paesi non possano essere penalizzati da potenze terze; garantiremo così una maggiore sicurezza. Questo tuttavia dimostra anche l’importanza del Trattato costituzionale per creare una giurisdizione dell’energia che ci permetta, di fatto, di attuare ciò di cui oggi stiamo parlando.</p>
    </intervention>
    <intervention id="4-042" speaker_id="4308" name="Alejo Vidal-Quadras" is_mep="True" mode="spoken">
      <p sl="es">Signor Presidente, inizierò dalla relazione dell’onorevole Seppänen. Il relatore ha nuovamente dimostrato la sua grande esperienza nel campo e la sua capacità di giungere a un consenso coagulando un’ampia maggioranza in seno alla commissione per l’industria, la ricerca e l’energia. Ritengo che il risultato sia eccellente e dobbiamo evitare di cambiarne il corso adottando emendamenti che contrastano con lo spirito della proposta.</p>
      <p sl="es">Quanto alla relazione dell’onorevole Morgan, vorrei sottolineare un fatto curioso, vale a dire la totale omissione del contributo dell’energia nucleare. Io credo che alcuni colleghi preferiscano non affrontare l’argomento sperando di evitare una discussione controversa, ma dobbiamo essere coraggiosi e riconoscere una volta per tutte, obiettivamente e senza riserve, il contributo significativo offerto da tale fonte di energia alla sicurezza dell’approvvigionamento e alla lotta al cambiamento climatico.</p>
      <p sl="es">Vorrei, onorevole Harms, che lei ascoltasse attentamente le parole del cofondatore di Greenpeace , Patrick Moore, il quale afferma, argomentazione a mio parere inconfutabile, che l’energia eolica e quella solare hanno la loro voce in capitolo, ma, poiché sono imprevedibili e mancano della necessaria continuità, non possono sostituire le grandi centrali nucleari, idroelettriche e a carbone. Il gas naturale, un combustibile fossile, è già troppo costoso e il suo prezzo eccessivamente volatile perché si possa rischiare di costruire centrali di grande portata. Considerato che con gli impianti idroelettrici si sono praticamente esauriti i siti adatti, il nucleare è, per esclusione, l’unica alternativa possibile al carbone.</p>
      <p sl="es">Concordo con lei nel sostenere che l’Iran, con il suo programma di arricchimento nucleare, rappresenta una gravissima minaccia per la sicurezza e la stabilità mondiale, ma la giusta conclusione da trarre da questo scenario è diametralmente opposta a quanto da lei proposto, onorevole Harms. La conclusione è che dobbiamo rafforzare la nostra indipendenza energetica, ossia, in altre parole, esattamente il contrario di quanto lei sostiene. Dobbiamo smetterla di guardare ai chilowatt in termini politici. Non stiamo parlando di chilowatt di sinistra o di destra. Stiamo parlando di fonti che emettono gas a effetto serra e fonti che non li emettono. Le fonti energetiche rinnovabili e l’energia nucleare vanno considerate complementari e non incompatibili.</p>
    </intervention>
    <intervention id="4-043" speaker_id="1237" name="Mechtild Rothe" is_mep="True" mode="spoken">
      <p sl="de">Signor Presidente, signor Commissario, onorevoli colleghi, vorrei esordire rivolgendo i miei ringraziamenti ai tre relatori per il loro ottimo lavoro. Ciò premesso, spero che gli altri relatori mi perdoneranno se mi soffermo unicamente sulla relazione della mia collega, onorevole Morgan, relazione eccellente che illustra perfettamente quanto possa essere costruttiva la collaborazione tra relatori e relatori ombra. Immagino che oggi, in Parlamento, trasmetteremo un segnale molto chiaro alla Commissione, un segnale che la Commissione, affinché sia possibile proseguire la collaborazione realmente proficua sinora intrattenuta nel campo della politica energetica, non dovrebbe ignorare quando presenterà il suo pacchetto per l’energia a gennaio. Penso, per esempio, al fatto che la relazione chiede un obiettivo obbligatorio del 25 per cento per le energie rinnovabili entro il 2020.</p>
      <p sl="de">La Commissione, come è ovvio, è disposta ad accettare un obiettivo vincolante di carattere generale; questo è positivo, ma non basta. La relazione Morgan, infatti, chiede anche obiettivi settoriali vincolanti come, ad esempio, quelli in materia di elettricità e biocarburanti, obiettivi che però dovranno essere fissati oltre il 2010.</p>
      <p sl="de">Sinora non abbiamo registrato esperienze negative. Nel 2001, con la direttiva sull’elettricità, che conteneva obiettivi chiari, abbiamo visto come sia stato possibile raggiungere un nuovo traguardo negli Stati membri. Da un lato, tale risultato non va messo a repentaglio; dall’altro, lei, Commissario Piebalgs, ha però dichiarato all’Aula, a febbraio, che quest’anno avrebbe presentato una direttiva sul riscaldamento e il raffreddamento. Saremmo ben lieti di concederle una dilazione fino a gennaio, ma non è questo il punto. Sia noi, in seno al Parlamento, sia l’industria e il commercio nel settore energetico, che hanno ambedue sostenuto concretamente le sue parole, attendiamo con ansia la presentazione di una direttiva, come affermato nelle relazioni Langen e Morgan. Invito dunque la Commissione ad assolvere i suoi obblighi e ad agire di conseguenza.</p>
    </intervention>
    <intervention id="4-044" speaker_id="28209" name="Anne Laperrouze" is_mep="True" mode="spoken">
      <p sl="fr">Signor Presidente, signor Commissario, onorevoli colleghi, consentitemi di formulare alcune osservazioni sui vari argomenti da noi affrontati questa mattina.</p>
      <p sl="fr">Con la relazione concernente l’assistenza in materia di sicurezza nucleare, l’Unione europea si prefigge il compito di promuovere la sicurezza nucleare nel mondo proponendo uno strumento di collaborazione con i paesi terzi. Non spetta all’Unione europea impedire la costruzione di nuove centrali o chiedere la chiusura di impianti esistenti, decisioni che rientrano nella sovranità degli Stati. E’ suo compito invece promuovere una cultura della sicurezza nucleare. Mi rammarico dunque per i due emendamenti del gruppo Verde/Alleanza libera europea, che raccomandano più del minimo. E’ l’intervento a monte che consente, prima della messa in esercizio di una centrale, di prevedere le misure da intraprendere a livello di sicurezza.</p>
      <p sl="fr">Questa mattina, il Parlamento propone anche una relazione ambiziosa sulla biomassa e i biocarburanti, elementi importanti per l’indipendenza energetica dell’Unione e la lotta al cambiamento climatico. Occorrerà tuttavia misurare correttamente la resa energetica globale della biomassa.</p>
      <p sl="fr">Avrei infine auspicato un messaggio più incisivo da parte del Parlamento per quanto concerne il Libro verde della Commissione europea, segnatamente in merito agli sforzi necessari per ridurre il consumo energetico negli edifici e nei trasporti. Inoltre, abbiamo ancora una volta eluso la discussione sul nucleare. Dobbiamo invece riconoscere che il nucleare fa parte del mix energetico, che contribuisce a combattere il cambiamento climatico e che, peraltro, disponiamo di competenze universalmente riconosciute in tale ambito.</p>
      <p sl="fr">Ricordo altresì la necessità di favorire il raggruppamento dei gestori di reti per creare un codice europeo al fine di controllare la sicurezza delle reti di trasporto dell’energia.</p>
      <p sl="fr">Infine, ora che i privati dovranno confrontarsi con l’apertura del mercato dell’energia, è tempo di soffermarsi sul ruolo dei legislatori e adattare le direttive sul mercato interno allo scopo di controllare i prezzi. L’energia è un bisogno vitale, ed è essenziale che i cittadini europei, e soprattutto i più bisognosi, abbiano accesso a tale servizio universale!</p>
    </intervention>
    <intervention id="4-045" speaker_id="28583" name="Athanasios Pafilis" is_mep="True" mode="spoken">
      <p sl="el">Signor Presidente, il Libro verde viene promosso nell’ambito della strategia di Lisbona, notoriamente contro la base, e ancora una volta concede ulteriori vantaggi al capitale euro-unificante.</p>
      <p sl="el">L’Unione europea e i governi degli Stati membri, compresi quelli che danno prova di protezionismo nazionale, stanno privatizzando questo settore strategico sacrificando le esigenze della base sull’altare dell’utile privato, del profitto dei grandi gruppi aziendali e delle multinazionali.</p>
      <p sl="el">La liberalizzazione comporta nuovi vantaggi per le aziende e aumenta i prezzi a discapito del consumatore, come dimostra l’esempio della privatizzazione della CDF in Francia. Nel primo trimestre successivo alla privatizzazione, i prezzi al consumo sono aumentati del 15 per cento. Lo stesso è accaduto in Grecia e in altri paesi. La protezione ambientale da voi evocata è ipocrita. In realtà, state tentando di dissimulare l’aumento della liberalizzazione.</p>
      <p sl="el">L’approvvigionamento energetico deve fondarsi su un approccio che coniughi le esigenze della base a una riduzione della dipendenza energetica, alla tutela della sicurezza locale, alla salvaguardia ambientale e, cosa più importante, alla protezione dell’energia in quanto bene sociale anziché commerciale, e qui si situa la nostra differenza e divergenza strategica: il Libro verde non promuove tali esigenze, voltando per contro le spalle agli interessi del consumatore, o, in altre parole, al lavoratore.</p>
    </intervention>
    <intervention id="4-046" speaker_id="28427" name="Alessandro Battilocchio" is_mep="True" mode="spoken">
      <p sl="it">Signor Presidente, onorevoli colleghi, parlo a nome del nuovo PSI. Non solo accolgo con favore sia il Libro verde della Commissione che la relazione della collega Morgan per una politica energetica europea sostenibile, ma anzi, mi auguro che tale strategia diventi, già a partire dal 2007, una delle priorità della nostra Unione.</p>
      <p sl="it">Come ho infatti avuto occasione di ribadire, sia ieri in quest’Aula sia in altre occasioni, dalla capacità dell’UE di realizzare una strategia energetica − non solo sostenibile, ma anche autonoma − e quindi dalla sua indipendenza dai giochi di potere e di interesse economico che spesso muovono i fili in questo settore, dipendono tante delle sfide a livello globale che ci attendono nel prossimo futuro, non solo in termini di competitività, ma anche rispetto al peso politico e strategico che l’Unione vuole e può conquistare.</p>
      <p sl="it">Più che finalizzare accordi strategici con attuali e potenziali partner, occorre quindi intensificare gli sforzi per la ricerca e permettere agli Stati membri − ognuno secondo le proprie caratteristiche e potenzialità − di sviluppare al massimo le risorse energetiche sostenibili di cui dispone.</p>
    </intervention>
    <intervention id="4-047" speaker_id="28269" name="Jerzy Buzek" is_mep="True" mode="spoken">
      <p sl="pl">Signor Presidente, vorrei iniziare dicendo che, a mio avviso, tutte e tre le relazioni meritano il nostro sostegno e porgendo i miei ringraziamenti ai tre relatori per gli sforzi compiuti. In particolare, desidero congratularmi con il Commissario Piebalgs per il suo lavoro. Dopo due anni e mezzo di legislatura, ora parliamo dell’energia in modo completamente diverso rispetto al passato.</p>
      <p sl="pl">In primo luogo, ora è chiaro che i nostri problemi in Europa sono legati alle minacce ai nostri rifornimenti di petrolio e gas naturale, ed è per questo che le iniziative del Commissario, della Commissione europea e del Consiglio d’Europa riguardanti colloqui ad ampio raggio con i nostri fornitori di petrolio e di gas vanno appoggiate. Ci occorre una politica estera comune in materia di approvvigionamenti energetici. Anche le vie di rifornimento energetico sono importanti, non solo i fornitori: la loro importanza è assolutamente fondamentale.</p>
      <p sl="pl">In secondo luogo, per rispondere alla crisi delle forniture di petrolio e di gas, dovremo contare sulle nostre fonti energetiche europee. Nell’arco di due anni e mezzo, l’Unione europea ha riconosciuto con chiarezza che il risparmio energetico e le fonti rinnovabili sono una priorità. Ciò è ricordato in tutti i documenti, anche in quelli incentrati sulla ricerca e sviluppo di nuove tecnologie. I biocarburanti sono importantissimi in questo ambito, benché sia ancora necessario stilare una specifica legislazione in materia.</p>
      <p sl="pl">In terzo luogo, l’Unione europea sta proseguendo il programma EURATOM, il più vecchio programma comunitario, che ha dato all’Europa una fonte energetica relativamente sicura e affidabile mediante l’utilizzo dell’atomo. Questo programma deve proseguire. Le energie rinnovabili da sole non basteranno, anche se concordo con i miei colleghi che ne sostengono la necessità.</p>
      <p sl="pl">Quarto, dopo anni di dimenticanza, l’Europa si è finalmente ricordata che quasi tutti i paesi hanno le proprie fonti energetiche sotto forma di carbone. Tuttavia, non si può tornare ai metodi ottocenteschi e novecenteschi di consumo del carbone: servono tecnologie radicalmente nuove.</p>
      <p sl="pl">Vorrei ringraziare il Commissario e tutti i miei colleghi per aver deciso di intraprendere queste azioni nel quadro dell’Unione europea.</p>
    </intervention>
    <intervention id="4-048" speaker_id="28322" name="Joan Calabuig Rull" is_mep="True" mode="spoken">
      <p sl="es">Signor Presidente, vorrei iniziare congratulandomi con i relatori e sottolineando che il problema dell’energia, che oggi è al centro della nostra attenzione, continuerà a essere un problema nei prossimi anni, probabilmente aggravandosi ulteriormente.</p>
      <p sl="es">Come hanno osservato i relatori, penso che le proposte contenute nel Libro verde della Commissione siano tempestive e necessarie e che il lavoro che sta svolgendo il Commissario Piebalgs meriti di essere posto in risalto.</p>
      <p sl="es">Detto questo, desidero semplicemente affermare che i consumatori devono ovviamente essere messi al centro della politica energetica, poiché stiamo parlando di un servizio pubblico che deve essere accessibile a tutti, non soltanto ai soggetti interessanti per il mercato. Negli ultimi anni, abbiamo dato la precedenza alla creazione di un mercato europeo, ma abbiamo visto che esso da solo non basta. Molti paesi mostrano grande reticenza quando devono applicare la legislazione: proprio questa settimana, la Commissione ha inviato pareri motivati a sedici Stati membri.</p>
      <p sl="es">Penso che occorra chiedersi perché il mercato non stia progredendo e perché la fiducia non sia sufficiente: ritengo che la risposta sia da ricercare nell’esigenza di una politica energetica comune, non soltanto in ambito estero. Occorre cooperazione e solidarietà tra gli Stati membri perché, altrimenti, sarà difficilissimo raggiungere i nostri obiettivi e raccogliere le sfide che ci attendono.</p>
    </intervention>
    <intervention id="4-049" speaker_id="28291" name="Romana Jordan Cizelj" is_mep="True" mode="spoken">
      <p sl="sl">Abbiamo una sola discussione, ma diverse tematiche di estrema importanza. Vorrei soprattutto parlare della proposta di una politica energetica europea comune.</p>
      <p sl="sl">Alla fine le discussioni sull’energia sono diventate prioritarie. Naturalmente meritano questo risalto, poiché il benessere dell’umanità dipende direttamente dalla qualità, dalla sostenibilità e dal prezzo dell’energia, nonché dal suo impatto sull’ambiente. L’Europa deve far fronte ad alcuni problemi in questo ambito, e saremo in grado di risolverli soltanto se agiremo in vista di un obiettivo comune. Per questo motivo sono favorevole all’idea di una politica energetica europea comune. Ma la questione resta: in che modo attuarla?</p>
      <p sl="sl">Nella proposta per un mercato unico dell’energia, l’elemento che più mi colpisce per la sua assenza è l’idea dell’armonizzazione e standardizzazione graduale degli organi amministrativi e l’unificazione dei loro poteri. Il mercato unico europeo richiede potenti autorità nazionali di regolamentazione, ma dobbiamo anche avere un organo europeo di regolamentazione che gestisca i problemi transfrontalieri. Un’altra importante tematica è la formulazione di un’appropriata tempistica.</p>
      <p sl="sl">Nei dibattiti sull’energia, vorrei che venisse attribuito maggiore rilievo al settore dei trasporti. La promozione dei trasporti pubblici può essere attuata oggi con successo. Oltre a snellire le procedure relative all’importazione di biocarburanti e a procedere con la loro armonizzazione tra gli Stati membri, questa è un’azione che potremmo attuare in un lasso di tempo relativamente breve.</p>
      <p sl="sl">La difficile situazione energetica e i gravi problemi ambientali ci stanno costringendo a valutare i vantaggi e gli svantaggi comparati delle singole fonti energetiche, oltre al loro impatto su altri settori, come la filiera del legno e l’agricoltura. Così facendo, dobbiamo anche valutare realisticamente l’energia nucleare, che rappresenta un’importante fonte energetica per la società, a patto che sia usata unitamente a tecnologie sicure e nell’ambito di un’adeguata cultura della sicurezza.</p>
      <p sl="sl">Non confondiamo l’utilizzo pacifico dell’energia nucleare con il suo abuso. Concentriamoci sullo sviluppo istituzionale che può prevenirne l’abuso. Sarebbe poco saggio, per esempio, rinunciare all’energia nucleare, all’industria chimica e alla ricerca medica semplicemente per i suoi possibili abusi. E’ proprio per questo che l’Europa sta stanziando risorse finanziarie volte a migliorare la sicurezza delle centrali nucleari nei paesi terzi.</p>
      <p sl="sl">Infine, nel campo dell’energia abbiamo già un grande numero di obiettivi accuratamente scelti. E’ tempo di internazionalizzarne alcuni. Ed è giunto il momento in cui anche noi dobbiamo iniziare a lavorare per raggiungere i nostri obiettivi strategici e attuare i requisiti legali già approvati.</p>
    </intervention>
    <intervention id="4-050" speaker_id="34728" name="Matthias Groote" is_mep="True" mode="spoken">
      <p sl="de">Signor Presidente, signor Commissario, onorevoli colleghi, in qualità di relatore ombra per parere della commissione per l’ambiente, la sanità pubblica e la sicurezza alimentare sulla strategia per la biomassa e i biocarburanti, vorrei fare due osservazioni su questa relazione. In primo luogo, è importantissimo dare la precedenza al principio di sostenibilità in tutte le fasi di produzione dei biocarburanti. Inoltre, dobbiamo anche definire standard in materia di coltivazione e lavorazione, e il principale criterio su cui basarsi in questa operazione dovrà essere il bilancio dei gas a effetto serra nell’intero ciclo produttivo.</p>
      <p sl="de">Come seconda osservazione, vorrei ricordare l’efficienza energetica delle biomasse. Qui, il principale criterio deve essere la quantità di kilowattore che è possibile raccogliere per ettaro all’anno, senza trascurare la sostenibilità. In seguito alla crescente domanda di fonti energetiche fossili e al rapido aumento del prezzo ad essa legato, è importante che la quota percentuale di fonti energetiche rinnovabili cresca rapidamente in modo da frenare i futuri aumenti di prezzo delle fonti energetiche fossili.</p>
    </intervention>
    <intervention id="4-051" speaker_id="945" name="Nicole Fontaine" is_mep="True" mode="spoken">
      <p sl="fr">Signor Presidente, signor Commissario, onorevoli colleghi, il grave blackout elettrico del 4 novembre, che ha interessato per prima la Germania, ha dimostrato – se ve ne era ancora bisogno – che la sicurezza energetica è certamente un problema europeo e che è a livello europeo che dobbiamo trovare le soluzioni. E’ all’Europa che la gente guarda sempre più spesso perché salvaguardi l’equilibrio tra l’offerta e la domanda di energia, la quale è sempre più ostaggio della volatilità dei fornitori e delle tensioni derivanti dalla distribuzione geografica molto ineguale delle risorse.</p>
      <p sl="fr">La Commissione ha quindi agito nel modo giusto presentandoci questo Libro verde, oggi all’esame grazie alla relazione della nostra collega, onorevole Morgan. Mi congratulo con lei per il suo eccellente lavoro, e sono lieta che sia stato raggiunto un ampio consenso in seno alla commissione per l’industria, la ricerca e l’energia su un tema così importante e sensibile e, soprattutto, che l’efficace idea secondo cui i tre obiettivi della sicurezza dell’approvvigionamento, della competitività e della sostenibilità ambientale sono assolutamente preminenti, sia stata messa in risalto. Lo stesso dicasi per l’esigenza di diversificare il mix energetico tramite i tre pilastri dei combustibili fossili, dell’energia nucleare e delle fonti rinnovabili. Infine, molti riconoscono che, allo stato attuale della ricerca, l’abbandono di uno di questi pilastri creerebbe problemi e comprometterebbe il conseguimento degli obiettivi sopra menzionati.</p>
      <p sl="fr">Desidero riconoscere il grande significato di questa discussione, che ci spinge a essere coraggiosi. Per la prima volta, abbiamo l’opportunità di affrontare contemporaneamente la sfida della crescita e quella della tutela dell’ambiente, e questo, in un contesto sempre più preoccupante legato ai danni provocati dalle emissioni dei gas ad effetto serra. Come ha appena osservato l’onorevole Turmes, abbiamo un solo pianeta. Perciò appoggio con convinzione l’emendamento che, di fronte ai gravi segnali di pericoli ambientali, si propone di fissare un obiettivo mondiale in termini di percentuale di fonti energetiche prive di emissioni di carbonio.</p>
      <p sl="fr">Concludendo, mi limiterò ad aggiungere che, dopo la crisi prodotta dal fallimento dei referendum in Francia e nei Paesi Bassi, l’integrazione europea deve dimostrare ai cittadini di essere efficace. La politica energetica ci offre questa opportunità. Speriamo che la volontà politica sia all’altezza di questo compito.</p>
    </intervention>
    <intervention id="4-052" speaker_id="4558" name="Dorette Corbey" is_mep="True" mode="spoken">
      <p sl="nl">Signor Presidente, vorrei prima di tutto congratularmi con l’onorevole Morgan per il suo coraggio e la sua determinazione. A mio parere, sarebbe bene fare tre osservazioni e non menare il can per l’aia. Prima di tutto, la questione del clima merita di avere la precedenza sulle altre.</p>
      <p sl="nl">Il secondo punto è che la conclusione cui dobbiamo giungere oggi è che la liberalizzazione non è stata poi così vantaggiosa per i consumatori, che la conformità alle regole europee lascia a desiderare e che la direttiva sullo scambio delle emissioni va modificata in un paio di punti. Prima di poter parlare di politica energetica comune, occorre compiere considerevoli progressi negli ambiti della conformità e del recepimento. Ciò è compito non solo della Commissione, ma anche nostro. Dovremo interrogare costantemente la Commissione sull’attuazione delle regole europee.</p>
      <p sl="nl">In terzo luogo, nel corso dei prossimi anni, dovremo investire seriamente in efficienza e sostenibilità dell’energia e nella ricerca innovativa. Dobbiamo sottrarre sussidi alle energie inquinanti e destinare tutti i fondi necessari alle energie sostenibili. Si investono ancora miliardi in energie inquinanti, in particolare nel carbone e nell’energia nucleare: occorre veramente dire basta.</p>
      <p sl="nl">Desidero inoltre esprimere il mio apprezzamento per la relazione sui biocarburanti dell’onorevole Langen. L’Europa deve optare per una miscela obbligatoria di benzina e diesel . Occorrono interventi specifici per impedire che i biocarburanti portino allo sradicamento delle foreste pluviali e a una riduzione della biodiversità, o inizino a competere con gli approvvigionamenti alimentari.</p>
    </intervention>
    <intervention id="4-053" speaker_id="28980" name="Andres Tarand" is_mep="True" mode="spoken">
      <p sl="et">La relazione di Eluned Morgan sul Libro Verde della Commissione sulla Strategia energetica, nel corso della discussione del Parlamento in materia, ha subito numerose modifiche: dalla snella bozza di relazione che era è diventata una relazione piuttosto voluminosa. Il documento affronta la maggioranza delle tematiche energetiche dell’Unione europea. Desidero esprimere i miei più sinceri ringraziamenti alla relatrice per il duro lavoro svolto.</p>
      <p sl="et">Tuttavia, ho anche una critica da muovere. Il paragrafo 66, in cui si esprime l’auspicio che la Russia ratifichi la Carta dell’energia, ora probabilmente risulterà obsoleto, dopo la dichiarazione di martedì del consigliere Yastrzhembsky. Sul lembo più estremo di questo continente, la Shell si sta ritirando da Sakhalin, mentre sulla sponda opposta, nel Mar Baltico, il coordinamento delle tematiche relative al gasdotto ha raggiunto una fase critica.</p>
      <p sl="et">Qui vorrei evidenziare le posizioni discusse in Svezia e quelle che riguardano la sovranità nazionale. Dico questo per sottolineare l’esigenza di una politica energetica europea comune, che è assente dalla relazione e riveste un’importanza cruciale rispetto a tutto il resto. Benché questo sia il primo punto del parere della commissione per gli affari esteri, non è stato adeguatamente sottolineato nella relazione.</p>
    </intervention>
    <intervention id="4-054" speaker_id="28349" name="Teresa Riera Madurell" is_mep="True" mode="spoken">
      <p sl="es">Signor Presidente, desidero iniziare congratulandomi con l’onorevole Morgan e con gli altri relatori.</p>
      <p sl="es">Vorrei porre l’accento sull’esigenza di sostenere la ricerca e lo sviluppo di nuove tecnologie energetiche più pulite che possano soddisfare le nostre esigenze e sostenerne le implicazioni in termini di investimento in R[amp]S.</p>
      <p sl="es">E’ vero che il settimo programma quadro prevede un investimento di 2 350 milioni di euro, e che il settimo programma quadro EURATOM finanzia la ricerca sull’energia da fusione, sulla fissione nucleare e sulla radioprotezione e che anche il Programma quadro per la competitività e l’innovazione prevede lo stanziamento di risorse per finanziare l’innovazione in campo energetico.</p>
      <p sl="es">Nonostante tutto questo, però, i nostri investimenti in R[amp]S in questo campo sono ancora molto inferiori a quelli del Giappone o degli Stati Uniti, e, per la maggior parte, sono dedicati alla ricerca sulle fonti energetiche convenzionali. Ciò dimostra chiaramente lo squilibrio tra l’investimento in R[amp]S e gli obblighi derivanti da una politica energetica sostenibile e ambiziosa, come quella in discussione oggi.</p>
      <p sl="es">Onorevoli colleghi, occorre correggere questa disfunzione con urgenza per garantire una vera e propria strategia R[amp]S in campo energetico.</p>
    </intervention>
    <intervention id="4-055" speaker_id="photo_generic" name="Andris Piebalgs" is_mep="True" mode="spoken">
      <p sl="en">Membro della Commissione . Signor Presidente, dopo un dibattito così approfondito e ricco, è difficilissimo e impegnativo rispondere ai punti che sono stati sollevati, perché ciascuna delle tre relazioni meritava una discussione separata. Cercherò di sottolineare le tematiche condivise, piuttosto che quelle che conducono a divergenze.</p>
      <p sl="en">In primo luogo, è molto importante che il Parlamento dichiari apertamente che la sfida sta nell’agire ora. Le azioni di contrasto ai mutamenti climatici devono essere adottate oggi: non c’è più tempo da perdere. Anche la sicurezza degli approvvigionamenti e la competitività dell’economia europea sono materie di una certa urgenza. Tutti vorremmo vedere prezzi accessibili per le nostre industrie e i nostri cittadini. Vorremmo anche fare in modo di produrre e utilizzare l’energia in maniera sostenibile.</p>
      <p sl="en">Penso che siamo d’accordo sulle azioni da intraprendere per raggiungere questo obiettivo. Dobbiamo prevedere prospettive di investimento di lungo periodo; dobbiamo prevedere il pieno sfruttamento delle forze del mercato; dovremmo prevedere la diversificazione delle fonti energetiche e dei fornitori. Sappiamo che dovremmo concentrarci soprattutto sull’efficienza energetica. Sappiamo che vi è un ampio consenso sulla centralità delle energie rinnovabili, comprese quelle per il riscaldamento e il raffreddamento. Sappiamo che dovremmo concentrarci su ricerca e sviluppo. E’ anche importante comprendere che agire da soli, benché possa essere positivo per noi, non è sufficiente. Per fare questo ci servono le economie di scala e l’ampio raggio di azione dell’UE. Tuttavia, risulta anche chiaro che, per ottenere questo, occorre avere una visione comune e presentare una legislazione fondata su un dibattito che risponda non soltanto a questa visione, ma anche ai principi di una legislazione migliore. In Europa dobbiamo raggiungere un consenso generale: dobbiamo parlare con una sola voce e intraprendere un’azione congiunta.</p>
      <p sl="en">Per questi motivi penso veramente che, quando la Commissione adotterà il pacchetto il 10 gennaio 2007, aprirà la porta, come dichiarato dall’onorevole Langen, a una vera e propria azione e a vere proposte legislative: buone proposte non solo in campo legislativo, ma anche in altri ambiti.</p>
      <p sl="en">Desidero ringraziare gli onorevoli Morgan, Langen e Seppänen per le loro eccellenti relazioni e il Parlamento tutto per questa discussione.</p>
      <p sl="en">Purtroppo devo terminare con una nota di tristezza perché la notte scorsa ho ricevuto la dolorosa notizia della scomparsa del mio predecessore, l’ex Commissario Loyola de Palacio. Desidero renderle omaggio. Ci manca davvero, perché non si dedicava soltanto al suo ambito dell’energia, ma era votata anche all’Europa, inoltre aveva opinioni molto decise e chiare, non sempre condivise da tutti. Abbiamo bisogno di spiriti come il suo. Penso davvero che il migliore omaggio che le possiamo tributare sia intraprendere un’azione molto ambiziosa volta alla creazione di una politica energetica europea e non farci scoraggiare dagli ostacoli giuridici. Così facendo la commemoreremo nel miglior modo possibile.</p>
      <a text="(Applausi)"/>
    </intervention>
    <intervention id="4-056" speaker_id="4393" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà alle 11.00.</p>
      <a text="(La seduta, sospesa alle 10.50, riprende alle 11.00)"/>
    </intervention>
    <intervention id="4-057" speaker_id="28373" name="Bogdan Golik" is_mep="True" mode="spoken">
      <p sl="pl">Vorrei esprimere il mio sostegno alla relazione dell’onorevole Langen sulla biomassa e i biocarburanti.</p>
      <p sl="pl">In un momento di crescente dipendenza dai paesi terzi per l’approvvigionamento di combustibile ed energia e di normative sempre più severe in materia di emissioni nell’ambiente, le fonti energetiche rinnovabili sono tra le principali risorse in grado di garantire forniture energetiche sicure. Sviluppare l’utilizzo di fonti di energia rinnovabili consentirà all’UE di ridurre la sua dipendenza dai combustibili minerali e dalle importazioni di petrolio e di ridurre le emissioni di gas serra, oltre a incoraggiare la ripresa economica delle zone rurali mediante la creazione di nuovi posti di lavoro e la coltivazione di terre agricole incolte.</p>
      <p sl="pl">Sfortunatamente, in molti Stati membri barriere giuridiche quali una carenza di campagne promozionali, la mancanza di una politica fiscale a lungo termine in materia di sgravi fiscali per i biocomponenti dei carburanti e la mancanza di opportunità di utilizzo di ulteriori fondi da investire nella produzione di biodiesel e di bioetanolo, stanno frenando lo sviluppo del mercato dei biocarburanti.</p>
      <p sl="pl">Pertanto dovremmo prendere in considerazione procedure di semplificazione che promuovano le colture utilizzabili come componenti dei biocombustibili. L’ulteriore sviluppo di meccanismi di supporto, fra cui un sistema di benefici e di sgravi sulle accise che tengano conto dei reali costi della produzione di componenti per biocombustibili e di biocarburanti, rappresenta un importante elemento nella creazione delle condizioni che favoriranno lo sviluppo del mercato dei biocarburanti.</p>
    </intervention>
    <intervention id="4-058" speaker_id="23816" name="András Gyürk" is_mep="True" mode="spoken">
      <p sl="hu">Ci stiamo rapidamente avvicinando al primo anniversario della guerra dei prezzi del gas tra Russia e Ucraina, che, assieme ad altri minori problemi di distribuzione provocati dalla scarsità delle riserve di gas naturale russo, aprì gli occhi dell’Europa di fronte alla sua dipendenza energetica e alla vulnerabilità della sicurezza delle sue forniture energetiche. Negli undici mesi trascorsi da tali eventi, le Istituzioni dell’Unione europea hanno reagito con la rapidità che ci si attende da loro. Sintetizzerò in tre punti i fattori che, stando ai dibattiti parlamentari sul Libro verde pubblicato dalla Commissione a marzo, sono importantissimi per evitare che una situazione simile si ripeta in futuro:</p>
      <p sl="hu">1. Occorre una politica energetica europea comune affinché possiamo parlare con una voce sola a livello internazionale ai nostri fornitori, Russia compresa, la quale sta sfruttando apertamente la sua posizione in ambito energetico come strumento politico.</p>
      <p sl="hu">2. Affinché una politica energetica europea comune possa reggersi su una base stabile, dobbiamo anche creare il necessario quadro giuridico comunitario di accompagnamento. L’allargamento all’Europa sudorientale del Trattato che istituisce la Comunità dell’energia deve servire da modello per la politica di vicinato dell’UE.</p>
      <p sl="hu">3. Infine, vorrei sottolineare che l’Europa deve creare una nuova infrastruttura nonché un nuovo quadro normativo. Se intendiamo creare la diversificazione che possa garantire rifornimenti energetici sicuri, dobbiamo creare nuovi gasdotti, nuovi depositi e terminal per il gas naturale, oltre a nuovi collegamenti. La costruzione del gasdotto Nabucco consentirebbe di diversificare sia le fonti di approvvigionamento, sia i canali di transito. In futuro le fonti energetiche alternative dovranno svolgere un ruolo più importante nel mix energetico e, inoltre, occorre riconsiderare il ruolo dell’energia nucleare.</p>
      <p sl="hu">La dipendenza energetica dei consumatori europei è in continua crescita. E’ nostro compito comune garantire la sicurezza dell’approvvigionamento, e in tal modo, la sicurezza dei nostri cittadini.</p>
    </intervention>
    <intervention id="4-059" speaker_id="28180" name="Ján Hudacký" is_mep="True" mode="spoken">
      <p sl="sk">Vorrei menzionare l’esigenza di proseguire nella liberalizzazione del mercato dell’energia. Dobbiamo ammettere che gli Stati membri si sono formalmente attenuti alle direttive in materia di separazione nel campo della generazione, della trasmissione e della distribuzione dell’energia, e che stanno opportunamente recependo queste direttive. Nondimeno, non si osservano sostanziali mutamenti nei loro mercati dell’energia. Non vi è ancora un ambiente competitivo, e gli operatori storicamente sul mercato conservano in larga misura la loro posizione di monopolio per quanto riguarda le operazioni disaggregate nella catena energetica. L’ingresso di nuove società nel settore dell’energia è stato spesso bloccato da azioni protezionistiche e da un’eccessiva regolamentazione governativa, con ripercussioni negative sui prezzi dell’energia e sulla spesa per la ricerca e lo sviluppo. Invito la Commissione a mantenere elevata la pressione sugli Stati membri affinché adottino misure più risolute per migliorare l’ambiente competitivo e rimuovere gli ostacoli amministrativi, agevolando così l’apertura dei mercati dell’energia.</p>
      <p sl="sk">Vorrei evidenziare un altro aspetto importante, ovvero l’eccessiva interferenza dei governi nelle attività delle autorità di regolamentazione, in particolare nel campo della disciplina dei prezzi, che frena la liberalizzazione del settore energetico. I governi di diversi Stati membri stanno mettendo a rischio l’indipendenza delle proprie autorità di regolamentazione emendando le leggi in materia, al fine di poter nominare funzionari ministeriali allo scopo, palese, di esercitare pressioni sulla disciplina dei prezzi. Pertanto è necessario che la Commissione acceleri l’armonizzazione del quadro normativo, compresa la possibile creazione di un’autorità di regolamentazione europea, che risulterebbe efficace nell’eliminare eventuali interferenze ingiustificate nell’indipendenza degli organi di regolamentazione nazionali.</p>
    </intervention>
    <intervention id="4-060" speaker_id="1403" name="David Martin" is_mep="True" mode="spoken">
      <p sl="en">Vorrei congratularmi con la mia collega Eluned Morgan per la sua eccellente relazione, che indica la via da seguire per ottenere una politica energetica “verde” per l’Europa. Condivido, in particolare, la sua richiesta di una riforma radicale del sistema per lo scambio di quote di emissioni al fine di creare un’economia a basse emissioni di carbonio, sulla base di un obiettivo prefissato di riduzione delle emissioni nell’UE del 30 per cento entro il 2020 e del 60-80 per cento entro il 2050. Ha ragione a chiedere un potenziamento della R[amp]S nel campo delle tecnologie energetiche pulite e un’accelerazione nell’efficienza energetica. Spero che, quando i leader dell’UE si incontreranno a marzo per discutere di politica energetica, abbiano tutti davanti una copia della presente relazione e che prendano in seria considerazione le sue raccomandazioni.</p>
    </intervention>
  </section>
  <section id="creitem4" title="4. Commemorazione">
    <intervention id="4-063" speaker_id="28267" is_mep="True" mode="spoken" role="Presidente">
      <p sl="unknown">Onorevoli colleghi, ieri sera abbiamo ricevuto una triste notizia. Alla fine della giornata abbiamo appreso la notizia della scomparsa della Vicepresidente della Commissione europea Loyola de Palacio, ministro del governo spagnolo, capolista del Partito popolare alle elezioni del 1999.</p>
      <p sl="unknown">Negli ultimi mesi di vita ha affrontato la malattia con un coraggio che dovrebbe essere di esempio per tutti noi.</p>
      <p sl="unknown">Loyola de Palacio, che era responsabile dei rapporti con il Parlamento europeo in qualità di Vicepresidente della Commissione e che, prima di ricoprire tale carica, è stata parlamentare europea, era una persona schietta, una negoziatrice forte e determinata, sempre fedele ai propri valori e ai valori dell’Europa.</p>
      <p sl="unknown">Lavoratrice infaticabile, trattava le persone intorno a lei in modo franco e schietto; era facile apprezzare la fermezza e il linguaggio diretto di Loyola, nel suo ufficio e nei corridoi di questo Emiciclo. Posso dirlo perché ho avuto frequenti contatti con lei. Sono stato ministro nel governo spagnolo, quando lei era la capogruppo dell’opposizione. Discutevamo vivacemente, ma le nostre dispute erano sempre piene di contenuti, inoltre andavamo d’accordo dal punto di vista umano.</p>
      <p sl="unknown">La sua morte è una triste notizia per tutti noi che la conoscevamo: vorrei dire che oggi i miei sentimenti vanno ben al di là del livello istituzionale e politico. Vi prego di credermi quando vi dico che sono anche di tipo personale. Sono sicuro che tutti coloro che la conoscevano piangono la sua morte. Sono certo che la Commissione desideri aggiungere qualcosa alle mie parole.</p>
    </intervention>
    <intervention id="4-064" speaker_id="photo_generic" name="Jacques Barrot" is_mep="True" mode="spoken">
      <p sl="fr">Vicepresidente della Commissione . Signor Presidente, a nome del Presidente della Commissione Barroso, e a nome della Commissione e del Commissario signora Grybauskaitė, che siede qui accanto a me, desidero ringraziarvi per l’omaggio che avete tributato a Loyola de Palacio e desidero unirmi al Parlamento nel piangerne la perdita.</p>
      <p sl="fr">Come molti europei, mi ha molto rattristato la notizia della sua improvvisa morte. Tutti coloro che hanno avuto l’occasione di conoscerla ammiravano la sua energia, il coraggio di cui ha dato prova fino alla fine, signor Presidente.</p>
      <p sl="fr">Una donna che aveva delle convinzioni, un’europea impegnata, Loyola de Palacio ha lasciato il segno nella Commissione europea, di cui è stata Vicepresidente dal 1999 al 2004. In particolare, ha lavorato per promuovere l’Europa dei trasporti e dell’energia. In qualità di responsabile dei rapporti con il Parlamento europeo, era riuscita a stabilire una collaborazione fruttuosa e caratterizzata dalla fiducia con l’Istituzione e con tutti i parlamentari europei, a vantaggio dell’Unione.</p>
      <p sl="fr">Ha lavorato senza posa per aiutare l’Europa fino alla fine. Ha continuato a lavorare così con me, coordinando il completamento delle reti transeuropee e la loro estensione ai paesi confinanti con l’Unione.</p>
      <p sl="fr">Come molti tra voi, in Loyola de Palacio ho perso un’amica dalla quale potevo sempre ottenere buoni consigli e un sostegno incessante. Ringrazio il Parlamento per essersi unito a questa commemorazione.</p>
      <a text="(Applausi)"/>
    </intervention>
    <intervention id="4-065" speaker_id="28267" is_mep="True" mode="spoken" role="Presidente">
      <p sl="unknown">I momenti di cordoglio danno il giusto valore ai nostri problemi e alle nostre differenze. Osserviamo un minuto di silenzio in memoria della nostra collega.</p>
      <a text="(Applausi)"/>
      <a text="(Il Parlamento, in piedi, osserva un minuto di silenzio)"/>
    </intervention>
  </section>
  <section id="creitem5" title="5. Firma di atti adottati in codecisione: vedasi processo verbale"/>
  <section id="creitem6" title="6. Turno di votazioni">
    <intervention id="4-069" speaker_id="28267" is_mep="True" mode="spoken" role="Presidente">
      <p sl="unknown">L’ordine del giorno reca il turno di votazioni.</p>
    </intervention>
  </section>
  <section id="creitem7" title="6.1. Esercizio 2007, modificato dal Consiglio (votazione)">
    <intervention id="4-072" speaker_id="1419" name="James Elles" is_mep="True" mode="spoken" role="relatore">
      <p sl="en">Signor Presidente, come ogni anno in questa importante procedura, vi sono alcune correzioni tecniche da apportare in questa fase. Sarò breve e penso che anche la votazione sarà altrettanto breve.</p>
      <p sl="en">In primo luogo, l’emendamento n. 328 relativo alla linea 22 02 02 “Aiuto alla transizione e allo sviluppo istituzionale per i potenziali paesi candidati”: viene accettato con un aumento di 2 milioni di euro in impegni e pagamenti. Detti 2 milioni di euro sono prelevati dalla linea 19 05 01 “Cooperazione con i paesi terzi industrializzati”. Di conseguenza è ritirato l’emendamento n. 314 alla linea 19 05 01.</p>
      <p sl="en">In secondo luogo, alla linea 16 02 02: “Azioni multimedia” è aggiunto un importo di 5 milioni di euro in stanziamenti di impegno e di pagamento.</p>
      <p sl="en">In terzo luogo, alla linea 15 04 47: “Anno europeo del dialogo interculturale” è aggiunto un importo di 400 000 euro in stanziamenti di impegno e di pagamento.</p>
      <p sl="en">In merito agli importi della riserva sbloccati: emendamento n. 302 alla linea 16 03 02 – “Azioni locali” – la riserva è tolta; emendamento n. 251 sulle “Scuole europee” – linea 26 01 50 23; infine, emendamento n. 330, linea 28 01 01 – “Personale in attività di servizio nel settore audit ”.</p>
      <p sl="en">Per quanto riguarda l’EPSO, ovvero l’emendamento n. 255, esso è sostituito da un emendamento volto a ridurre gli importi alla riserva fino a concorrenza del 25 per cento degli stanziamenti delle linee di bilancio interessate.</p>
      <p sl="en">Infine, per tenere in conto un problema nel quadro dell’aiuto di preadesione emerso nel corso delle lettura del Consiglio e che non abbiamo potuto esaminare per tempo, invitiamo la Commissione, alla fine del paragrafo 25 della risoluzione a “presentare una domanda di storno o di bilancio rettificativo nel corso dell’esercizio 2007 ove gli importi previsti nel bilancio per il 2007 si rivelino insufficienti”. La rettifica riguarda la linea di bilancio 05 05 01 01.</p>
      <p sl="en">Raccomando di votare per gli adeguamenti tecnici da me esposti.</p>
    </intervention>
    <intervention id="4-074" speaker_id="photo_generic" name="Ulla-Maj Wideroos" is_mep="True" mode="spoken">
      <p sl="fi">Presidente in carica del Consiglio . Signor Presidente, onorevoli colleghi, avete ora approvato in seconda lettura il bilancio 2007. Si tratta del primo bilancio in un’Unione europea allargata a 27 Stati membri. Inoltre è anche il primo bilancio del quadro finanziario per il periodo 2007-2013.</p>
      <p sl="fi">Rilevo con soddisfazione che il consenso raggiunto nel corso dei negoziati tra il Parlamento e il Consiglio del 21 novembre 2006, e definito nel corso della riunione tripartita del 28 novembre, è stato ora incluso nel bilancio 2007. Mi rendo conto che restano divergenze di interpretazione minori riguardanti la classificazione della spesa nel bilancio, e desidero ricordarvi che il Consiglio conserva le sue prerogative in materia. Il Consiglio è in grado di accettare il tetto di aumento delle spese proposto a seguito della seconda lettura del Parlamento.</p>
      <p sl="fi">Ora vorrei ringraziare il presidente della commissione per i bilanci, onorevole Janusz Lewandowski, nonché i relatori, onorevoli James Elles e Louis Grech, per lo spirito di collaborazione che ha pervaso l’intera procedura di bilancio.</p>
      <a text="(Applausi)"/>
    </intervention>
    <intervention id="4-075" speaker_id="28267" is_mep="True" mode="spoken" role="Presidente">
      <p sl="unknown">Onorevoli colleghi, rilevo che la procedura di bilancio 2007 si è svolta in conformità al Trattato e all’Accordo interistituzionale del 6 maggio 1999 e che, a norma dell’articolo 13 dell’Accordo tra Consiglio e Parlamento, è stato espresso il consenso esplicito sul tasso massimo di aumento delle spese non obbligatorie, come risulta dalla seconda lettura del Parlamento. La procedura di bilancio può pertanto essere considerata positivamente conclusa. Il bilancio è definitivamente approvato.</p>
      <a text="(Dopo aver invitato la Presidente in carica del Consiglio, Ulla-Maj Wideroos, la rappresentante della Commissione, Dalia Grybauskaité, il presidente della commissione per i bilanci, Janusz Lewandowski, e i relatori, onorevoli James Elles e Louis Grech, a raggiungerlo, il Presidente del Parlamento, insieme al Presidente in carica del Consiglio, ha proceduto alla firma del bilancio)"/>
      <a text="(Applausi)"/>
    </intervention>
  </section>
  <section id="creitem8" title="6.2. Progetto di bilancio generale 2007, modificato dal Consiglio (tutte le sezioni) (votazione)"/>
  <section id="creitem9" title="6.3. Procedura di esame e di consultazione preventivi per alcune disposizioni previste dagli Stati membri nel settore dei trasporti (versione codificata) (votazione)"/>
  <section id="creitem10" title="6.4. Eliminazione dei controlli alle frontiere degli Stati membri (trasporti stradali e per vie navigabili) (versione codificata) (votazione)"/>
  <section id="creitem11" title="6.5. Trasmissione di dati statistici coperti dal segreto (versione codificata) (votazione)"/>
  <section id="creitem12" title="6.6. Trasmissione di statistiche sulla pesca nell’Atlantico nordorientale (versione codificata) (votazione)"/>
  <section id="creitem13" title="6.7. Criteri comunitari applicabili alle azioni di sradicamento e di sorveglianza di talune malattie animali (versione codificata) (votazione)"/>
  <section id="creitem14" title="6.8. Accordo CE-Paraguay su alcuni aspetti relativi ai servizi aerei (votazione)"/>
  <section id="creitem15" title="6.9. Attività di R[amp]S nel settore dei sistemi intelligenti di fabbricazione (accordo UE/Australia, Canada, Norvegia, Svizzera, Corea, Giappone e USA) (votazione)"/>
  <section id="creitem16" title="6.10. OCM dello zucchero (regime temporaneo per la ristrutturazione dell’industria dello zucchero a seguito dell’allargamento) (votazione)"/>
  <section id="creitem17" title="6.11. Prevenzione e informazione in materia di droga (2007-2013) (votazione)"/>
  <section id="creitem18" title="6.12. Giustizia civile (2007-2013) (votazione)"/>
  <section id="creitem19" title="6.13. Creazione del Fondo europeo peri rifugiati (2008-2013) (votazione)"/>
  <section id="creitem20" title="6.14. Norme in materia di doppio scafo o di tecnologia equivalente per le petroliere monoscafo (votazione)"/>
  <section id="creitem21" title="6.15. Creazione del Fondo europeo per l’integrazione dei cittadini di paesi terzi (2007-2013) (votazione)"/>
  <section id="creitem22" title="6.16. Prevenzione, preparazione e gestione delle conseguenze in materia di terrorismo (2007-2013) (votazione)">
    <intervention id="4-093" speaker_id="28416" name="Romano Maria La Russa" is_mep="True" mode="spoken" role="relatore">
      <p sl="it">Signor Presidente, onorevoli colleghi, sarò breve. Mi rammarica profondamente la decisione di ricorrere al voto d’urgenza dei tre programmi quadro dello Spazio di Libertà Sicurezza e Giustizia per il periodo 2007-2013. Pur comprendendo l’estrema necessità di approvare le relazioni entro la fine dell’anno per consentire l’avvio dal 1° gennaio prossimo delle procedure per la concessione di finanziamenti, ritengo che programmi di tale importanza avrebbero meritato quanto meno una discussione in Aula.</p>
      <p sl="it">Dato che non me ne è stata data occasione in precedenza, colgo ora l’occasione per ringraziare tutti coloro che hanno collaborato con il sottoscritto per più di un anno e mezzo: oltre al mio staff, ringrazio i colleghi per la collaborazione e i funzionari, di gruppo e del segretariato per gli sforzi profusi</p>
    </intervention>
  </section>
  <section id="creitem23" title="6.17. Composizione numerica delle commissioni (votazione)"/>
  <section id="creitem24" title="6.18. Istituto europeo per l’uguaglianza di genere (votazione)"/>
  <section id="creitem25" title="6.19. Patente di guida (rifusione) (votazione)"/>
  <section id="creitem26" title="6.20. Modifica dell’articolo 81 del Regolamento del Parlamento europeo (votazione)">
    <intervention id="4-099" speaker_id="2309" name="Richard Corbett" is_mep="True" mode="spoken">
      <p sl="en">Signor Presidente, questa votazione adegua le nostre procedure in modo da sfruttare al meglio i nuovi poteri conferiti al Parlamento europeo nel quadro della procedura di comitatologia, nuovi poteri precedentemente assicurati nel corso di quest’anno dall’accordo interistituzionale negoziato dall’onorevole Daul e dal sottoscritto. Ciò significa che, quando conferiamo poteri attuativi alla Commissione attraverso la legislazione che adottiamo nell’ambito nella procedura di codecisione, qualsiasi successiva misura attuativa di natura quasi legislativa può essere oggetto di veto da parte del Parlamento. Questo è l’ampliamento più importante dei poteri del Parlamento europeo dal Trattato di Nizza e, probabilmente, l’unico di rilievo durante questa legislatura. Il nuovo Regolamento agevolerà l’utilizzo da parte nostra di questo nuovo potere.</p>
    </intervention>
  </section>
  <section id="creitem27" title="6.21. Modifica del Regolamento del Parlamento europeo (commissioni, Questori) (votazione)"/>
  <section id="creitem28" title="6.22. Creazione del Fondo europeo per le frontiere esterne (2007-2013) (votazione)">
    <intervention id="4-103" speaker_id="28284" name="Barbara Kudrycka" is_mep="True" mode="spoken" role="relatore">
      <p sl="pl">Signor Presidente, vorrei segnalare al Parlamento che, durante i negoziati tripartiti sul Fondo europeo per le frontiere esterne, Commissione e Consiglio ci avevano assicurato che le armi da fuoco non rientravano nelle possibilità di acquisto previste dal Fondo. Non sarà dunque possibile avvalersi del Fondo per comprare armi da fuoco.</p>
      <p sl="pl">Mi rivolgo pertanto all’Assemblea affinché adotti l’emendamento di compromesso citato nel testo come proposta della commissione LIBE.</p>
    </intervention>
  </section>
  <section id="creitem29" title="6.23. Creazione del Fondo europeo per i rimpatri (2008-2013) (votazione)">
    <intervention id="4-106" speaker_id="28284" name="Barbara Kudrycka" is_mep="True" mode="spoken" role="relatore">
      <p sl="pl">Signor Presidente, vorrei richiamare l’attenzione su una controversia ancora aperta, vale a dire il requisito annunciato sin dall’inizio dal Parlamento secondo cui la creazione di un Fondo europeo per i rimpatri avrebbe dovuto essere subordinata all’adozione di una direttiva sui rimpatri entro la fine del prossimo anno.</p>
      <p sl="pl">E’ essenziale per quest’Assemblea collegare il Fondo europeo per i rimpatri a una direttiva sui rimpatri, ma sinora il Parlamento non ha conseguito il suo obiettivo. Vorrei dunque segnalare al Consiglio l’eventualità che, qualora non venga adottata una direttiva sui rimpatri, il Parlamento ricorra ai suoi poteri sul bilancio e sospenda i pagamenti al Fondo europeo per i rimpatri nel bilancio del 2008. Per questo l’argomento è così importante.</p>
      <p sl="pl">Esorto dunque il Parlamento a votare a favore del Fondo europeo per i rimpatri perché in passato il Consiglio ha paventato l’ipotesi di un veto sul Fondo per l’integrazione. Vi invito dunque a votare uniti sulla questione.</p>
    </intervention>
    <intervention id="4-107" speaker_id="photo_generic" name="Ulla-Maj Wideroos" is_mep="True" mode="spoken">
      <p sl="fi">Presidente in carica del Consiglio. Signor Presidente, onorevoli parlamentari, il Consiglio proseguirà il suo lavoro durante il quale opererà in stretta collaborazione con il Parlamento europeo per garantire che si raggiunga presto un consenso sulla proposta di direttiva del Parlamento europeo e del Consiglio recante norme e procedure comuni applicabili negli Stati membri al rimpatrio di cittadini di paesi terzi soggiornanti illegalmente.</p>
      <p sl="fi">Il Consiglio desidera sottolineare che l’accordo su tale proposta è una delle priorità che lo stesso Consiglio e la Commissione hanno stabilito nel piano di azione sull’attuazione del programma dell’Aia introdotto per rafforzare la libertà, la sicurezza e la giustizia nell’Unione europea. Il Consiglio farà tutto quanto in suo potere per promuovere il conseguimento di tale obiettivo e rammenta a tutti il ruolo che il Parlamento europeo è chiamato a svolgere nel quadro di un accordo su tale proposta.</p>
    </intervention>
    <intervention id="4-108" speaker_id="photo_generic" name="Andris Piebalgs" is_mep="True" mode="spoken">
      <p sl="en">Membro della Commissione. Signor Presidente, la Commissione continuerà a incoraggiare il Consiglio in tutte le sedi appropriate affinché progredisca in merito alla proposta di direttiva del Parlamento europeo e del Consiglio recante norme e procedure comuni applicabili negli Stati membri al rimpatrio di cittadini di paesi terzi soggiornanti illegalmente e intensifichi i negoziati con il Parlamento europeo su tale proposta, in maniera tale da pervenire a un accordo entro la fine del 2007.</p>
      <p sl="en">La Commissione rammenta che l’accordo sulla proposta è una delle priorità indicate nel piano di azione del Consiglio e della Commissione per l’attuazione del programma dell’Aia sul rafforzamento della libertà, della sicurezza e della giustizia nell’Unione europea.</p>
      <p sl="en">La Commissione europea è aperta a discussioni sui miglioramenti che è possibile apportare alla proposta. Nel farlo, tuttavia, essa manterrà fede al suo impegno di rispettare il duplice obiettivo della direttiva, vale a dire essere un efficace strumento della politica dei rimpatri e, nel contempo, un efficace strumento di tutela dei cittadini di paesi terzi interessati. La Commissione, inoltre, proporrà di inserire l’attuazione della normativa nel campo dei rimpatri, e in particolare di questa direttiva, tra le priorità degli orientamenti strategici per l’intervento del Fondo europeo per i rimpatri nel periodo 2008-2013.</p>
    </intervention>
  </section>
  <section id="creitem30" title="6.24. Medicinali per uso pediatrico (votazione)"/>
  <section id="creitem31" title="6.25. Procedura europea per le controversie di modesta entità (votazione)">
    <intervention id="4-112" speaker_id="4275" name="Hans-Peter Mayer" is_mep="True" mode="spoken" role="relatore">
      <p sl="de">Signor Presidente, onorevoli colleghi, ho chiesto di parlare per due minuti, ma il mio intervento sarà molto più breve, sebbene intenda soffermarmi su diversi punti, soprattutto per quanto concerne l’introduzione della procedura europea per le controversie di modesta entità. In primo luogo, è importante che, in caso di dubbio, la legge venga interpretata nella versione in lingua tedesca perché questa è stata generalmente la lingua di lavoro del Parlamento europeo, nonché quella utilizzata in via esclusiva da Consiglio e Commissione a fini di orientamento in molti triloghi. E’ essenziale, inoltre, che gli Stati membri sfruttino tutte le opportunità previste da questa procedura e, dunque, si avvalgano delle possibilità offerte dai moderni mezzi di comunicazione. In tal senso, gli Stati membri dovrebbero autorizzare e promuovere come mezzi di comunicazione telefono, posta elettronica e videoconferenze.</p>
      <p sl="de">Un’ulteriore semplificazione importante è rappresentata dal fatto che il modello D deve essere tradotto da una persona che sia autorizzata a eseguire traduzioni in uno degli Stati membri, il che espressamente evita costose asseverazioni e la necessità di una legalizzazione da parte, per esempio, di un notaio. Vorrei sottolineare che, per quanto riguarda tutte le decisioni pronunciate dall’autorità giudiziaria nell’ambito della procedura per le controversie di modesta entità, si dovrebbe sempre rammentare che la procedura è economica, rapida, semplice e rispettosa del cittadino. Qualsiasi cosa che costituisca un ostacolo in tal senso è dunque incompatibile con la finalità del presente regolamento.</p>
      <p sl="de">Invito pertanto tutti i colleghi ad approvare questa nuova procedura di diritto civile rispettosa dei cittadini, che è identica per tutta l’Europa.</p>
    </intervention>
  </section>
  <section id="creitem32" title="6.26. Diritti fondamentali e cittadinanza (2007-2013) (votazione)"/>
  <section id="creitem33" title="6.27. Giustizia penale (2007-2013) (votazione)"/>
  <section id="creitem34" title="6.28. Prevenire e combattere la criminalità (2007-2013) (votazione)"/>
  <section id="creitem35" title="6.29. Sviluppo del sistema d’informazione Schengen di seconda generazione (SIS II) (regolamento) (votazione)"/>
  <section id="creitem36" title="6.30. Sviluppo del sistema d’informazione Schengen di seconda generazione (SIS II) (decisione) (votazione)"/>
  <section id="creitem37" title="6.31. Assistenza in materia di sicurezza nucleare (votazione)">
    <intervention id="4-121" speaker_id="2304" name="Esko Seppänen" is_mep="True" mode="spoken" role="relatore">
      <p sl="fi">Signor Presidente, quando l’argomento è stato discusso, l’importo proposto nell’emendamento non era aggiornato. L’importo corretto riportato nel quadro finanziario pluriennale è 524 milioni di euro. Suggerisco dunque che l’importo indicato nell’emendamento sia rettificato di conseguenza.</p>
    </intervention>
  </section>
  <section id="creitem38" title="6.32. Visti per l’attraversamento delle frontiere esterne degli Stati membri (votazione)"/>
  <section id="creitem39" title="6.33. Premio Sacharov (votazione)">
    <intervention id="4-126" speaker_id="1405" name="Edward McMillan-Scott" is_mep="True" mode="spoken">
      <p sl="en">Signor Presidente, ho ricevuto questa informazione troppo tardi per inserirla nella risoluzione. Gao Zhisheng, stimato procuratore attivista per i diritti umani a Pechino arrestato in agosto, è stato segretamente processato questa settimana e incarcerato. Sono certo che il Parlamento voglia manifestare il proprio rammarico per una notizia che si inserisce in una serie di continui provvedimenti repressivi ai danni degli attivisti che operano a favore dei diritti dell’uomo in Cina.</p>
      <a text="(Applausi)"/>
    </intervention>
  </section>
  <section id="creitem40" title="6.34. Protezione dei dati nel quadro della cooperazione giudiziaria e di polizia in materia penale (votazione)"/>
  <section id="creitem41" title="6.35. Strategia europea per un’energia sostenibile, competitiva e sicura – Libro verde (votazione)">
    <intervention id="4-130" speaker_id="4432" name="Claude Turmes" is_mep="True" mode="spoken">
      <p sl="en">Signor Presidente, in questo emendamento è stata eliminata una frase rispetto all’originale che a mio avviso è importante ed è sostenuta da socialisti e liberali. La frase nel testo inglese recita come segue: “strengthening laws with regard to competition policies ”. Dovremmo dunque aggiungerla. Così facendo, avrebbe più senso votare a favore dell’intero paragrafo.</p>
    </intervention>
  </section>
  <section id="creitem42" title="6.36. Strategia sulla biomassa e i biocarburanti (votazione)">
    <intervention id="4-134" speaker_id="1237" name="Mechtild Rothe" is_mep="True" mode="spoken">
      <p sl="de">Signor Presidente, vorremmo proporre il seguente breve emendamento in questo punto, ossia all’interno del paragrafo, “quale parte del pacchetto energetico nel 2007”.</p>
      <a text="(L’emendamento orale è accolto)"/>
    </intervention>
    <intervention id="4-135" speaker_id="4470" is_mep="True" mode="spoken" role="Presidente">
      <p sl="unknown">Ciò conclude il turno di votazioni.</p>
    </intervention>
  </section>
  <section id="creitem43" title="7. Dichiarazioni di voto">
    <intervention id="4-138" speaker_id="photo_generic" name="Hélène Goudin e Nils Lundgren" is_mep="True" mode="written">
      <p sl="it">Vorremmo nuovamente illustrare la nostra prospettiva fondamentale sul bilancio dell’Unione europea.</p>
      <p sl="it">La Lista di giugno ritiene che il bilancio dell’Unione europea debba essere limitato all’1 per cento del reddito nazionale lordo medio degli Stati membri. Abbiamo pertanto deciso di votare contro tutti gli aumenti proposti dal Parlamento europeo, mentre abbiamo accolto favorevolmente i pochi risparmi proposti sotto forma di emendamenti dalla commissione per i bilanci o da singoli parlamentari.</p>
      <p sl="it">Vi sono diverse linee di bilancio alquanto infelici, ma la Lista di giugno deplora soprattutto l’ingente sostegno concesso a favore della politica agricola dell’Unione europea, del Fondo di coesione e del settore della pesca, nonché le varie linee di bilancio nel cui ambito dovranno essere sovvenzionate varie forme di campagne di informazione.</p>
      <p sl="it">La Lista di giugno ritiene inoltre che il continuo andirivieni del Parlamento tra Strasburgo e Bruxelles debba cessare e che il Comitato economico e sociale europeo e il Comitato delle regioni debbano essere smantellati.</p>
      <p sl="it">Il 23 ottobre 2006 la Corte dei conti dell’Unione europea ha riscontrato per il tredicesimo anno consecutivo di non poter garantire per più di un’esigua percentuale del bilancio dell’Unione europea che questa era stata impiegata in maniera corretta o per gli scopi previsti. Come può proseguire questa follia in cui, anno dopo anno, si stanziano risorse finanziarie e solo per una minima parte di esse è possibile garantirne l’impiego per gli scopi ai quali erano destinate?</p>
    </intervention>
    <intervention id="4-139" speaker_id="photo_generic" name="Jens Holm, Kartika Tamara Liotard, Erik Meijer e Eva-Britt Svensson" is_mep="True" mode="written">
      <p sl="it">Non possiamo appoggiare questo bilancio per una serie di motivi. In primo luogo, in segno di protesta per il fatto che, alcuni mesi fa, la Corte dei conti ancora una volta non ha approvato i conti dell’Unione europea. Se l’Unione europea non è in grado di combattere con successo frode e inefficienza, non per questo deve incrementare il suo bilancio. In secondo luogo, riteniamo che questo bilancio compia scelte politiche sbagliate come, ad esempio, l’attenzione decisamente eccessiva riservata a progetti militari, agricoltura industriale e politica estera, non soffermandosi sufficientemente su progetti ambientali e sociali. Infine, il bilancio non modifica in maniera adeguata alcune politiche che rappresentano semplicemente uno spreco, come il massiccio sovvenzionamento della distruzione dei vigneti e il continuo sovvenzionamento della coltivazione di tabacco.</p>
    </intervention>
    <intervention id="4-141" speaker_id="28276" name="Laima Liucija Andrikienė" is_mep="True" mode="spoken">
      <p sl="lt">Signor Presidente, ho votato a favore del bilancio dell’Unione europea per il 2007. Il relatore del Parlamento europeo per il bilancio James Elles, rappresentante del Regno Unito, sicuramente ha una propria visione per quanto concerne la formazione del bilancio dell’Unione europea e lo stanziamento dei suoi fondi, ma ritengo che sia in larga misura grazie al suo impegno che il bilancio per il 2007 è innovativo e basato sul principio della “ottimizzazione delle risorse”. Sono lieta del fatto che sia stato possibile giungere a un compromesso per quanto concerne il finanziamento della politica estera e di sicurezza comune dell’Unione europea, l’applicazione dello strumento della flessibilità, la difesa delle frontiere esterne dell’Unione europea e il finanziamento dei programmi di istruzione permanente, e mi compiaccio per il fatto che inizieremo il primo anno della nuova prospettiva finanziaria disponendo di un bilancio dell’Unione europea già confermato.</p>
    </intervention>
    <intervention id="4-300" speaker_id="photo_generic" name="Ole Christensen, Dan Jørgensen, Poul Nyrup Rasmussen, Christel Schaldemose e Britta Thomsen" is_mep="True" mode="written">
      <p sl="it">I membri danesi del gruppo PSE, ossia gli onorevoli Rasmussen, Thomsen, Schaldemose, Jørgensen e Christensen, hanno votato contro l’emendamento n. 1, presentato dagli onorevoli Tomczak e Bonde del gruppo IND/DEM.</p>
      <p sl="it">E’ opinione di questa delegazione che l’emendamento sia incompatibile con i regolamenti attualmente in vigore, ragion per cui ci siamo sentiti obbligati a votare contro di esso.</p>
      <p sl="it">La delegazione desidera nondimeno ribadire il suo sostegno a una graduale riduzione generale degli aiuti all’agricoltura senza possibilità di trattamento differenziale per diversi Stati membri.</p>
      <p sl="it">I membri danesi del gruppo PSE, onorevoli Rasmussen, Thomsen, Schaldemose, Jørgensen e Christensen, hanno votato contro l’emendamento n. 2, presentato dagli onorevoli Tomczak e Bonde del gruppo IND/DEM.</p>
      <p sl="it">E’ opinione di questa delegazione che l’emendamento sia incompatibile con lo Statuto attualmente in vigore, ragion per cui ci siamo sentiti obbligati a votare contro di esso.</p>
      <p sl="it">Nondimeno, la delegazione di membri danesi del gruppo PSE è dell’avviso che occorra una riforma delle norme che disciplinano le spese di trasferta in maniera che, in futuro, vengano versate secondo importi corrispondenti ai costi effettivamente sostenuti. In proposito, la delegazione vorrebbe far riferimento al lavoro da essa svolto sul nuovo Statuto relativo al funzionamento del Parlamento europeo, che entrerà in vigore nel 2009. In tale contesto, la delegazione si rallegra per il fatto che, con il nuovo Statuto, entreranno in vigore norme secondo cui, a partire dal 2009, le spese di trasferta saranno versate secondo importi corrispondenti ai costi effettivamente sostenuti.</p>
    </intervention>
    <intervention id="4-301" speaker_id="31123" name="Pedro Guerreiro" is_mep="True" mode="written">
      <p sl="it">Si potrebbe dire, per quanto riguarda la proposta di bilancio per il 2007, che la storia si ripete, ma, in considerazione di quanto è avvenuto in passato, la rilevanza di questo bilancio è ancor più preoccupante.</p>
      <p sl="it">Dopo aver “criticato” il tetto di bilancio proposto da Commissione e Consiglio, il Parlamento ha appena avallato un bilancio in cui gli stanziamenti per i pagamenti ammontano allo 0,99 per cento del reddito nazionale lordo comunitario, inferiore alla percentuale dell’1,06 per cento circa concordata non più di un anno fa nella prospettiva finanziaria per il 2007: un taglio di circa 8 miliardi di euro.</p>
      <p sl="it">Poiché il 2007 è il primo anno dell’Unione europea con 27 Stati membri, un anno che indicherà la rotta per i futuri bilanci, il Parlamento ha adottato un bilancio decisamente inferiore alle necessità finanziarie di un’effettiva coesione economica e sociale, un bilancio le cui priorità sono ben lungi dal rappresentare una risposta adeguata al problema. Tutto il contrario, di fatto, come dimostra la riduzione della cosiddetta “compensazione” finanziaria al Portogallo.</p>
      <p sl="it">Questo bilancio mira, per citare soltanto qualche esempio, a sostenere l’attuazione delle politiche neoliberiste contenute nella strategia di Lisbona – come la liberalizzazione del mercato del lavoro e del mercato interno e il finanziamento dei grandi capitali –, promuovere la rottamazione di molti pescherecci, distruggere progressivamente aziende agricole a conduzione familiare e favorire la militarizzazione dell’Unione europea e l’interventismo da parte dell’Unione.</p>
      <p sl="it">Da ciò, il nostro rifiuto.</p>
    </intervention>
    <intervention id="4-142" speaker_id="photo_generic" name="Anne E. Jensen e Karin Riis-Jørgensen" is_mep="True" mode="written">
      <p sl="it">I parlamentari europei del partito liberale danese hanno votato contro gli emendamenti nn. 1 e 2, presentati dagli onorevoli Tomczak e Bonde del gruppo IND/DEM.</p>
      <p sl="it">Il partito liberale danese crede nella riforma degli aiuti all’agricoltura, ma non reputa che questo sia il modo per ottenerla, né ritiene che la relazione sul bilancio annuale sia la sede opportuna per auspicare la presentazione di proposte in tal senso. La proposta dell’onorevole Bonde non può considerarsi, nel complesso, adeguatamente ponderata.</p>
      <p sl="it">Il partito liberale danese crede inoltre nella riforma delle indennità di trasferta in maniera che siano rimborsate le spese di trasferta ragionevoli e necessarie. Ciò, tuttavia, è già stato deciso nell’ambito del nuovo Statuto per i parlamentari, che sarà introdotto nel 2009. La proposta dell’onorevole Bonde è contraria allo Statuto attualmente in vigore e può dunque ritenersi, nel complesso, poco oculata.</p>
    </intervention>
    <intervention id="4-143" speaker_id="1403" name="David Martin" is_mep="True" mode="written">
      <p sl="it">Mi complimento con il relatore per aver formulato un pacchetto che ha raccolto un’ampia maggioranza in Aula. Nei miei 22 anni di permanenza in Parlamento, questa è la votazione sul bilancio più rapida che io ricordi. Mi rammarico che il Parlamento abbia accettato una serie di riduzioni per restare entro i limiti di bilancio. Ritengo in particolare molto infelice la scelta di aver ridotto il bilancio per gli “aiuti al commercio” perché questa è una linea di bilancio fondamentale per aiutare i paesi in via di sviluppo a collegarsi al sistema globale degli scambi.</p>
    </intervention>
    <intervention id="4-145" speaker_id="1275" name="Jens-Peter Bonde" is_mep="True" mode="written">
      <p sl="it">E’ profondamente ingiusto che venga operata una discriminazione ai danni dei nuovi Stati membri non concedendo loro gli stessi aiuti previsti per i vecchi Stati membri. Ho nondimeno votato a favore degli accordi transitori in quanto la loro mancata adozione potrebbe far sì che Bulgaria e Romania non ricevano alcunché.</p>
      <p sl="it">In generale, sono contrario agli aiuti all’agricoltura, che a mio avviso andrebbero progressivamente aboliti. Avrei pertanto preferito una riduzione degli aiuti ai vecchi Stati membri in modo che a tutti fossero applicate le medesime condizioni. Tale riduzione inizierebbe dall’alto, con un tetto di 40 000 euro per entità giuridica, come ho proposto nel mio emendamento al bilancio.</p>
    </intervention>
    <intervention id="4-147" speaker_id="photo_generic" name="Hélène Goudin e Nils Lundgren" is_mep="True" mode="written">
      <p sl="it">Le presenti relazioni sono permeate da una serie di proposte populiste che attaccano uno dei principi più essenziali dello Stato di diritto: il diritto all’autodeterminazione in relazione al diritto penale. Si raccomanda, per esempio, che vi sia un vero e proprio giudice europeo e un vero e proprio diritto penale europeo. Lo scopo di tali proposte è chiaro. Risponde al desiderio di costruire un super-Stato comunitario, e le proposte rappresentano un passo decisivo in tale direzione, il che è assolutamente inaccettabile.</p>
      <p sl="it">Per quanto concerne le materie giuridiche, la Lista di giugno da sempre sostiene la sovranità dello Stato nazione. La cooperazione dell’Unione europea deve limitarsi a ottenere un mercato interno efficiente e occuparsi di temi ambientali transfrontalieri. L’Unione europea non deve assolutamente avere un sistema giuridico armonizzato.</p>
      <p sl="it">Nell’odierna votazione ci siamo pertanto espressi contro tali relazioni.</p>
    </intervention>
    <intervention id="4-149" speaker_id="28143" name="Bernadette Bourzai" is_mep="True" mode="written">
      <p sl="it">Trovo che la relazione dell’onorevole Langen su una strategia a favore della biomassa e dei biocarburanti descriva perfettamente tutti i costi e i vantaggi derivanti dall’impiego delle energie rinnovabili.</p>
      <p sl="it">Desidero tuttavia rammentare alcuni emendamenti presentati in sede di commissione per l’agricoltura e lo sviluppo rurale che non sono stati accolti.</p>
      <p sl="it">In primo luogo, anche se le energie rinnovabili possono contribuire a ridurre la dipendenza energetica dell’Unione europea, parallelamente occorre condurre una riflessione più globale sul nostro consumo energetico e, dunque, sul nostro stile di vita e di produzione in maniera da consumare meglio, ma soprattutto meno.</p>
      <p sl="it">In secondo luogo, non bisognerebbe lanciarsi in una cultura intensiva e produttivista delle fonti energetiche rinnovabili la quale, comportando nefaste conseguenze ambientali, economiche e sociali, esulerebbe dalla strategia europea di sviluppo sostenibile.</p>
      <p sl="it">La funzione principale dell’agricoltura deve restare la produzione alimentare, la risorsa forestale deve essere sfruttata in maniera ragionevole e la cogenerazione deve essere la regola nella produzione della biomassa.</p>
      <p sl="it">Occorre infine organizzare e migliorare i circuiti di approvvigionamento, distribuzione e commercializzazione delle materie prime agricole e silvicole e dell’energia prodotta a livello di mercati locali evitando tempi di trasporto troppo lunghi.</p>
    </intervention>
    <intervention id="4-150" speaker_id="4461" name="Luís Queiró" is_mep="True" mode="written">
      <p sl="it">L’entità del fenomeno dell’immigrazione illegale nell’Unione europea non può farci dimenticare il grave problema dei rifugiati e, in particolare, dei rifugiati politici. Il diritto di asilo è in primo luogo un valore fondamentale di qualunque società che cerchi di tutelare democrazia, dignità e diritti umani, ed è anche dimostrazione di uno spirito di solidarietà all’interno di tale comunità. Pertanto, poiché dobbiamo assumere un ruolo guida per la salvaguardia della dignità umana e poiché, quando si tratta di valori, le parole da sole non bastano, coloro che sfuggono a persecuzioni, torture, guerre e violazioni dei diritti umani devono sapere che qui, in Europa, saranno adeguatamente accolti ogni qual volta per noi è possibile farlo e, per attrezzarci opportunamente per tale compito, questo Fondo è necessario e decisamente auspicabile.</p>
    </intervention>
    <intervention id="4-151" speaker_id="28508" name="Alyn Smith" is_mep="True" mode="written">
      <p sl="it">Signor Presidente, sono lieto di sostenere l’introduzione di questo Fondo per i rifugiati. Troppo spesso i rifugiati sono ignorati e relegati in fondo all’elenco delle priorità degli Stati membri. E’ dunque più che legittimo che, laddove gli Stati membri vengono a mancare, l’Unione intervenga per garantire il mantenimento dei nostri standard . La presente relazione ci avvicina a un sistema coerente e sono ben felice di appoggiarla.</p>
    </intervention>
    <intervention id="4-153" speaker_id="2309" name="Richard Corbett" is_mep="True" mode="written">
      <p sl="it">Sostengo le misure sul doppio scafo, misure che dovrebbero contribuire a ridurre l’inquinamento dei mari causato dalle petroliere e risultano particolarmente importanti per la costa dello Yorkshire e l’estuario dell’Humber.</p>
    </intervention>
    <intervention id="4-154" speaker_id="28583" name="Athanasios Pafilis" is_mep="True" mode="written">
      <p sl="it">Il gruppo del partito comunista greco al Parlamento europeo ha votato a favore della proposta di emendamento dell’articolo 4, paragrafo 3, del regolamento (CE) n. 417/2002, sia durante l’approvazione in sede di commissione per i trasporti e il turismo il 22 novembre 2006 che in seduta plenaria il 14 dicembre 2006 affinché i prodotti petroliferi pesanti possano essere trasportati soltanto in petroliere a doppio scafo.</p>
      <p sl="it">Il partito comunista greco sta combattendo coerentemente, a fianco dei marittimi e dei lavoratori in generale, contro la politica antipopolare applicata dall’Unione europea e dai governi degli Stati membri, nonché contro armatori e capitale, affinché vengano adottati provvedimenti rigorosi per rafforzare le norme di sicurezza per le petroliere e tutte le classi di navi in generale, per proteggere la vita umana in mare e l’ambiente.</p>
    </intervention>
    <intervention id="4-155" speaker_id="4461" name="Luís Queiró" is_mep="True" mode="written">
      <p sl="it">La sicurezza marittima è estremamente importante per l’Unione europea, se si pensa a incidenti come quello della Prestige con le loro conseguenze socioeconomiche e ambientali e vista la necessità di prevenire ulteriori tragedie che compromettono la sostenibilità dei nostri mari e dei nostri territori.</p>
      <p sl="it">Le misure formulate nella relazione Le Rachinel costituiscono un passo avanti fondamentale per garantire che le disposizioni comunitarie siano chiare, coerenti e stabili.</p>
      <p sl="it">Il settore delle petroliere, per esempio, richiede un quadro legislativo e giudiziario comunitario estremamente chiaro e stabile, senza il quale non è possibile garantire e mantenere l’efficacia e la trasparenza dei rapporti commerciali nel settore marittimo. Di conseguenza, sebbene in pratica gli Stati membri già osservino e applichino il divieto del monoscafo per le petroliere che trasportano prodotti petroliferi pesanti, tale proposta di emendamento del regolamento assicurerà un’indispensabile chiarificazione e conferma del testo.</p>
      <p sl="it">Alla luce di un’attenta analisi dell’impatto socioeconomico di tale misura, è evidente che si tratta di un provvedimento sensato e che dobbiamo continuare ad allineare le misure comunitarie all’obiettivo di garantire la massima sicurezza marittima alle nostre navi, ai nostri porti e ai nostri territori.</p>
    </intervention>
    <intervention id="4-156" speaker_id="28508" name="Alyn Smith" is_mep="True" mode="written">
      <p sl="it">Signor Presidente, l’elaborazione di questo pacchetto sulle petroliere a doppio scafo ha richiesto fin troppo tempo, ma sono comunque lieto di appoggiarlo oggi. In Scozia abbiamo assistito al disastro causato dal naufragio della Braer nelle isole Shetland e dobbiamo fare tutto quanto in nostro potere per garantire la sicurezza del nostro ambiente e dei nostri litorali europei. L’Unione europea deve imporre standard elevati a questi operatori internazionali, e la presente relazione ci fa avanzare in tal senso.</p>
    </intervention>
    <intervention id="4-158" speaker_id="1164" name="Bruno Gollnisch" is_mep="True" mode="written">
      <p sl="it">Per il modo in cui è concepito, questo Fondo servirà a finanziare la comunitarizzazione accelerata delle società europee. Si tratta di una folle “politica delle città” attuata su scala comunitaria.</p>
      <p sl="it">Nel mio paese conosciamo già le conseguenze di queste politiche incentrate sul rispetto assoluto delle specificità culturali delle popolazioni immigrate; tali politiche iniettano somme ingenti a fondo perduto in misure rivolte a persone che non hanno la volontà di integrarsi, ma rivendicano, come se fossero dovuti, diritti sociali, economici e politici che si dovrebbero riservare ai cittadini del paese ospitante. Tra le conseguenze vi sono la ghettizzazione ed episodi talvolta sanguinosi come scontri interetnici, rivolte antifrancesi, e saccheggi dei beni pubblici, per non parlare del rafforzamento dell’islamismo.</p>
      <p sl="it">Tuttavia, poiché le somme concesse a ogni Stato membro dipenderanno dal numero di immigrati che accoglie, tale Fondo forse avrà, finalmente, una qualche utilità: ci permetterà infine di conoscere i veri dati dell’immigrazione, visto che, continuamente truccate, le cifre ufficiali oscillano tra i 17 e i 40 milioni di cittadini extracomunitari che vivono nel territorio dell’Unione.</p>
      <p sl="it">Prendendo coscienza dell’entità del problema, i popoli europei potranno forse svegliarsi prima che sia troppo tardi!</p>
    </intervention>
    <intervention id="4-159" speaker_id="4461" name="Luís Queiró" is_mep="True" mode="written">
      <p sl="it">Uno degli aspetti principali della politica dell’immigrazione è quello dell’integrazione. La capacità di integrare immigranti e la capacità degli immigranti di integrarsi sono il fattore principale, o perlomeno uno dei fattori principali, per superare il potenziale conflitto e le tensioni possibili tra comunità diverse, argomento di estrema attualità.</p>
      <p sl="it">Come ho potuto rilevare in varie occasioni, la prima cosa da notare in materia di immigrazione è che il paese ospite trae vantaggi enormi dall’accogliere uomini e donne che hanno vissuto travagli indescrivibili alla ricerca di una vita migliore, persone che arricchiscono le nostre comunità. Riconoscere tale aspetto, tuttavia, non significa che dobbiamo sottovalutare l’altro lato della medaglia, ossia le difficoltà insite nell’integrazione. Nel tentativo di affrontare la questione, questo Fondo può assumere un ruolo estremamente importante finanziando programmi tesi ad agevolare e promuovere l’integrazione. Tutto dipenderà, ovviamente, dalla visione politica che ispirerà il modo in cui il Fondo verrà impiegato. Questo però è soprattutto un aspetto che rientra nelle competenze degli Stati membri.</p>
    </intervention>
    <intervention id="4-161" speaker_id="28583" name="Athanasios Pafilis" is_mep="True" mode="written">
      <p sl="it">La relazione della commissione parlamentare sul programma di finanziamento “Prevenzione, preparazione e gestione delle conseguenze in materia di terrorismo” si spinge persino oltre la proposta di decisione della Commissione europea laddove aggiunge, agli obiettivi del programma, la protezione delle infrastrutture critiche e la “continuità dell’azione pubblica”. In altri termini, essa colloca questo programma nell’ambito del programma d’azione rivisto dell’Unione europea sul terrorismo, incentrato sulla prevenzione di una “violenta radicalizzazione” e sulla protezione delle infrastrutture critiche degli Stati membri dell’Unione. Sulla base di questo programma, le interpretazioni, posizioni e opposizioni ideologiche che minacciano il sancta sanctorum della barbarie capitalista e lo sfruttamento dei suoi sistemi politici rientrano nella definizione di “terrorismo”, mentre le azioni abituali che i movimenti popolari di massa hanno il diritto di compiere, come la presa di possesso simbolica di strade o edifici, e che nell’ottica del capitalismo appaiono una minaccia per le “infrastrutture critiche” o per il corretto funzionamento dei servizi pubblici, possono essere potenzialmente classificate come “azioni terroristiche”.</p>
      <p sl="it">I programmi e i provvedimenti del capitale europeo e dei suoi portavoce politici contro i diritti e le libertà dei popoli e l’attività dei movimenti popolari sono un sintomo evidente della loro paura. Non sono così onnipotenti come dicono di essere. Solo i popoli sono invitti quando decidono di reagire rivendicando e facendo valere i propri diritti.</p>
    </intervention>
    <intervention id="4-163" speaker_id="28173" name="Zita Pleštinská" is_mep="True" mode="spoken">
      <p sl="sk">I principi della non discriminazione e della parità di genere sono i pilastri democratici dell’Unione europea. E’ quindi ovvio che l’Unione sia impegnata a definire meccanismi istituzionali, quali l’Istituto europeo per l’uguaglianza di genere, al fine di promuovere in modo più efficace la parità di genere. Per tali motivi ho votato a favore della relazione anche in seconda lettura.</p>
      <p sl="sk">Apprezziamo la decisione della Commissione di insediare l’Istituto europeo per l’uguaglianza di genere in uno dei nuovi Stati membri, perché essi sono particolarmente in ritardo in questo campo rispetto agli altri 15, e mi fa molto piacere che il Consiglio di dicembre abbia scelto la Lituania come sede dell’Istituto; devo tuttavia ammettere di essere un po’ delusa per il fatto che la Slovacchia, un paese alquanto arretrato in questioni di genere, non sia stata preferita dal Consiglio nonostante la sua favorevole collocazione geografica al centro dell’Europa. Sono convinta che, con i nostri interventi e con l’attiva promozione della Slovacchia nel Parlamento europeo, le colleghe Záborská, Bauer e Belohorská e io contribuiremo in misura consistente agli sforzi per portare la sede dell’Istituto a Bratislava.</p>
    </intervention>
    <intervention id="4-164" speaker_id="4466" name="Ilda Figueiredo" is_mep="True" mode="written">
      <p sl="it">Questa è una cosa che le organizzazioni delle donne hanno rivendicato a lungo e che il Parlamento ha appoggiato, ma la cui realizzazione ha richiesto un faticoso processo. Finalmente, seguendo la proposta della Commissione di creare un Istituto europeo per l’uguaglianza di genere, il Parlamento ha adottato la propria posizione in prima lettura il 14 marzo 2006, approvando 50 emendamenti alla proposta della Commissione pubblicata l’8 marzo 2006. Nel frattempo, il Consiglio ha adottato una posizione comune il 21 settembre 2006, inserendovi 35 emendamenti presentati dal Parlamento.</p>
      <p sl="it">Considerata l’esigenza di creare l’Istituto e di renderlo operativo nel 2007, gli emendamenti sono stati negoziati nell’ottica di trovare rapidamente un accordo in seconda lettura. Questo era il compromesso al quale abbiamo dato la nostra approvazione e che comprende 13 emendamenti alla posizione comune.</p>
      <p sl="it">Tra le varie disposizioni dell’accordo, ve n’è una che prevede la cancellazione dell’Ufficio di presidenza proposto nella posizione comune e la reintroduzione del Forum di esperti, un organismo con poteri consultivi formato da esperti nel settore della parità di genere, secondo gli auspici della Commissione e del Parlamento.</p>
      <p sl="it">Il Consiglio ha riconsiderato la propria posizione e ha approvato la sostituzione dell’Ufficio di presidenza con il Forum di esperti, formato da un rappresentante di ciascuno Stato membro, da due membri nominati dal Parlamento e da tre rappresentanti delle parti sociali.</p>
    </intervention>
    <intervention id="4-165" speaker_id="4452" name="Sérgio Marques" is_mep="True" mode="written">
      <p sl="it">Mi congratulo con le onorevoli Gröner e Sartori per la loro tempestiva relazione sulla raccomandazione per la seconda lettura relativa alla posizione comune del Consiglio in vista dell'adozione del regolamento del Parlamento europeo e del Consiglio che istituisce un Istituto europeo per l’uguaglianza di genere. Appoggio la relazione in toto e, in particolare, sono favorevole alla sostituzione dell’Ufficio di presidenza con il Forum di esperti, quale elemento della struttura dell’Istituto.</p>
      <p sl="it">L’obiettivo, condiviso da tutte le Istituzioni, di rendere operativo l’Istituto quanto prima possibile nel corso del 2007 le ha indotte a collaborare per poterlo raggiungere. La solerzia e il modo in cui questo processo è stato portato avanti sono lodevoli.</p>
    </intervention>
    <intervention id="4-166" speaker_id="1403" name="David Martin" is_mep="True" mode="written">
      <p sl="it">Ho votato a favore della relazione sull’istituzione di un Istituto europeo per l’uguaglianza di genere. Lo studio di fattibilità della Commissione è giunto alla conclusione che tale Istituto potrebbe senz’altro svolgere un suo ruolo. Così come proposto, l’Istituto sarebbe di piccole dimensioni, con uno staff di una decina di persone, e avrebbe come obiettivo generale quello di coadiuvare le Istituzioni europee (principalmente la Commissione) e le autorità degli Stati membri nella lotta contro la discriminazione di genere e nella promozione della parità di genere, nonché di sensibilizzare i cittadini europei sul tema della parità di genere.</p>
    </intervention>
    <intervention id="4-168" speaker_id="28512" name="James Hugh Allister" is_mep="True" mode="written">
      <p sl="it">Oggi ho votato contro la posizione comune del Consiglio sul pacchetto di norme relative all’introduzione di una patente di guida europea. Le questioni concernenti i trasporti nazionali sono di competenza dei governi nazionali e, di conseguenza, ciascuno Stato membro dovrebbe essere libero di stabilire autonomamente le proprie norme e i propri criteri in materia di patenti di guida. Questa proposta, eccessivamente burocratica e oltremodo prescrittiva, sembra del tutto inadatta a migliorare la sicurezza stradale. Ritengo pertanto che non sia altro che un ulteriore, inutile e ingiustificabile documento legislativo.</p>
    </intervention>
    <intervention id="4-169" speaker_id="photo_generic" name="Hélène Goudin e Nils Lundgren" is_mep="True" mode="written">
      <p sl="it">La sicurezza stradale è una questione transfrontaliera della massima importanza. La direttiva dell’Unione europea sulla patente di guida potrebbe fornire pertanto un contributo concreto in termini di valore aggiunto. Come al solito, però, la Commissione e il Parlamento europeo stanno cercando, spinti da un eccesso di zelo normativo, di controllare nei dettagli le disposizioni degli Stati membri in questa materia.</p>
      <p sl="it">Crediamo che ai principi di sussidiarietà e di paese di origine debba essere data piena applicazione, cosa che invece la relazione non fa laddove, per esempio, formula proposte particolareggiate per le norme sulla patente per motorini e motociclette. Crediamo nel principio del riconoscimento reciproco e abbiamo quindi piena fiducia nella capacità degli Stati membri di prendere decisioni sagge e ponderate. E’ possibile armonizzare le norme sulle patenti di guida senza dover ricorrere a una dettagliata proposta di direttiva, come quella attuale sulle patenti di guida. Per tali considerazioni, abbiamo votato a favore dell’emendamento n. 6, in cui si chiede di respingere la posizione comune in quanto eccessivamente prescrittiva e inidonea a migliorare la sicurezza stradale.</p>
    </intervention>
    <intervention id="4-170" speaker_id="28251" name="Jörg Leichtfried" is_mep="True" mode="written">
      <p sl="it">Ho votato a favore dell’adozione del sistema della patente di guida europea poiché esso rappresenta, a mio parere, un significativo passo avanti. La nuova direttiva sulle patenti creerà maggiore sicurezza e ridurrà il numero di frodi nelle procedure di rilascio delle patenti, visto che limita sostanzialmente la possibilità di praticare il cosiddetto turismo delle patenti. A tale riguardo, è molto importante la decisione di creare una banca dati dei contravventori del codice stradale cui è stata ritirata la patente nel loro paese. In tal modo, agli automobilisti ubriachi sarà concretamente impedito di rifarsi una patente all’estero.</p>
      <p sl="it">Reputo tuttavia eccessivamente lungo il periodo di 26 anni fissato per togliere dalla circolazione tutte le patenti valide attualmente.</p>
    </intervention>
    <intervention id="4-171" speaker_id="1403" name="David Martin" is_mep="True" mode="written">
      <p sl="it">Ho votato a favore della relazione Grosch, che mira a riorganizzare la direttiva sulla patente di guida al fine di riunire in un unico testo tutte le norme riguardanti la patente di guida e di renderle più trasparenti e accessibili ai cittadini. Se queste proposte acquisteranno dignità di legge, metteranno fine alla pratica del turismo delle patenti di guida, grazie al quale una persona cui è stata ritirata la patente in uno Stato membro può ottenerne una nuova in un altro Stato membro. So che molti motociclisti sono preoccupati per il limite minimo di età (24 anni) fissato per la guida di moto di grossa cilindrata. Mi auguro che troveranno accettabile il compromesso che consentirà loro di guidare moto del genere a un’età inferiore purché in possesso di adeguata esperienza – un compromesso che mantiene comunque la sicurezza al primo posto nelle nostre preoccupazioni.</p>
    </intervention>
    <intervention id="4-172" speaker_id="22861" name="Seán Ó Neachtain" is_mep="True" mode="written">
      <p sl="it">Sono favorevole a questa direttiva, che sostituirà gli oltre 110 diversi modelli di patenti di guida attualmente in circolazione in tutta l’Unione europea. Credo che la nuova patente unica europea, in formato carta di credito, contribuirà anche a contrastare il fenomeno del turismo delle patenti di guida. In pratica, con le nuove norme, Stati membri come l’Irlanda potranno rifiutarsi di rilasciare una patente di guida a un richiedente la cui patente sia limitata, sospesa o ritirata in un altro Stato membro.</p>
      <p sl="it">Sono favorevole anche all’obiettivo di aumentare la sicurezza stradale, che la relazione intende perseguire rendendo obbligatorio un test teorico per i motorini a partire dal 2013. Inoltre, l’applicazione del principio di accesso graduale farà sì che i motociclisti dovranno acquisire esperienza su moto di più piccola cilindrata prima di poter guidare veicoli più potenti.</p>
      <p sl="it">Ho sempre sostenuto che, su determinate questioni, lo scambio delle migliori prassi e la fissazione di standard a livello di Unione europea può in molti casi dare risultati positivi. Nella materia in questione, credo che la definizione di standard europei per le qualifiche di base e per i programmi di aggiornamento degli esaminatori di guida rappresenti un importante passo avanti.</p>
    </intervention>
    <intervention id="4-173" speaker_id="4253" name="Frédérique Ries" is_mep="True" mode="written">
      <p sl="it">Nel 2032 i nostri nipoti avranno tutti la stessa patente di guida: una patente unica per tutti gli europei, in formato carta di credito, una patente “made in the USA ”. Questo documento sarà il simbolo di una maggiore sicurezza, e il segno tangibile dell’identificazione europea. Deploro che ci siano voluti 26 anni per realizzare l’armonizzazione; ciò detto, le prime patenti di questo tipo saranno emesse nel 2012.</p>
      <p sl="it">Era ora! Attualmente nell’Unione europea esistono 110 diversi tipi di patente; tale situazione ingenera confusione, la quale va a tutto vantaggio dei più disonesti tra noi e rende le strade ancora più pericolose. Armonizzare le normative nazionali significa lottare contro il cosiddetto turismo delle patenti di guida, cioè contro la possibilità che i cittadini europei cui è stata ritirata la patente nel rispettivo paese per aver commesso una grave infrazione possano ottenere una nuova patente in un altro paese dell’Unione.</p>
      <p sl="it">Saranno armonizzate anche le norme sugli esaminatori di guida, garantendo così la qualità della preparazione in tutta Europa.</p>
    </intervention>
    <intervention id="4-174" speaker_id="28508" name="Alyn Smith" is_mep="True" mode="written">
      <p sl="it">Sono favorevole alla relazione, nonostante qualche riserva. In particolare, non mi convince il fatto che la questione della certificazione degli automobilisti debba essere affrontata a livello europeo, qualora vi sia un idoneo riconoscimento degli standard da parte degli altri Stati membri dell’Unione. Sono scettico riguardo alle preoccupazioni manifestate dalla destra antieuropeista, secondo la quale questo pacchetto di norme finirebbe per introdurre in modo surrettizio la carta d’identità; posso invece condividere in parte l’idea che le norme in esame rispondono a un’esigenza non concretamente sentita nella realtà.</p>
    </intervention>
    <intervention id="4-176" speaker_id="1403" name="David Martin" is_mep="True" mode="written">
      <p sl="it">Il collega Richard Corbett è senza dubbio il principale esperto del Parlamento di questioni costituzionali. Sono favorevole a quest’ultima relazione, che modifica le norme di procedura per armonizzarle con il nuovo accordo sulla comitatologia. Per quanto questa materia possa sembrare alquanto tecnica, essa è in realtà squisitamente politica, perché il modo in cui modifichiamo le nostre norme ha effetti diretti sulla nostra capacità di influenzare la legislazione comunitaria. Richard è sempre stato abile nel massimizzare l’influenza del Parlamento.</p>
    </intervention>
    <intervention id="4-178" speaker_id="2309" name="Richard Corbett" is_mep="True" mode="spoken">
      <p sl="en">Signor Presidente, avrà notato che questa relazione, questo cambiamento delle nostre regole, è stato approvato con una maggioranza di soli sette voti. Una maggioranza risicata che, credo, è indicativa dell’attitudine dell’Assemblea verso un cambiamento delle nostre regole giudicato non strettamente necessario e che è stato adottato per un periodo di tempo determinato – c’è una clausola di caducità che fa decadere la modifica alla fine di questa legislatura – per superare la difficile situazione in cui ci troviamo attualmente. Penso che la lezione da trarre da una votazione con maggioranza così ristretta sia che qualsiasi tentativo di prolungare, dopo la fine di questa legislatura, la disposizione che prevede un quarto vicepresidente per ciascuna commissione e un sesto questore sarà destinato al fallimento, e consiglio pertanto di non intraprenderlo.</p>
    </intervention>
    <intervention id="4-179" speaker_id="1403" name="David Martin" is_mep="True" mode="written">
      <p sl="it">Ho votato contro la relazione Leinen, che emenda il Regolamento del Parlamento portando da tre a quattro il numero dei vicepresidenti delle commissioni e da cinque a sei il numero dei questori. Trovo francamente assurdo che ci siano quattro vicepresidenti in ciascuna commissione. Non c’è alcun motivo di nominare un quarto vicepresidente; si tratta semplicemente di un espediente politico per garantire che i leader dei gruppi abbiano abbastanza incarichi da distribuire in giro per far contenti i loro principali sostenitori. Per quanto riguarda l’aumento del numero dei questori, questo può al limite essere più giustificabile, però reputo pericoloso avere un numero pari di questori.</p>
    </intervention>
    <intervention id="4-181" speaker_id="4461" name="Luís Queiró" is_mep="True" mode="written">
      <p sl="it">La decisione di istituire un Fondo europeo per le frontiere esterne dell’Unione è tempestiva. Se è vero che i confini di ciascuno Stato membro sono di competenza esclusiva della sovranità nazionale, è altrettanto vero che essi sono allo stesso tempo le frontiere esterne dell’Unione. Hanno quindi una sorta di doppia natura, che va riconosciuta e affrontata in maniera adeguata. In un periodo di crescente pericolo, vuoi per la minaccia terroristica, vuoi per l’immigrazione illegale o la criminalità economica, è prioritario rafforzare i nostri confini, anche se questo intento, voglio dirlo chiaramente, non deve indurci a innalzare muri tutt’intorno all’Europa o a costruire un “continente fortezza”. Si tratta di condividere in parte un impegno, il cui onere è parzialmente connesso con l’appartenenza all’Unione europea. E’ la cosa giusta da fare. Speriamo, e questo è l’aspetto più importante, che sia efficace.</p>
    </intervention>
    <intervention id="4-183" speaker_id="1164" name="Bruno Gollnisch" is_mep="True" mode="written">
      <p sl="it">Leggendo il titolo della relazione, ho pensato che l’Unione europea proponesse di sostenere finanziariamente gli Stati membri a rimpatriare nei loro paesi di origine gli immigrati clandestini sottoposti a provvedimento di espulsione, o addirittura di aiutarli concretamente nei casi in cui la loro legislazione preveda forme di assistenza per il reinsediamento degli immigrati legali nei paesi di origine.</p>
      <p sl="it">A nostro parere l’Unione europea non ha né deve avere competenze in materia di immigrazione. Invero, una proposta come questa si sarebbe potuta spiegare con le conseguenze per tutti gli Stati europei delle disastrose politiche di regolarizzazione portate avanti da alcuni paesi, come Spagna e Francia, che attirano immigrati clandestini come il fuoco attira le falene.</p>
      <p sl="it">La proposta prevede non solo il finanziamento del rimpatrio degli immigrati clandestini, bensì anche incentivi in contanti e altri aiuti per il reinserimento, l’occupazione e chissà cos’altro ancora per favorire – cito testualmente – lo “sviluppo personale” dell’immigrato rimpatriato!</p>
      <p sl="it">Questo è, in un certo senso, un premio all’illegalità e un incoraggiamento a riprovarci un’altra volta.</p>
    </intervention>
    <intervention id="4-184" speaker_id="28583" name="Athanasios Pafilis" is_mep="True" mode="written">
      <p sl="it">Il Fondo europeo per i rimpatri è un ulteriore passo verso il consolidamento della politica anti-immigrazione dell’Unione europea e rientra nel più ampio programma di finanziamento denominato “Solidarietà e gestione dei flussi migratori”, che si limita a fornire aiuti economici alla “fortezza Europa” rafforzando i controlli e le “forze di risposta rapida” ai confini esterni dell’Unione, abolendo di fatto l’asilo e la protezione per i rifugiati e inasprendo ancor più la repressione della migrazione motivata da cause economiche.</p>
      <p sl="it">Il Fondo europeo per i rimpatri è concepito per rafforzare i meccanismi di rimpatrio forzato nei paesi di origine degli immigrati “clandestini”; in altre parole, è sostanzialmente un fondo per finanziare la deportazione in massa degli immigrati economici e dei rifugiati, celando in tal modo l’ipocrisia delle dichiarazioni dell’Unione sull’integrazione sociale degli immigrati.</p>
      <p sl="it">La politica di migrazione dell’Unione europea si muove esclusivamente nel quadro della strategia di Lisbona, nell’ottica di rendere più redditizio il capitale europeo. All’interno di una simile politica, va delineandosi il quadro istituzionale reazionario degli Stati membri e dell’UE, che tiene in una condizione di illegalità o semi-illegalità milioni di immigrati in tutta l’Unione, per trasformarli in ostaggi del peggiore sfruttamento da parte del capitale con lavori mal retribuiti e privi di sicurezza, senza poter godere dei diritti fondamentali del lavoro e senza alcuna possibilità di accedere ai diritti sociali e politici di base.</p>
    </intervention>
    <intervention id="4-186" speaker_id="1403" name="David Martin" is_mep="True" mode="written">
      <p sl="it">Ho votato a favore della relazione, che è un adattamento della nuova procedura di comitatologia. Anche se si tratta di una relazione tecnica, desidero sottolineare che ne approvo il contenuto perché garantisce che i farmaci e gli altri prodotti destinati ai bambini siano commisurati alle loro specifiche esigenze e non siano semplici variazioni (per esempio, dosi ridotte) dei farmaci destinati agli adulti.</p>
    </intervention>
    <intervention id="4-188" speaker_id="1403" name="David Martin" is_mep="True" mode="written">
      <p sl="it">Sono assolutamente favorevole a questa relazione, che, definendo un procedimento europeo per controversie di modesta entità, mira a semplificare e accelerare i contenziosi di scarso valore (fino a 2 000 euro) e a ridurre i costi per le parti in causa. La maggiore facilità con cui, in alcuni paesi, i creditori possono intentare causa crea distorsioni nel mercato interno; sono quindi favorevole a questo tentativo di creare parità di condizioni.</p>
    </intervention>
    <intervention id="4-190" speaker_id="1403" name="David Martin" is_mep="True" mode="written">
      <p sl="it">Condivido pienamente gli obiettivi di questa relazione sulla prevenzione e la lotta contro la criminalità. Lo specifico programma “Prevenzione e lotta contro la criminalità 2007-2013” è un tentativo positivo di contribuire a un elevato livello di sicurezza per i cittadini mediante la prevenzione e la lotta contro la criminalità organizzata o non organizzata, e in particolare contro il terrorismo, la tratta di esseri umani e i reati contro i minori, il traffico illegale di armi e droga, la corruzione e le frodi. E’ chiaro che tutte queste attività hanno un elemento transfrontaliero e che pertanto il coordinamento a livello di Unione europea può dare un valore aggiunto agli sforzi nazionali di tutela dell’ordine pubblico.</p>
    </intervention>
    <intervention id="4-192" speaker_id="2057" name="Carl Lang" is_mep="True" mode="written">
      <p sl="it">E’ stata avanzata una proposta di modifica del Sistema informativo di Schengen, il SIS, che, pur essendo considerato un meccanismo che ha dato buoni risultati, non potrà funzionare con più di 18 Stati membri. Secondo i filo-europeisti, il SIS II dovrebbe dunque diventare un sistema avanzato ad alta tecnologia, tale da consentire anche ai nuovi Stati membri di applicare appieno l’acquis di Schengen abolendo i controlli alle frontiere interne con i paesi vicini.</p>
      <p sl="it">Concepito inizialmente allo scopo, accettato da tutti, di promuovere la cooperazione tra Stati membri e in particolare la cooperazione giudiziaria e di polizia in materia penale, il sistema solleva ora interrogativi quanto ai rischi di eccessi federalisti e totalitaristi che potrebbe comportare. Questo potenziale “grande fratello” europeo detiene infatti la più vasta banca dati sulle persone, con oltre 15 milioni di voci contenenti informazioni quali, tra l’altro, nome, cognome e caratteristiche fisiche del singolo cittadino, banconote perdute, rubate o sottratte illecitamente.</p>
      <p sl="it">Oltre alla minaccia che una simile concentrazione di informazioni potrebbe rappresentare per la privacy delle persone e per la libertà di pensiero, ci sono ottimi motivi per temere che il SIS II possa spingersi al di là del suo compito principale di strumento di cooperazione giudiziaria e di polizia per trasformarsi un giorno in autoproclamato informatore del sistema filo-europeista e filo-globalizzazione.</p>
    </intervention>
    <intervention id="4-194" speaker_id="28197" name="Árpád Duka-Zólyomi" is_mep="True" mode="spoken">
      <p sl="sk">Sono soddisfatto dell’esito della votazione sul regolamento concernente la sicurezza nucleare. L’energia nucleare è un fattore importante al fine di garantire un approvvigionamento stabile e pulito di energia elettrica per il mondo.</p>
      <p sl="sk">Dopo gli incidenti nelle centrali nucleari di Three Mile Island e Chernobyl, l’attenzione della Comunità si è rivolta ai paesi dell’Europa centrale e orientale e all’ex Unione Sovietica. Gli aiuti dell’Unione hanno contribuito in misura sostanziale a migliorare la sicurezza degli impianti nucleari in quei paesi. Anche la Repubblica slovacca ha ricevuto molti aiuti per rendere più sicure le centrali nucleari di Jaslovské Bohunice e Mochovce, le quali possono quindi vantare ora gli stessi livelli di sicurezza di centrali nucleari simili nei paesi dell’Europa occidentale.</p>
      <p sl="sk">Sarebbe auspicabile che la Comunità fornisse aiuti per gli impianti nucleari in corso di costruzione, in esercizio e dismessi, e promuovesse un trattamento più sicuro delle scorie radioattive e del combustibile esausto. La proposta di regolamento è coerente con gli interessi dell’Unione europea nonché con gli obiettivi e la missione dell’EURATOM. Aumentando la sicurezza degli impianti nucleari al di fuori dei confini dell’Unione, il nuovo regolamento contribuirà a tutelare la salute dei cittadini europei e darà un importante contributo alla non proliferazione delle armi nucleari.</p>
    </intervention>
    <intervention id="4-195" speaker_id="1403" name="David Martin" is_mep="True" mode="written">
      <p sl="it">Ho votato a favore della relazione sull’assistenza e la cooperazione in materia di sicurezza nucleare tra la Comunità e paesi terzi, soprattutto quelli dell’Europa orientale e dell’Asia centrale. Scopo della relazione è creare uno strumento per la sicurezza nucleare e l’assistenza in materia di sicurezza. L’incidente di Chernobyl del 1986 ha messo in evidenza la dimensione globale della sicurezza nucleare. Al fine di creare le condizioni di sicurezza necessarie per eliminare i rischi per la vita e la salute, l’Unione europea dovrebbe essere in grado di contribuire alla sicurezza nucleare in paesi terzi. Questa relazione trova un giusto equilibrio perché consente all’Unione di promuovere l’uso di tecnologie e metodi più sicuri senza tuttavia esonerare i paesi terzi dal loro dovere di garantire che gli impianti nucleari funzionanti sul proprio territorio operino in condizioni di sicurezza e di rispetto dell’ambiente.</p>
    </intervention>
    <intervention id="4-197" speaker_id="1403" name="David Martin" is_mep="True" mode="written">
      <p sl="it">Ho votato a favore della proposta della Commissione per un regolamento del Consiglio che modifica il regolamento (CE) n. 539/2001 che adotta l’elenco dei paesi terzi i cui cittadini devono essere in possesso del visto all’atto dell’attraversamento delle frontiere esterne degli Stati membri e l’elenco dei paesi terzi i cui cittadini sono esenti da tale obbligo. Dobbiamo tuttavia prevedere esenzioni per chi non è cittadino di alcun paese, per chi risiede in uno Stato membro e per chi è in possesso di un passaporto di apolide, un passaporto per non cittadini o un altro documento di viaggio rilasciato dallo Stato membro di residenza.</p>
    </intervention>
    <intervention id="4-199" speaker_id="photo_generic" name="Gerard Batten, Graham Booth, Derek Roland Clark, Nigel Farage, John Whittaker e Thomas Wise" is_mep="True" mode="written">
      <p sl="it">Anche se siamo assolutamente favorevoli alla democrazia e condanniamo le violazioni dei diritti umani, non riconosciamo l’autorità morale e politica dell’Unione europea di fare dichiarazioni in questo campo.</p>
    </intervention>
    <intervention id="4-200" speaker_id="28583" name="Athanasios Pafilis" is_mep="True" mode="written">
      <p sl="it">Il partito comunista greco non riconosce né partecipa alle procedure per il cosiddetto Premio Sacharov, che dovrebbe essere attribuito per la libertà di pensiero ma che, in realtà, è funzionale agli obiettivi politici e ideologici dell’Unione europea. Secondo il Parlamento europeo, sono esempi di “libertà di pensiero” principalmente coloro che sposano e servono la causa dell’imperialismo, e per tale motivo vengono insignite di questo premio soprattutto “personalità” e “organizzazioni” che promuovono la barbarie imperialista. Il premio è stato assegnato ai controrivoluzionari cubani e, nel 2006, a Milinkevich, il bielorusso scelto dagli USA, dalla NATO e dall’UE che ha ottenuto un “sorprendente” 6 per cento alle ultime elezioni, grazie a un pacchetto di diversi milioni di euro forniti dall’Unione.</p>
      <p sl="it">Reputiamo che la risoluzione, che costituisce una provocatoria ingerenza negli affari interni di Cuba, sia inaccettabile laddove prevede l’invio a Cuba di una delegazione del Parlamento, ignorando il governo di quel paese, che gode del sostegno popolare e lotta eroicamente contro l’embargo e le distruttive azioni dell’imperialismo.</p>
      <p sl="it">Esprimiamo la nostra solidarietà a Cuba, che difende e costruisce il socialismo nonostante i rabbiosi tentativi dell’imperialismo di rovesciarlo.</p>
      <p sl="it">I gruppi del Parlamento europeo, tra cui la maggioranza del gruppo GUE/NGL, hanno gravissime responsabilità politiche perché cercano di creare le premesse per giustificare la guerra palese e occulta che è stata scatenata contro la rivoluzione cubana. Difenderla è dovere non solo dei comunisti ma anche di tutte le persone progressiste.</p>
    </intervention>
    <intervention id="4-201" speaker_id="4461" name="Luís Queiró" is_mep="True" mode="written">
      <p sl="it">I vincitori del Premio Sacharov sono uomini e donne che hanno dedicato la loro vita, a prezzo di grandi sacrifici personali, alla causa della libertà di espressione, della democrazia, della libertà e dei diritti umani.</p>
      <p sl="it">Non sorprende, pertanto, che ad alcuni di quegli uomini e donne i regimi repressivi dei loro paesi impediscano di ricevere il Premio. Ma, per quanto poco sorprendente, questo fatto non significa tuttavia che dovremmo restare indifferenti al problema. Accolgo quindi con piacere la decisione del Parlamento di mantenere quei regimi sotto pressione mediante la creazione di un meccanismo atto a monitorare i casi in cui a un vincitore è stato vietato di ricevere il premio, ampiamente meritato, o di ritornare al Parlamento europeo, come è successo a Oswaldo Payá, ad Aung San Suu Kyi, tuttora agli arresti domiciliari in Birmania, e alle Donne in bianco, che hanno ottenuto il premio nel 2005 ma non sono potute venire qui a ritirarlo perché il regime cubano di Fidel Castro non gliel’ha permesso.</p>
      <p sl="it">Impedendo ai vincitori di ritirare il Premio, quei regimi dimostrano che il riconoscimento era effettivamente meritato. E’ pertanto necessario continuare a lottare per il rispetto delle libertà fondamentali sia in Birmania sia a Cuba …</p>
      <a text="(Testo abbreviato conformemente all’articolo 163, paragrafo 1, del Regolamento)"/>
    </intervention>
    <intervention id="4-203" speaker_id="4529" name="Sarah Ludford" is_mep="True" mode="spoken">
      <p sl="en">a nome del gruppo ALDE. – Signor Presidente, è spiacevole dover ammettere che il gruppo ALDE ha votato in modo sbagliato sull’emendamento n. 1, presentato dal gruppo PPE-DE alla relazione Roure. Avremmo dovuto votare contro l’emendamento, ma c’è stato un errore nella lista di voto. Non contesto che l’emendamento, tecnicamente, sia stato approvato, e riconosco che non c’è nulla da fare al riguardo; vorrei però precisare che, dal punto di vista politico, l’esito della votazione non rappresenta la volontà di quest’Assemblea, espressa lunedì sera in sede di commissione per le libertà civili, la giustizia e gli affari interni, dove un emendamento dello stesso tenore è stato respinto a grande maggioranza.</p>
      <p sl="en">Non si può più fare nulla, però la posizione del gruppo ALDE rimane quella di non approvare il regolamento VIS a meno che e fino a quando non avremo un’idonea decisione quadro sulla protezione dei dati. Sosterremo in ogni modo tutto ciò che l’onorevole Roure, nella sua qualità di relatrice, intraprenderà per favorire l’adozione di tale decisione sulla tutela dei dati. Ella può contare sul nostro convinto appoggio, e se non lo abbiamo manifestato in questa circostanza è stato solo per un errore tecnico – potrei usare un termine meno gentile – di cui, purtroppo, sono probabilmente responsabili alcuni di noi.</p>
      <p sl="en">Cercheremo di garantire che errori del genere non abbiano più a ripetersi; ribadisco in ogni caso che il modo in cui abbiamo votato non riflette la nostra reale posizione sull’emendamento n. 1.</p>
    </intervention>
    <intervention id="4-204" speaker_id="1892" name="Carlos Coelho" is_mep="True" mode="written">
      <p sl="it">Dobbiamo garantire la protezione dei dati personali ed evitare che siano utilizzati in modo improprio. Ognuno ha diritto al rispetto della propria identità e della propria privacy .</p>
      <p sl="it">La maggiore cooperazione tra le autorità giudiziarie e quelle di polizia nella lotta contro la criminalità transnazionale ha portato al trasferimento di una quantità sempre maggiore di dati personali.</p>
      <p sl="it">Ci siamo adoperati per garantire che questo scambio di informazioni avvenga nel rispetto dei diritti fondamentali, quali la tutela della privacy e la protezione dei dati personali, e rafforzi la fiducia reciproca tra le competenti autorità giudiziarie e di polizia.</p>
      <p sl="it">Vogliamo che sia approvata una decisione quadro conforme a quanto previsto per il primo pilastro. E’ assurdo che l’Unione garantisca un alto livello di protezione dei dati personali nell’ambito del primo pilastro e abbia invece norme di tenore completamente diverso nell’ambito del terzo pilastro.</p>
      <p sl="it">L’importante è garantire un grado elevato di tutela pur tenendo conto della specificità del lavoro di polizia e giudiziario.</p>
      <p sl="it">Questa questione si è trascinata di Presidenza in Presidenza, ed è deplorevole che il Consiglio abbia dimostrato scarsa disponibilità a prendere una decisione.</p>
      <p sl="it">Il Consiglio deve rendersi conto del fatto che questa decisione quadro è collegata alle diverse proposte attualmente al vaglio del Parlamento, tra cui il Sistema informativo sui visti, ma che tali proposte non devono essere condizionate dall’approvazione della decisione quadro.</p>
    </intervention>
    <intervention id="4-205" speaker_id="28163" name="Camiel Eurlings" is_mep="True" mode="written">
      <p sl="it">Il gruppo PPE-DE è molto soddisfatto che il Consiglio non solo adotti una decisione quadro sulla protezione dei dati che tiene nel debito conto il parere del Parlamento europeo, ma anche che lo faccia sollecitamente, come già in occasione dell’adozione del pacchetto SIS II e dell’accordo UE-PNR. Siamo fermamente convinti che una forte decisione quadro potrà semplificare notevolmente l’approvazione del pacchetto VIS. Tuttavia, pur reputando altamente auspicabile una pronta adozione della decisione quadro, concordiamo con la valutazione della relatrice secondo cui l’adozione della decisione non può essere considerata una condizione irrinunciabile per il lavoro futuro. Il gruppo PPE-DE farà tutto quanto in suo potere per dar prova del proprio senso di responsabilità e della propria lealtà durante la procedura legislativa.</p>
    </intervention>
    <intervention id="4-206" speaker_id="28583" name="Athanasios Pafilis" is_mep="True" mode="written">
      <p sl="it">La proposta di raccomandazione esprime il rifiuto basilare, da parte del Parlamento europeo, di tutelare sia pure minimamente i diritti umani fondamentali.</p>
      <p sl="it">Dopo aver già votato a favore dell’accordo di Schengen e della sua versione aggiornata, cioè il Sistema informativo SIS II, dopo aver approvato il Sistema informativo sui visti VIS, che legalizza la raccolta, il trattamento e lo scambio di dati personali riguardanti persino le credenze politiche, ideologiche, filosofiche, religiose e d’altro tipo di ciascun cittadino dell’Unione nonché l’introduzione dei dati biometrici e di quelli relativi al DNA, ora le forze politiche espressione del capitale fanno finta di essere preoccupate perché il Consiglio sta per adottare una decisione che non salvaguarderà un “alto livello di protezione” dei dati personali. Dopo aver accettato la possibilità di trasmettere i dati personali alle autorità di polizia e ai servizi segreti di paesi terzi, come nel caso dell’accordo tra l’Unione europea e gli Stati Uniti sulla trasmissione dei dati personali dei cittadini europei che si recano in aereo negli Stati Uniti (PNR), dopo aver approvato la possibilità di trasmettere i dati personali addirittura a privati cittadini, ora invitano il Consiglio a garantire la protezione dei dati personali tenendo conto, però, “della specificità del lavoro di polizia e giudiziario”.</p>
      <p sl="it">Le ipocrite raccomandazioni del Parlamento europeo non possono nascondere il suo totale allineamento alla politica mirata a legalizzare il controllo e la detenzione di dati sui cittadini europei.</p>
    </intervention>
    <intervention id="4-208" speaker_id="28143" name="Bernadette Bourzai" is_mep="True" mode="written">
      <p sl="it">Vorrei complimentarmi con l’onorevole Morgan per la sua iniziativa di stilare una relazione sul Libro verde presentato dalla Commissione su una strategia europea per un’energia sostenibile, competitiva e sicura.</p>
      <p sl="it">Oggi, infatti, dobbiamo rispondere a interrogativi fondamentali per il futuro dell’Europa: come garantire approvvigionamenti energetici sicuri a prezzi prevedibili e accessibili, soprattutto per i cittadini più poveri? Come ridurre la nostra dipendenza dalle energie fossili e dai pochi paesi produttori a livello mondiale?</p>
      <p sl="it">Mi sono tuttavia vista costretta ad astenermi all’atto della votazione finale in quanto penso che la proposta di separazione totale della proprietà delle reti energetiche non permetta di rispondere adeguatamente a tali interrogativi, specialmente quelli riguardanti la sicurezza degli investimenti e dell’approvvigionamento.</p>
      <p sl="it">In veste di vicepresidente della delegazione UE-Asia centrale, mi preoccupa l’esortazione ad aumentare gli approvvigionamenti energetici provenienti da produttori dell’Asia centrale come il Kazakistan, il Turkmenistan e l’Uzbekistan.</p>
      <p sl="it">Questi paesi sono infatti zone in cui democrazia e Stato di diritto non vengono rispettati e, come il Presidente Borrell, penso che non si possa barattare petrolio, gas o elettricità con i diritti umani.</p>
    </intervention>
    <intervention id="4-209" speaker_id="4466" name="Ilda Figueiredo" is_mep="True" mode="written">
      <p sl="it">La relazione adottata è, ahimè, perfettamente in linea con la proposta della Commissione; essa infatti definisce esplicitamente ciò che intende per “strategia energetica europea”, vale a dire liberalizzazione, controllo delle fonti di approvvigionamento e minaccia alla sovranità dei popoli.</p>
      <p sl="it">Sviluppando la premessa che il “mercato” risolverà il problema dell’approvvigionamento e del consumo energetico, la relazione tenta di dissimulare il fatto sempre più evidente che il “mercato” ha funzionato nell’interesse di pochi, che hanno realizzato utili favolosi, e non nell’interesse dei consumatori, che si vedono confrontati a un costante aumento dei prezzi in bolletta e a blackout sempre più frequenti. Il “mercato” viene proposto come soluzione per la mancanza di una politica veramente tesa a superare la dipendenza energetica dai combustibili fossili e un consumo energetico eccessivo.</p>
      <p sl="it">Troviamo parimenti inaccettabile che la soluzione ai problemi di inquinamento sia un sistema di scambio di emissioni, dato che questo non contribuisce a ridurre i “gas a effetto serra”. Tutto ciò che fa è agevolare i guadagni di quanti sono in grado di ottenerli, esasperando in tal modo la disparità in termini di sviluppo.</p>
      <p sl="it">Inoltre, il percorso di una politica estera comune dell’energia è una nuova minaccia alla sovranità degli Stati membri più dipendenti, …</p>
      <a text="(Dichiarazione di voto abbreviata conformemente all’articolo 163, paragrafo, 1, del Regolamento)"/>
    </intervention>
    <intervention id="4-302" speaker_id="4450" name="Vasco Graça Moura" is_mep="True" mode="written">
      <p sl="it">Il Libro verde su una strategia europea per un’energia sostenibile, competitiva e sicura costituisce il fondamento del piano di azione europeo per l’efficienza energetica che dovrà essere presentato all’inizio del 2007, documento estremamente importante che svolgerà un ruolo fondamentale nella lotta al cambiamento climatico, all’inquinamento ambientale e all’utilizzo improprio delle risorse naturali, oltre che nella salvaguardia degli approvvigionamenti energetici.</p>
      <p sl="it">La presente relazione formula obiettivi cristallini: entro il 2020, il 20 per cento dell’energia prodotta nell’Unione europea dovrà provenire da fonti energetiche rinnovabili, percentuale che, entro il 2040, dovrà salire al 50 per cento; entro il 2020 si dovranno ridurre del 30 per cento le emissioni di carbonio dell’Unione europea, percentuale che, entro il 2050, dovrà raggiungere almeno il 60 per cento. Inoltre, la relazione ribadisce l’obiettivo, stabilito dal Libro verde sull’efficienza energetica, di ridurre il consumo europeo del 20 per cento entro il 2020.</p>
      <p sl="it">Per quanto concerne l’energia rinnovabile, la relazione propone che gli investimenti riguardino prevalentemente le risorse marine (onde, maree e l’enorme potenziale delle centrali eoliche al largo) e l’energia solare. Essa esorta la Commissione a svolgere un’analisi imparziale dei potenziali vantaggi e svantaggi del nucleare e delle centrali nucleari …</p>
      <a text="(Dichiarazione di voto abbreviata a norma dell’articolo 163, paragrafo 1, del Regolamento)"/>
    </intervention>
    <intervention id="4-210" speaker_id="1708" name="Marie-Noëlle Lienemann" is_mep="True" mode="written">
      <p sl="fr">Ho votato contro la presente relazione che, col pretesto dello sviluppo sostenibile e della sicurezza energetica, propone una nuova tappa di liberalizzazione e concorrenza in un settore in cui, al contrario, il servizio pubblico dovrebbe essere consolidato.</p>
      <p sl="fr">La relazione afferma la necessità di rafforzare la separazione tra operatori incaricati della commercializzazione dell’energia e proprietari e gestori delle reti, insistendo peraltro nell’imporre una differenza per quanto concerne la proprietà di queste due aree, il che rappresenta una palese sfida all’esistenza di aziende pubbliche responsabili di tutte le funzioni di servizio pubblico.</p>
      <p sl="fr">Non posso avallare una siffatta politica di privatizzazione e concorrenza totale che provoca un aumento del prezzo dell’energia, non garantisce la riduzione del consumo e lo sviluppo delle energie rinnovabili e accresce le disparità tra territori e cittadini.</p>
    </intervention>
    <intervention id="4-211" speaker_id="1403" name="David Martin" is_mep="True" mode="written">
      <p sl="it">Ho votato a favore della relazione Morgan sulla strategia europea per l’energia in quanto sono persuaso che indichi la giusta via per procedere verso una politica dell’energia sostenibile, competitiva e sicura per l’Europa, una via che i capi di governo farebbero bene a tenere presente quando si incontreranno a marzo per discutere il futuro della politica energetica dell’Unione europea. Il mio unico disappunto riguarda il fatto che il Parlamento non è stato, a mio avviso, sufficientemente incisivo per quanto concerne la necessità di “separare” la proprietà dell’energia per evitare conflitti di interesse e creare condizioni più eque per la concorrenza in campo energetico.</p>
    </intervention>
    <intervention id="4-212" speaker_id="28111" name="Mary Lou McDonald" is_mep="True" mode="written">
      <p sl="it">Nella presente relazione sono contenuti diversi punti con i quali non concordiamo, soprattutto per quel che riguarda il nucleare e la liberalizzazione. Abbiamo tuttavia deciso di votare a favore in quanto contiene anche una serie di elementi positivi. Mi riferisco in particolare all’accento posto sull’energia rinnovabile, che rappresenta una fonte sicura, pulita ed efficace dal punto di vista dei costi. Conveniamo inoltre sul fatto che si dovrebbe sottolineare il fenomeno della cosiddetta fuel poverty , ossia la povertà in relazione al consumo di energia.</p>
    </intervention>
    <intervention id="4-214" speaker_id="2081" name="Peter Skinner" is_mep="True" mode="written">
      <p sl="it">Votando a favore della presente relazione, ho votato per porre i consumatori al centro della politica energetica adottando nel contempo un approccio efficace per affrontare emissioni nocive come quelle di CO2.</p>
      <p sl="it">L’efficacia di un saggio regime di scambi e carbon tax dipende dall’internazionalizzazione del mercato. Inoltre, ambiziosi obiettivi di riduzione delle emissioni di CO2 per il 2020-2050, come quelli annunciati nella presente relazione, sono l’unico modo ragionevole per procedere.</p>
      <p sl="it">La razionalizzazione del sistema di scambio di quote di emissioni, per quel che riguarda sia metodologia che obiettivi, è tuttavia un’operazione che l’Unione europea deve assolutamente compiere per restare leader mondiale nel suo ruolo non soltanto di promotrice attiva di un ambiente più pulito, ma anche di sostenitrice di una politica energetica paneuropea. Vi è il rischio che, se non dovessimo agire adesso, sia l’ambiente che la nostra sicurezza energetica sarebbero messi a repentaglio.</p>
    </intervention>
    <intervention id="4-215" speaker_id="28508" name="Alyn Smith" is_mep="True" mode="written">
      <p sl="it">Signor Presidente, mi complimento sinceramente con la nostra relatrice, onorevole Morgan, per la presente relazione e le sono grato per aver accolto così tanti emendamenti che rispondono espressamente alle preoccupazioni scozzesi. I mercati dell’energia dell’Unione sono sempre più interconnessi e interdipendenti ed è giusto che venga creato un quadro comunitario per garantire che i nostri consumatori traggano beneficio dal nostro mercato comune. Considerando la questione dalla prospettiva scozzese, noi abbiamo un particolare interesse per la discussione sul tema dell’energia, viste le nostre enormi risorse energetiche e il nostro potenziale energetico ancora maggiore, un potenziale attualmente soffocato dall’atteggiamento miope del governo britannico. La presente relazione ci aiuterà, in ambito comunitario, a chiamare il governo a rispondere delle sue azioni.</p>
    </intervention>
    <intervention id="4-216" speaker_id="1129" name="Catherine Trautmann" is_mep="True" mode="written">
      <p sl="it">Mi complimento con la mia collega Eluned Morgan per la sua relazione di iniziativa sulla strategia europea per un’energia sostenibile, competitiva e sicura.</p>
      <p sl="it">La relazione permette di compiere notevoli passi avanti a livello sociale, soprattutto consentendo ai più poveri di accedere facilmente all’energia, oltre che a livello ambientale.</p>
      <p sl="it">Ho scelto tuttavia l’astensione all’atto della votazione finale in quanto non condivido la totale separazione della proprietà nel settore del gas. Viste le specificità di questo settore strategico, ritengo che una separazione più flessibile avrebbe agevolato la sicurezza degli approvvigionamenti e degli investimenti.</p>
    </intervention>
    <intervention id="4-218" speaker_id="4466" name="Ilda Figueiredo" is_mep="True" mode="written">
      <p sl="it">Nonostante le sue inadeguatezze e una serie di punti che contestiamo, la presente relazione contiene alcuni aspetti positivi, tra l’altro nel campo della salvaguardia delle fonti energetiche alternative e rinnovabili. Vorremmo tuttavia sottolineare il fatto che i biocarburanti non possono risolvere in maniera sostenibile i gravi problemi di dipendenza energetica, poiché rivestono unicamente un interesse tecnico locale e hanno un impatto limitato. Inoltre, cosa più importante, la produzione di biomassa e biocarburanti non dovrebbe sostituire la principale funzione dell’agricoltura, vale a dire la produzione alimentare.</p>
      <p sl="it">In tal senso, vorrei rammentare gli effetti devastanti della produzione di vari semi oleosi nei paesi in via di sviluppo come, per esempio, la distruzione di vaste aree di foresta; i semi oleosi sono la materia prima per la produzione di biocarburanti in Europa.</p>
      <p sl="it">Non condividiamo, pertanto, l’eccessivo accento posto sulla promozione delle colture energetiche per ottenere biocarburanti, poiché tali colture utilizzano fattori di produzione scarsi, come l’acqua e il suolo, oltre che vari fertilizzanti.</p>
      <p sl="it">Riteniamo dunque che la cosa migliore sarebbe che la Comunità sostenesse la produzione di biomassa e biocarburanti ottenuti da varie fonti di rifiuti organici come i residui di foreste, i rifiuti solidi e urbani, gli oli commestibili e i rifiuti derivanti dal trattamento delle acque reflue.</p>
    </intervention>
    <intervention id="4-219" speaker_id="1164" name="Bruno Gollnisch" is_mep="True" mode="written">
      <p sl="it">Quali che siano le speranze riposte nella biomassa e nei biocarburanti, essi possono offrire soltanto una parziale soluzione ai problemi legati alla dipendenza energetica dei nostri paesi e alla produzione di energia pulita e rinnovabile.</p>
      <p sl="it">Ciò, in primo luogo, perché tutta la superficie coltivabile o forestale europea, e persino dell’intero globo, non sarebbe sufficiente a coprire il nostro fabbisogno, ed è fuori discussione la possibilità di sostituire a una dipendenza un’altra, ancora più grave, di tipo alimentare; in secondo luogo, perché il bilancio del carbonio globale non è necessariamente tanto positivo quanto vorrebbero farci credere.</p>
      <p sl="it">Certo, bisogna sfruttare le potenzialità offerte da queste fonti di energia, ma non a discapito della produzione alimentare, dell’esistenza delle foreste, della biodiversità, degli altri utilizzi di queste produzioni per il comparto del legno o altri, oppure dei progressi che possiamo aspettarci dalle ricerche svolte sui nuovi motori a idrogeno. In primo luogo dobbiamo abolire le norme assurde per cui, nel mio paese, la Francia, un comune o un agricoltore può essere condannato a pesanti ammende per aver utilizzato biocarburanti nei trasporti pubblici o in un trattore in violazione di norme fiscali aberranti.</p>
    </intervention>
    <intervention id="4-220" speaker_id="28508" name="Alyn Smith" is_mep="True" mode="written">
      <p sl="it">Signor Presidente, mi complimento con il nostro relatore per aver saputo negoziare un tema così complesso. La biomassa e i biocarburanti presentano un enorme potenziale globale, ma la crescita di questo settore deve sempre essere gestita in maniera oculata. Sono certo di non essere il solo a ricevere corrispondenza da molti elettori preoccupati per il fatto che una conseguenza imprevista di questa politica possa essere la decimazione della foresta pluviale tropicale per far spazio a monocolture destinate all’ottenimento di biocarburanti. Ritengo che la presente relazione, come emendata, tenga debitamente conto di tali preoccupazioni e sono ben lieto di sostenerla oggi.</p>
    </intervention>
  </section>
  <section id="creitem44" title="8. Correzioni e intenzioni di voto: vedasi processo verbale"/>
  <section id="creitem45" title="9. Approvazione del processo verbale della seduta precedente: vedasi processo verbale"/>
  <section id="creitem46" title="10. Convenzione dell’Aja sui titoli (discussione)">
    <intervention id="4-226" speaker_id="28387" is_mep="True" mode="spoken" role="Presidente">
      <p sl="unknown">L’ordine del giorno reca la discussione sull’interrogazione orale alla Commissione in merito alle conseguenze della firma della Convenzione dell’Aia sui titoli degli onorevoli Pervenche Berès, Wolf Klinz, Enrique Barón Crespo, Monica Frassoni, Magda Kósáné Kovács, Louis Grech, Adeline Hazan, Alain Lipietz, Antolín Sánchez Presedo, Benoît Hamon, Rosa Miguélez Ramos, Bernard Poignant, Donata Gottardi, Catherine Trautmann, Giovanni Pittella, Henri Weber, Inés Ayala Sender, Jean Louis Cottigny, Jean-Luc Bennahmias, Marc Tarabella, Jean-Paul Gauzès, Kader Arif, Marie-Arlette Carlotti, Martine Roure, Nicola Zingaretti, Yannick Vaugrenard, Harlem Désir, Gilles Savary, Guy Bono, Janelly Fourtou, Rosa Díez González, Michel Rocard, Marie-Line Reynaud, Bernadette Vergnaud, Béatrice Patrie, Catherine Guy-Quint, Pierre Moscovici, Jean-Claude Fruteau, Csaba Sándor Tabajdi (O-0120/2006 B6-0447/2006).</p>
    </intervention>
    <intervention id="4-227" speaker_id="1985" name="Pervenche Berès" is_mep="True" mode="spoken">
      <p sl="fr">autore. – Signor Presidente, signor Commissario, questo pomeriggio affrontiamo la questione della firma, da parte dell’Unione europea, della Convenzione dell’Aia sulla legge applicabile ad alcuni diritti su titoli detenuti presso un intermediario.</p>
      <p sl="fr">Il Parlamento ha accettato l’adesione dell’Unione alla Convenzione dell’Aia, in quanto con ciò intende esercitare un controllo democratico su ciascuna ratifica settoriale. La Convenzione in questione ci preoccupa da diversi punti di vista, soprattutto perché comporterà la revisione di una serie di direttive da noi adottate in materia. Mi riferisco alle direttive sui contratti di garanzia finanziaria, sul carattere definitivo del regolamento e sul risanamento e la liquidazione degli enti creditizi. Detto questo, potremmo rivedere dette direttive senza grandi difficoltà se non temessimo tre ostacoli fondamentali.</p>
      <p sl="fr">In primo luogo, la ratifica della Convenzione sulla legge applicabile ad alcuni diritti su titoli lascia alle parti un margine di scelta della legge applicabile così ampio da farci temere fortemente che tutto il meccanismo da noi lungamente e meticolosamente introdotto a livello comunitario per combattere il riciclaggio di denaro possa essere aggirato abbastanza facilmente.</p>
      <p sl="fr">In secondo luogo, le raccomandazioni del Gruppo di azione finanziaria internazionale, il GAFI, in merito alla necessità di poter identificare i proprietari dei titoli ci paiono del tutto incompatibili con la Convenzione dell’Aia poiché, ancora una volta, si lascia alle parti un’eccessiva libertà di scelta della legge applicabile.</p>
      <p sl="fr">In terzo luogo, temiamo che l’entrata in vigore di una siffatta Convenzione porti ad aggirare le disposizioni di cui l’Unione si è dotata in materia di abusi del mercato. Anche in questo caso, in mancanza di una chiara identificazione, temiamo che sia possibile aggirare alcuni obblighi istituiti a livello europeo. Da questo punto di vista, mi rifarei al riguardo, e un solo richiamo non costituisce un precedente, al parere della Banca centrale europea per sollecitare il ritiro di tale proposta. Come sapete, nel suo parere, la Banca centrale europea ha espresso fortissime riserve, sottolineando in particolare il rischio sistemico e il rischio di crescita esponenziale delle controversie che potrebbe nuocere a un arbitrato chiaro in merito alla determinazione della classificazione dei titoli.</p>
      <p sl="fr">Signor Commissario, la sua Commissione ha quasi fatto del “legiferare meglio” un leitmotiv della sua azione: orbene, questo è un caso perfetto al quale si potrebbe applicare tale principio, ed è il motivo per il quale chiediamo alla Commissione di ritirare la sua proposta di ratifica della Convenzione dell’Aia sulla legge applicabile ad alcuni diritti su titoli detenuti presso un intermediario.</p>
    </intervention>
    <intervention id="4-228" speaker_id="photo_generic" name="Jacques Barrot" is_mep="True" mode="spoken">
      <p sl="fr">Vicepresidente della Commissione. Signor Presidente, onorevole Berès, onorevoli deputati, la proposta della Commissione del 2003 concernente la firma della Convenzione dell’Aia sui titoli è giunta a un punto morto. Gli Stati Uniti e la Svizzera hanno firmato la Convenzione nel luglio 2006, l’Europa si interroga e il Consiglio è diviso.</p>
      <p sl="fr">L’introduzione nel 1998 della disposizione relativa alla determinazione del luogo di ubicazione di un conto nella direttiva sul carattere definitivo del regolamento, e successivamente nella direttiva sul risanamento e la liquidazione degli enti creditizi e nella direttiva sui contratti di garanzia finanziaria, ha contribuito a garantire la certezza giuridica per quanto concerne le leggi applicabili ai titoli detenuti presso un intermediario.</p>
      <p sl="fr">Se è vero anche che nulla dimostra l’esistenza di problemi pratici nel mercato interno, la portata di tale strumento si limita essenzialmente alle situazioni in cui i titoli fungono da garanzie nel settore bancario. Stabilire il luogo di ubicazione di un conto titoli nel mondo smaterializzato e virtuale nel quale ormai viviamo richiederebbe l’elaborazione di una nuova regolamentazione comune attraverso, per esempio, un sistema di numerazione standardizzata dei conti bancari.</p>
      <p sl="fr">L’obiettivo dei negoziati relativi alla Convenzione dell’Aia sui titoli era quello di creare un meccanismo unico e comune applicabile a livello internazionale. La Convenzione propone in tal senso di lasciare alle parti la scelta della legislazione che deve disciplinare i diritti di proprietà sui titoli. Poiché all’epoca tutti gli Stati membri avevano accettato tale compromesso, nel 2003 la Commissione ha proposto di firmare la Convenzione. A quel punto, diversi Stati membri hanno sollevato nuove questioni in merito al progetto. Il Consiglio ha successivamente chiesto alla Commissione precisazioni su quattro specifici aspetti giuridici, e a tale richiesta è stata data risposta sotto forma di una valutazione dell’impatto giuridico della Convenzione effettuata dai servizi della Commissione e comunicata al Consiglio lo scorso 3 luglio.</p>
      <p sl="fr">In detta valutazione, i servizi della Commissione hanno ritenuto che la firma della Convenzione rappresentasse oggi la soluzione più semplice per disporre di una regola unica a livello internazionale. Nella valutazione d’impatto si propongono inoltre alternative alla firma della Convenzione, e segnatamente l’estensione della clausola del luogo di ubicazione del conto a tutti gli utilizzi dei titoli e non solo al loro impiego come garanzie.</p>
      <p sl="fr">Tuttavia, per ottenere una soluzione a livello internazionale su tale base, occorrerebbe intraprendere nuovi negoziati con i paesi terzi. In questo momento, secondo il parere del mio collega responsabile per il mercato interno, non riteniamo che la valutazione dell’impatto economico e finanziario della Convenzione cui si fa riferimento nell’interrogazione orale ci aiuterebbe a trovare una soluzione. Infatti, gli Stati membri che hanno negoziato la Convenzione nel 2002 e che oggi discutono in sede di Consiglio non hanno reputato necessario effettuare un siffatto studio né all’epoca né successivamente.</p>
      <p sl="fr">Conformemente all’accordo interistituzionale e nell’intento di legiferare in maniera più efficace, la Commissione accoglierebbe favorevolmente qualunque ulteriore analisi esterna dell’impatto giuridico o economico che ci consentirebbe di compiere passi avanti in materia.</p>
      <p sl="fr">Come ho già detto, la questione ha subito una battuta d’arresto in seno al Consiglio, ma la Commissione resta aperta a ogni proposta. Questo è quanto, a nome del Commissario Charlie McCreevy e della Commissione, volevo rispondere all’interrogazione, sottolineando l’evidente difficoltà del problema e continuando a prestare, come è ovvio, la massima attenzione a tutti i suggerimenti e le proposte che il Parlamento potrà formulare al riguardo.</p>
    </intervention>
    <intervention id="4-229" speaker_id="28193" name="Jean-Paul Gauzès" is_mep="True" mode="spoken">
      <p sl="fr">a nome del gruppo PPE-DE. – Signor Presidente, signor Commissario, onorevoli colleghi, la Convenzione dell’Aia sui titoli detenuti presso intermediari è intesa in particolare, come abbiamo sentito poc’anzi, a determinare la legge applicabile ai diritti patrimoniali risultanti dall’iscrizione di titoli finanziari detenuti da un intermediario. Tale testo è ben lungi dall’aver trovato un consenso all’interno dell’Unione europea, il che giustifica i pertinenti interrogativi sollevati dall’onorevole Berès.</p>
      <p sl="fr">In primo luogo, la Convenzione dell’Aia sancisce l’autonomia della volontà dell’investitore e del suo intermediario per la designazione della legge alla quale essi intendono richiamarsi in caso di controversia, e ciò è contrario al diritto in vigore nella maggior parte dei paesi d’Europa, i quali considerano il luogo di domiciliazione del conto titoli come elemento pertinente per decidere in merito alla legge applicabile. In altre parole, la scelta della legge diventerebbe puramente contrattuale, il che, superfluo aggiungerlo, è fonte di incertezza giuridica in tale campo.</p>
      <p sl="fr">In secondo luogo, e cerchiamo di non essere ingenuamente ottimisti al riguardo, tenuto conto dell’importanza degli istituti di credito americani operanti in tale ambito, è lecito temere che la scelta contrattuale della legge americana possa diventare la norma, il che necessariamente comporterebbe una serie di conseguenze negative, ossia, da un lato, in termini di attività, in quanto la padronanza del diritto americano da parte degli istituti statunitensi, che è un fatto innegabile, rischierebbe fortemente di giocare a loro favore creando uno svantaggio concorrenziale per gli istituti europei, e, dall’altro lato, in termini di tutela dell’investitore, visto che, se nella maggior parte degli ordinamenti giuridici europei l’investitore detentore di un titolo ha un diritto sul suo emittente, nel diritto americano ha unicamente un diritto nei confronti dell’intermediario, con conseguenti legittime preoccupazioni in caso di un suo fallimento.</p>
      <p sl="fr">Infine, le disposizioni della Convenzione sono di natura tale – e l’onorevole Berès lo segnalava – da vanificare gli strumenti antiriciclaggio in quanto si fondano sul principio dell’attribuzione territoriale. Le dichiarazioni di sospetti devono essere formulate all’autorità nazionale competente, ossia quella del paese in cui ha sede l’intermediario. Esiste dunque un conflitto potenziale tra la legge applicabile al titolo, la quale potrebbe far prevalere norme sul segreto bancario a beneficio del titolare del conto, e gli obblighi di dichiarazione di sospetti dell’intermediario. La Banca centrale europea ha espresso le proprie preoccupazioni, soprattutto per quanto riguarda il rischio di incompatibilità tra le regole prudenziali e di stabilità del sistema finanziario e le disposizioni della legge scelta dalle parti. Pare peraltro difficile far coesistere i principi della maggior parte dei paesi europei, per i quali il rapporto tra investitore ed emittente dei titoli è diretto, e i principi del diritto anglosassone che invece non contemplano alcun rapporto diretto tra emittente dei titoli e investitore.</p>
      <p sl="fr">Lei ha detto, signor Commissario, che l’adesione alla Convenzione dell’Aia sui titoli detenuti presso un intermediario è giunta a un punto morto. Noi speriamo che vi resti!</p>
    </intervention>
    <intervention id="4-230" speaker_id="28295" name="Antolín Sánchez Presedo" is_mep="True" mode="spoken">
      <p sl="es">a nome del gruppo PSE. – Signor Presidente, signor Commissario, onorevoli colleghi, la Conferenza dell’Aia lavora dal 1893 allo scopo di unificare progressivamente le norme del diritto privato internazionale a livello mondiale attraverso l’elaborazione di convenzioni.</p>
      <p sl="es">Lo scorso 5 ottobre il Consiglio europeo, udito il parere del Parlamento, ha adottato una decisione sull’adesione della Comunità europea alla Conferenza.</p>
      <p sl="es">L’attuale iniziativa riguarda la Convenzione sulla legge applicabile ad alcuni diritti su titoli detenuti presso un intermediario, negoziata nel corso di tre sessioni della Conferenza diplomatica svoltesi nel 2002.</p>
      <p sl="es">Detta Convenzione è di tipo aperto e, pertanto, il 15 dicembre 2003, sebbene la Comunità europea non fosse membro della Conferenza che l’aveva elaborata, la Commissione ha presentato una proposta di decisione sulla sua firma.</p>
      <p sl="es">Il primo obiettivo di tale iniziativa è sottolineare l’esigenza di rispettare le competenze del Parlamento europeo in questo campo e garantire un maggiore controllo democratico del lavoro relativo alla Conferenza.</p>
      <p sl="es">L’ambito di applicazione della Convenzione incide sulle competenze dell’Unione europea – al cui interno il Parlamento funge da colegislatore – per quanto riguarda la cooperazione giudiziaria in materia civile con ripercussioni transfrontaliere, in quanto è necessario garantire il corretto funzionamento del mercato interno.</p>
      <p sl="es">Inoltre, secondo il parere della Banca centrale europea, essa può avere conseguenze in termini di definizione e attuazione della politica monetaria, di funzionamento dei sistemi di pagamento e compensazione e di efficacia delle disposizioni dell’acquis comunitario.</p>
      <p sl="es">La proposta di firma della Convenzione sta destando gravi preoccupazioni e notevoli ansie all’interno dell’Unione europea per quanto concerne sia la forma che il suo contenuto. L’elemento fondamentale della Convenzione, previsto all’articolo 4, ossia che la legge applicabile in questo ambito è quella dello Stato la cui identità è espressamente concordata dalle parti contraenti, suscita immensi interrogativi e rischi ancora irrisolti.</p>
      <p sl="es">L’enorme impatto legislativo potenziale impone che vengano applicati standard comunitari al fine di legiferare meglio nell’ottica di un processo di consultazione e di un dibattito pubblico, come è accaduto negli Stati Uniti allorquando sono state apportate modifiche legislative meno radicali di quelle proposte dalla Convenzione.</p>
      <p sl="es">La Convenzione introduce maggiore complessità e incertezza, prevedendo la possibilità che numerose legislazioni vengano applicate a un unico sistema di registrazione, compensazione e regolamento. In assenza di un’armonizzazione degli aspetti fondamentali, ciò può comportare effetti controproducenti e mettere il sistema a repentaglio.</p>
      <p sl="es">La soluzione proposta, lungi dal contribuire all’obiettivo unificante della Conferenza, ne aggrava l’incoerenza ed è incompatibile con la legislazione comunitaria che sancisce il criterio del luogo di ubicazione del portafoglio di titoli, criterio che pure aveva contribuito a rafforzare la certezza e l’efficienza all’interno della Comunità.</p>
      <p sl="es">Secondo la Convenzione, il potere di negoziazione determinerà la legge applicabile, il che apre la via alla delocalizzazione legislativa, a discapito di investitori ed enti creditizi. L’entrata in vigore della Convenzione può incoraggiare un processo incontrollato di consolidamento regionale e mondiale delle attività di compensazione e regolamento, aumentando il rischio di concentrazione al di fuori dell’Unione europea e ingenerando effetti deleteri nel campo della vigilanza prudenziale, della prevenzione del finanziamento del terrorismo e della lotta al riciclaggio di denaro.</p>
      <p sl="es">La formula scelta può avere ripercussioni in termini di diritti politici degli investitori, trasparenza e buon governo aziendale.</p>
      <p sl="es">Essa solleva molti dubbi, e la proposta, signor Commissario, dovrebbe quindi essere oggetto di una più approfondita valutazione d’impatto, oppure essere abbandonata e ritirata.</p>
    </intervention>
    <intervention id="4-231" speaker_id="729" name="John Purvis" is_mep="True" mode="spoken">
      <p sl="en">Signor Presidente, mi sono interessato dell’argomento soltanto di recente, ma sono nondimeno sorpreso per il fatto che quanti hanno presentato l’interrogazione orale apparentemente vogliano aderire imperterriti a ciò che essenzialmente è un sistema giuridico superato per quanto concerne i titoli. Il sistema funziona adeguatamente in un contesto europeo, ma ora si tratta di partecipare a pieno titolo a un mercato globale, e la Convenzione dell’Aia è studiata per fornire certezza giuridica in circostanze globali moderne, in cui i titoli sono, nella stragrande maggioranza dei casi, detenuti in maniera indiretta da intermediari che operano con mezzi prevalentemente elettronici. Essa definisce il diritto come quello specificamente concordato dai partecipanti anziché identificato in base al luogo di ubicazione del conto e, in tali condizioni elettroniche moderne e in un sistema in cui vi possono essere benissimo più intermediari, la soluzione pare sensata.</p>
      <p sl="en">La Commissione ha dunque concluso che la soluzione migliore consiste nel firmare la Convenzione e, di fatto, a tale conclusione è giunta dopo che il Consiglio le ha chiesto di approfondire le implicazioni giuridiche, approfondimento che a questo punto è stato condotto. La Conferenza dell’Aia sul diritto privato internazionale opera dal 1893 per armonizzare il diritto privato internazionale e, il 5 luglio di quest’anno, Stati Uniti e Svizzera – non solo gli Stati Uniti dunque, ma anche la Svizzera – sono stati i primi paesi a firmare la Convenzione. La Commissione ha raccomandato che anche gli Stati membri dell’Unione europea la firmino. Molti degli altri 64 paesi membri della Conferenza sono in procinto di farlo. Eppure, gli Stati membri dell’Unione europea non sembrano disposti a scendere a patti con la realtà, nonostante noi, in Europa, abbiamo altrettanto interesse, se non più di altri, a ottenere certezza in questo campo se vogliamo partecipare a pieno titolo agli attuali mercati finanziari globali. La Convenzione sarà sicuramente fondamentale per creare un sistema di compensazione e regolamento effettivo ed efficiente.</p>
      <p sl="en">Vi prego dunque, onorevoli colleghi, di incoraggiare la Commissione e gli Stati membri ad aderire alla Convenzione. L’Europa dovrebbe essere all’avanguardia dell’ammodernamento e dell’armonizzazione del quadro giuridico per i titoli. La Commissione è pronta a introdurre gli emendamenti necessari nel diritto comunitario, per cui senza dubbio dovremmo incoraggiare gli Stati membri a pervenire a un accordo e procedere alla firma, nonché alla successiva ratifica di questa importante Convenzione, e insistere affinché lo facciano.</p>
    </intervention>
    <intervention id="4-232" speaker_id="29579" name="Marc Tarabella" is_mep="True" mode="spoken">
      <p sl="fr">Signor Presidente, signor Commissario, onorevoli colleghi, noi tutti in quest’Aula sappiamo quanto sia determinante l’efficacia dei mercati per l’economia mondiale. Chi dice mercato, dice liquidità e capacità degli strumenti finanziari di circolare rapidamente in condizioni di sicurezza ottimali. Il quadro giuridico che disciplina tale circolazione è un parametro essenziale in materia di sicurezza. In ragione della globalizzazione, la catena di operatori comprende un numero crescente di Stati, il che pone un interrogativo legittimo: come stabilire il diritto applicabile? La Convenzione dell’Aia del 13 dicembre 2002 doveva rispondere a tale interrogativo. Se la Convenzione dovesse essere ratificata, anziché risolvere il problema, aumenterebbe i rischi sistemici e renderebbe più fragili gli operatori europei.</p>
      <p sl="fr">Vista la supposta impossibilità di definire un luogo di ubicazione oggettivo di un conto titoli e, dunque, di stabilire il diritto applicabile, la Convenzione attribuisce la priorità alla libera scelta delle parti nel decidere il diritto che sarà applicabile ai contratti, e ciò costituisce un principio giuridico che contrasta con il principio comunitario PRIMA relativo al luogo di ubicazione del conto titoli, adottato in tre direttive, vale a dire quella sul carattere definitivo del regolamento (1998), quella sulle garanzie finanziarie (2002) e, infine, quella sul risanamento e la liquidazione degli enti creditizi (2001).</p>
      <p sl="fr">Soffermiamoci innanzi tutto sul metodo utilizzato. Non è normale che il Parlamento non sia stato consultato in merito ai negoziati condotti all’Aia, in particolare per quanto concerne l’abbandono del principio del luogo di ubicazione del conto titoli. Sui negoziati svolti nell’ambito della Conferenza dell’Aia in materia di diritto privato internazionale è necessario che sia esercitato un controllo democratico.</p>
      <p sl="fr">Quanto alla questione di fondo, l’adozione di detta Convenzione farebbe correre un rischio significativo all’Europa, dagli investitori agli emittenti. Essa avrebbe un impatto negativo sulla lotta al riciclaggio di denaro, poiché agevolerebbe l’eventuale aggiramento degli obblighi di dichiarazione di sospetti e dei meccanismi di lotta al riciclaggio. Inoltre, essa avrebbe ripercussioni sui sistemi di regolamento della consegna, sui rischi prudenziali e sul diritto materiale, in particolare sull’obiettivo di elaborare un diritto materiale europeo. A ciò va aggiunto il fatto che la libera scelta contrattuale porterebbe in molti casi a propendere per il diritto che ha la maggiore influenza nel settore, vale a dire il diritto americano, il che ridurrebbe la competitività delle imprese europee.</p>
      <p sl="fr">Vorrei rammentare quattro elementi: primo, la determinazione del luogo di ubicazione di un conto titoli è possibile e in Europa funziona benissimo; secondo, è necessario rispettare le prerogative del Parlamento europeo; terzo, è indispensabile difendere l’interesse generale europeo, specialmente i diritti degli investitori europei e la competitività degli operatori europei sui mercati finanziari; quarto, occorre privilegiare un quadro che consenta di lottare contro il riciclaggio di denaro. Per questo la Commissione dovrebbe ritirare la sua proposta di ratifica della 36a Convenzione dell’Aia.</p>
    </intervention>
    <intervention id="4-233" speaker_id="photo_generic" name="Jacques Barrot" is_mep="True" mode="spoken">
      <p sl="fr">Vicepresidente della Commissione. Signor Presidente, ho ascoltato con estremo interesse le varie osservazioni formulate e sono sicuro che il Commissario responsabile per il mercato interno, Charlie McCreevy, le leggerà con molta attenzione. Va ricordato che la Commissione ha proposto di firmare la Convenzione dell’Aia in quanto riteneva che fosse una soluzione valida e che la Convenzione avesse lo scopo di chiarire il diritto applicabile, nulla di più. La Commissione è dell’avviso che già oggi gli investitori possono aprire un conto negli Stati Uniti e che, anche in tal caso, si applica la legge americana.</p>
      <p sl="fr">In proposito, la Convenzione apporta ben pochi cambiamenti perché la libertà di scelta del luogo di ubicazione dei conti esiste già anche se, per alcuni di voi, la Convenzione rappresenta un passo avanti in tal senso. Detto questo, signor Presidente, dopo aver ascoltato i diversi interventi, vorrei comunque ribadire che la Commissione non intende restare sorda a tali osservazioni.</p>
      <p sl="fr">Questa discussione dimostra che la Convenzione suscita ancora gravi preoccupazioni. La Commissione, pertanto, resterà aperta a qualunque suggerimento in merito a tale questione tecnicamente complessa, che al momento è bloccata in seno al Consiglio nonostante l’appoggio iniziale manifestato da tutti gli Stati membri riguardo al contenuto della Convenzione dell’Aia del 2002.</p>
      <p sl="fr">Questo è quanto posso aggiungere. La Commissione, come è ovvio, accetterà volentieri di collaborare con Consiglio e Parlamento per trovare una soluzione che consenta di elaborare un quadro giuridico in materia, nella piena consapevolezza dei rischi che comporta. In caso di bisogno, potrete contare su di noi per attenuare gli effetti negativi della soluzione adottata.</p>
    </intervention>
    <intervention id="4-234" speaker_id="1985" name="Pervenche Berès" is_mep="True" mode="spoken">
      <p sl="fr">Signor Presidente, signor Commissario, vorrei semplicemente assicurarmi che, quando lei renderà conto dell’odierna discussione al Commissario McCreevy, gli dica che la discussione appena svoltasi in Aula si rivolge a lui, ma che egli è anche tenuto a rendere conto e riferire in merito agli interventi del Parlamento di questo pomeriggio nel momento in cui il tema sarà nuovamente affrontato dal Consiglio. E’ necessario che il Consiglio sia conscio del fatto che l’esito della questione preoccupa il Parlamento.</p>
    </intervention>
    <intervention id="4-235" speaker_id="28387" is_mep="True" mode="spoken" role="Presidente">
      <p sl="unknown">Comunico di aver ricevuto una proposta di risoluzione ai sensi dell’articolo 108, paragrafo 5, del Regolamento.</p>
      <p sl="unknown">La discussione è chiusa.</p>
      <p sl="unknown">La votazione si svolgerà oggi, alle 17.00.</p>
    </intervention>
  </section>
  <section id="creitem47" title="11. Discussioni su casi di violazione dei diritti umani, della democrazia e dello Stato di diritto(discussione)">
    <intervention id="4-237" speaker_id="28387" is_mep="True" mode="spoken" role="Presidente">
      <p sl="unknown">L’ordine del giorno reca la discussione su casi di violazione dei diritti umani, della democrazia e dello Stato di diritto.</p>
    </intervention>
  </section>
  <section id="creitem48" title="11.1. Situazione nelle isole Figi">
    <intervention id="4-239" speaker_id="28387" is_mep="True" mode="spoken" role="Presidente">
      <p sl="unknown">L’ordine del giorno reca la discussione sulla situazione nelle isole Figi .</p>
    </intervention>
    <intervention id="4-240" speaker_id="28279" name="Justas Vincas Paleckis" is_mep="True" mode="spoken">
      <p sl="lt">autore. – Dopo l’ennesimo colpo di Stato, la situazione nelle Figi è molto tesa, e credo che il Parlamento europeo debba reagire con fermezza. Nel corso di vent’anni ci sono state quattro rivoluzioni, decisamente troppe, che non promettono niente di buono per la popolazione; infatti questo tipo di situazione spaventa gli investitori stranieri, riduce sensibilmente il flusso turistico e provoca la sospensione degli aiuti finanziari.</p>
      <p sl="lt">L’Unione europea ha stanziato ingenti somme di denaro per innalzare il livello dell’istruzione e della cultura politica di tutti i gruppi etnici, ma purtroppo questo non è bastato. Finora la rivoluzione non ha fatto alcuna vittima. Il governo legittimo favorisce qualunque azione di resistenza pacifica. La sua posizione è sostenuta da influenti rappresentanti religiosi e dal Gran consiglio dei capi. La situazione è controllata dall’esercito ed è stata introdotta la censura. Gli arresti e gli interrogatori dei rappresentanti dell’opposizione dimostrano che la situazione potrebbe anche aggravarsi.</p>
      <p sl="lt">L’Unione europea e i suoi alleati in quella regione devono dare un chiaro segnale, per dimostrare che l’uso della forza non sarà tollerato e che è necessario evitare ogni spargimento di sangue.</p>
      <p sl="lt">Invito i colleghi a condannare l’uso della forza nelle Figi, a non riconoscere gli usurpatori al potere, e a sostenere l’invito che l’opposizione ha rivolto alla popolazione a opporsi alla rivoluzione mediante manifestazioni pacifiche. E’ importante organizzare quanto prima nelle Figi elezioni democratiche che soddisfino le norme internazionali, basate sul principio dell’uguaglianza indipendentemente dall’origine etnica, e tornare al rispetto dei principi della democrazia e dello Stato di diritto.</p>
    </intervention>
    <intervention id="4-241" speaker_id="4556" name="Nirj Deva" is_mep="True" mode="spoken">
      <p sl="en">autore. – Signor Presidente, ancora una volta la nostra Assemblea discute di un colpo di Stato nelle isole Figi. Negli ultimi dieci anni ci sono stati quattro colpi di Stato in quelle isole, l’ultimo dei quali provocato dal comandante Bainimarama, il quale ha assurdamente giustificato la sua decisione dicendo che il governo democraticamente eletto delle Figi avrebbe concesso l’amnistia ai leader del precedente colpo di Stato. La logica di tale affermazione ha dell’incredibile ma, quali che siano le divergenze interne tra i leader delle Figi, queste non dovrebbero danneggiare la fragile democrazia di quelle isole del Pacifico.</p>
      <p sl="en">L’Unione europea, insieme all’Australia e alla Nuova Zelanda, ha investito un considerevole quantitativo di denaro e risorse per garantire lo svolgimento di elezioni libere ed eque nelle Figi nel maggio 2006. Il governo del Primo Ministro ha ottenuto un’ampia maggioranza. Si tratta di una Costituzione unica nel suo genere, nella quale i diversi elementi etnici – l’etnia indiana e quella indigena delle Figi – condividono il potere. Tutto questo è stato messo a repentaglio dal comandante delle forze armate che ha rovesciato l’ordine costituito. Nessun leader militare può permettersi una tale iniziativa, che sovverte il corso della democrazia.</p>
      <p sl="en">Chiedo quindi al Parlamento e ai colleghi di inviare un forte segnale, dichiarando che interromperemo gli aiuti non umanitari. Diremo ai cittadini europei che intendono andare in vacanza in un paese come le Figi di non farlo finché non verrà ripristinata la democrazia. Dobbiamo manifestare alla popolazione delle Figi la nostra incondizionata solidarietà su questioni importanti come la libertà, la democrazia e la giustizia.</p>
    </intervention>
    <intervention id="4-242" speaker_id="28249" name="Tobias Pflüger" is_mep="True" mode="spoken">
      <p sl="de">autore . – Signor Presidente, il colpo di Stato militare svoltosi alle isole Figi ha richiamato l’attenzione dell’opinione pubblica mondiale su un paese la cui situazione ha registrato sviluppi tragici; anche a causa della politica dell’Unione europea nel settore dello zucchero, le condizioni economiche delle isole Figi si sono aggravate.</p>
      <p sl="de">Nel frattempo, come ha rilevato la radio tedesca, non si possono più ignorare le rimesse che giungono alle Figi dall’Iraq: esse assicurano la sopravvivenza di intere famiglie e comunità rurali; dall’Iraq giunge alle Figi più denaro di quanto ne produca il locale settore dello zucchero. Come si è giunti a questo? In Iraq sono presenti numerosi mercenari delle Figi che si guadagnano lo stipendio in questo modo, ma quando tornano a casa sono spesso persone gravemente traumatizzate. I militari svolgono quindi un ruolo che acquista in certo modo una sua autonomia.</p>
      <p sl="de">Si parla sempre del conflitto etnico che sarebbe in atto alle Figi; a un osservatore superficiale può forse sembrare un conflitto etnico, ma in sostanza si tratta di una lotta di potere. Quali capotribù hanno il sopravvento? Questa lotta fra clan , d’altra parte, non accenna a placarsi, e il colpo di Stato, in sostanza, è solamente un segnale dell’instabilità della situazione. Tutto questo si riconnette poi al carattere postcoloniale del conflitto; ricordiamo che fin dal 1879 l’amministrazione coloniale britannica ha portato alle isole Figi indiani del subcontinente, impiegati come manodopera soprattutto nel settore del cotone e nelle piantagioni di canna da zucchero. Tra i conflitti che contrappongono i vari gruppi etnici, questo è uno dei più importanti.</p>
      <p sl="de">Quando noi oggi, a nome dell’Unione europea, pronunciamo una condanna – cui io mi associo – nei confronti di questo colpo di Stato militare, dobbiamo anche ammettere che l’Unione stessa ha contribuito in misura non irrilevante alle origini del conflitto che travaglia le Figi; è un aspetto di cui dobbiamo tenere conto.</p>
    </intervention>
    <intervention id="4-243" speaker_id="28409" name="Raül Romeva i Rueda" is_mep="True" mode="spoken">
      <p sl="es">autore . – Signor Presidente, anch’io mi unisco alla condanna di questo colpo di Stato, il quarto nel giro di vent’anni, che ha avuto luogo in un paese – ex colonia britannica – tra i più ricchi, sviluppati e turistici del Pacifico meridionale.</p>
      <p sl="es">Il commodoro Frank Bainimarama, capo delle forze armate figiane, ha deposto il Primo Ministro eletto e ha preso il potere in modo chiaramente illegittimo; egli ha affermato di aver assunto solo transitoriamente i poteri del Presidente Ratu Josefa Iloilo e del Primo Ministro Laisenia Qarase, per ripristinarli in futuro, ma non ha precisato quando intenda avviare il processo elettorale.</p>
      <p sl="es">E’ evidente che la situazione è complessa, incerta e preoccupante. Lo stesso Segretario generale delle Nazioni Unite lo ha affermato con chiarezza poco tempo fa, condannando il colpo di Stato militare. La nostra Assemblea, mi sembra, deve fare altrettanto: non dobbiamo solamente condannare il colpo di Stato, ma anche lanciare un appello per la liberazione dei detenuti e degli ostaggi, esigere il ritorno dell’ordine e dello Stato di diritto, così da rendere possibile, a suo tempo, il normale svolgimento delle elezioni in forma accettabile in un contesto democratico.</p>
      <p sl="es">Ma accanto a questo occorre ricordare la responsabilità dell’Unione europea. Disponiamo a questo proposito di uno strumento assai efficace: l’accordo di Cotonou. Abbiamo la possibilità di agire in quest’ambito per esercitare pressioni – con la sospensione degli aiuti non umanitari alle Figi – e ottenere così un cambiamento politico nella regione; bisogna ovviamente tener presente che questi provvedimenti non devono compromettere gli aiuti umanitari e i progetti già avviati nel settore dell’istruzione.</p>
      <p sl="es">Sostengo inoltre l’emendamento presentato dal collega Pflüger, il quale chiede che queste misure servano anche a evitare che la popolazione indigena figiana sia costretta a espatriare, e che in ogni caso il dialogo avviato nella regione si estenda a tutte le comunità che popolano il paese.</p>
    </intervention>
    <intervention id="4-244" speaker_id="23788" name="Adam Jerzy Bielan" is_mep="True" mode="spoken">
      <p sl="pl">autore. – Signor Presidente, la comunità internazionale deve condannare senza riserve il colpo di Stato perpetrato dai militari nelle isole Figi. Non possiamo ignorarlo e assistere in silenzio al rovesciamento di un governo democraticamente eletto. L’Unione europea deve indicare chiaramente quali misure sono necessarie per riportare la democrazia e lo Stato di diritto nel paese. Negli ultimi vent’anni, questo è il quarto colpo di Stato compiuto dai militari alle Figi. La presa di potere da parte delle forze armate, che controllano il governo e l’amministrazione, e la sospensione di numerosi articoli della Costituzione, arresteranno lo sviluppo del paese. Tutto questo danneggia i cittadini comuni e l’immagine stessa delle Figi come uno dei paesi più sviluppati della regione e come meta per migliaia di turisti provenienti da ogni parte del mondo.</p>
      <p sl="pl">Invito la Commissione e il Consiglio a fare il possibile per contribuire al superamento dell’attuale crisi politica e al ripristino della democrazia nelle isole Figi. Il rovesciamento del governo democraticamente eletto da parte delle forze armate merita una decisa condanna, e si deve fare il possibile per ripristinare i principi del rispetto dei diritti umani e dello Stato di diritto in questo paese in modo durevole. Chiedo inoltre di prendere in considerazione la possibilità di vietare la concessione di visti ai membri delle forze armate responsabili del colpo di Stato nelle Figi che vogliano recarsi nell’Unione europea, nonché la sospensione di tutti gli aiuti non umanitari. La comunità internazionale deve inviare un chiaro segnale, affermando che le relazioni politiche ed economiche con l’Occidente saranno riavviate soltanto se il legittimo governo democraticamente eletto delle Figi tornerà al potere.</p>
    </intervention>
    <intervention id="4-245" speaker_id="23830" name="István Szent-Iványi" is_mep="True" mode="spoken">
      <p sl="hu">autore . Nel maggio scorso nelle Figi si sono tenute le elezioni politiche, e l’Unione europea ha inviato una missione di osservatori.</p>
      <p sl="hu">Ho avuto il grande onore di dirigere tale missione, e posso assicurarvi, del tutto consapevole della mia responsabilità, che le elezioni sono state libere, eque e conformi alle norme internazionali, e hanno rispettato la volontà dell’elettorato.</p>
      <p sl="hu">Un unico fattore aveva gettato un’ombra sulle elezioni: le dichiarazioni incostituzionali, o anticostituzionali, del commodoro Bainimarama che, già in quell’occasione, aveva minacciato un colpo di Stato. In un colloquio con lui gli feci notare che, in tal modo, egli stava minando la credibilità della democrazia.</p>
      <p sl="hu">Nel mese di settembre mi sono recato nuovamente nelle Figi e la situazione sembrava essersi stabilizzata. I due partiti principali avevano formato una coalizione, come previsto dalla Costituzione, o comunque in armonia con la Costituzione, sotto la guida del Primo Ministro Qarase, e in generale sembrava che le tensioni e gli umori si fossero mitigati. Purtroppo, però, il 5 dicembre le forze armate hanno trasferito il potere ai militari rovesciando il governo democratico; ora hanno anche abolito la libertà di stampa, espulso alcune persone dal paese e incarcerato coloro che protestavano. Nel paese emerge una forte protesta pacifica e non violenta che si sta estendendo a circoli sempre più ampi. Constatiamo con rammarico che i dirigenti del secondo maggiore partito di opposizione, il partito laburista, non hanno preso fermamente le distanze dal colpo di Stato.</p>
      <p sl="hu">Dobbiamo quindi dimostrarci coerenti, e chiedere che le forze armate restituiscano il potere, immediatamente e senza condizioni, al governo democraticamente eletto, e dobbiamo usare gli strumenti a nostra disposizione, ossia le sanzioni, per dimostrare che riteniamo gli eventi in corso alle Figi sono assolutamente intollerabili.</p>
    </intervention>
    <intervention id="4-246" speaker_id="2229" name="Bernd Posselt" is_mep="True" mode="spoken">
      <p sl="de">a nome del gruppo PPE-DE . – Signor Presidente, già da qualche decennio la regione da cui provengo, la Baviera, ha allacciato stretti rapporti con le isole Figi. Ormai da molti anni la Fondazione Hanns-Seidel sostiene in quel paese progetti democratici, e un nostro ex collega, ora purtroppo scomparso, e ministro tedesco Fritz Pirkl, si è battuto come pochi altri per la causa della democrazia figiana.</p>
      <p sl="de">E’ quindi davvero desolante dover constatare che, ad appena sei mesi dalle elezioni democratiche di maggio, è stato perpetrato un colpo di Stato militare di tale brutalità, nei confronti del quale la nostra condanna non sarà mai abbastanza energica. Un aspetto va però chiaramente sottolineato: a fianco dei democratici figiani sta la schiacciante maggioranza del Parlamento eletto in maggio, così come tutte le più importanti forze democratiche – tranne alcune deplorevoli eccezioni, menzionate dal collega Szent-Iványi. E anche le comunità ecclesiali, i diversi gruppi religiosi e il Consiglio nazionale dei capi – ossia i rappresentanti delle strutture tradizionali – sono nettamente schierati a fianco del Primo Ministro democraticamente eletto.</p>
      <p sl="de">Noi, come Unione europea, dobbiamo usare tutta la nostra autorità per riportare alle isole Figi la libertà e lo Stato di diritto; non può esserci indulgenza verso tiranni e dittatori di questo genere. Bisogna quindi congelare i finanziamenti, fino agli aiuti umanitari; ma contemporaneamente dobbiamo anche esercitare ogni pressione politica disponibile, per ristabilire immediatamente la democrazia e la libertà in questo splendido arcipelago.</p>
    </intervention>
    <intervention id="4-247" speaker_id="28392" name="Józef Pinior" is_mep="True" mode="spoken">
      <p sl="pl">a nome del gruppo PSE. – Signor Presidente, oggi il Parlamento europeo condanna il colpo di Stato militare compiuto il 5 dicembre scorso nelle Figi dalla giunta militare, che ha così violato la Costituzione, lo Stato di diritto e il sistema democratico che si stava sviluppando nel paese. Le ultime elezioni tenutesi nel maggio di quest’anno erano state approvate dagli osservatori dell’Unione europea che le avevano giudicate positivamente.</p>
      <p sl="pl">Il colpo di Stato mina gravemente l’economia delle Figi, soprattutto nel settore turistico. Adesso dobbiamo agire prontamente, sospendendo gli aiuti non umanitari alle Figi ai sensi dell’articolo 96 dell’accordo di Cotonou, e vietando la concessione di visti ai membri della giunta, ai loro familiari e ai loro collaboratori. Dobbiamo fare il possibile per venire in aiuto ai democratici e alla società civile, affinché possano affrontare le conseguenze del colpo di Stato e ripristinare la democrazia.</p>
    </intervention>
    <intervention id="4-248" speaker_id="24087" name="Marcin Libicki" is_mep="True" mode="spoken">
      <p sl="pl">a nome del gruppo UEN. – Signor Presidente, ci sono tre punti da considerare nella questione del colpo di Stato nelle Figi. In primo luogo dobbiamo condannarlo, come infatti fa la nostra dichiarazione. In secondo luogo dobbiamo chiederci se il governo democratico che è stato rovesciato trattasse equamente la minoranza degli aborigeni, che ha sostenuto il colpo di Stato; il fatto che fosse un governo democraticamente eletto, non significa necessariamente che fosse un governo onesto, equo e giusto.</p>
      <p sl="pl">In terzo luogo, dobbiamo considerare l’opportunità di sostenere l’iniziativa del Primo Ministro polacco, secondo il quale l’Unione europea deve costituire proprie forze armate che possano intervenire, se necessario, in difesa delle vittime di ingiustizie e ovunque, come nelle Figi, abbia luogo un colpo di Stato.</p>
      <p sl="pl">Esaminiamo dunque le cause di questo colpo di Stato prima di emettere il nostro parere conclusivo. Nel frattempo, nella nostra risoluzione, esprimeremo una giusta condanna del colpo di Stato e chiederemo il ripristino della democrazia.</p>
    </intervention>
    <intervention id="4-249" speaker_id="2341" name="Michael Gahler" is_mep="True" mode="spoken">
      <p sl="de">Signor Presidente, l’anno scorso mi trovavo alle Figi insieme alla collega, onorevole Carlotti, e a due colleghi dell’Assemblea parlamentare paritetica ACP-UE; il giorno in cui siamo partiti, per una strana coincidenza, il principale quotidiano locale intitolava: Forze armate: basta con i colpi di Stato . Purtroppo, soltanto due anni dopo, gli eventi si sono ripetuti per la quarta volta in vent’anni. Il passato coloniale di questo paese gli ha lasciato in eredità una composizione etnica molto delicata, in cui i nativi delle Figi superano di poco una minoranza indiana molto forte che domina la vita economica del paese.</p>
      <p sl="de">Da parte nostra, dobbiamo affermare a chiare lettere che l’equilibrio degli interessi tra questi gruppi è possibile soltanto grazie al dialogo interetnico e non a una prova di forza dei militari. Di conseguenza, interrompendo l’assistenza finanziaria – che lungi dal recare benefici alla popolazione non farebbe che favorire l’opera del governo –, imponendo divieti alla concessioni di visti ai ribelli, e sostenendo le contromisure adottate dai paesi del Forum del Pacifico, dobbiamo far capire alle forze armate che devono rientrare immediatamente nelle caserme.</p>
      <p sl="de">Nel caso specifico non credo, come ha detto il collega, onorevole Pflüger, che il regime del mercato dello zucchero abbia provocato questo colpo di Stato. Intendo dire che, indipendentemente dalla riforma del regime del mercato dello zucchero, la distribuzione della proprietà in questo paese è molto problematica perché i soggetti impegnati nel settore dello zucchero, ossia i membri della minoranza indiana, hanno soltanto in affitto il terreno dagli indigeni, e quindi, quando si devono rinnovare i contratti, si ripropongono sempre gli stessi problemi. Non credo che la politica dell’Unione europea abbia contribuito al colpo di Stato attraverso il regime del mercato dello zucchero. Mi sembrava un punto importante da chiarire in questa sede.</p>
    </intervention>
    <intervention id="4-250" speaker_id="photo_generic" name="Jacques Barrot" is_mep="True" mode="spoken">
      <p sl="fr">Vicepresidente della Commissione. – Signor Presidente, onorevoli deputati, la Commissione condivide l’opinione del Parlamento. La presa del potere da parte dei militari nelle isole Figi è effettivamente una questione molto preoccupante per noi tutti. Il Commissario Michel ha fermamente condannato il colpo di Stato, e analoga condanna è stata espressa dalla Presidenza finlandese e dall’Unione europea l’11 dicembre 2006, nonché dai partner ACP delle isole Figi nel Pacifico, dall’Australia, dalla Nuova Zelanda e dagli Stati Uniti.</p>
      <p sl="fr">Queste condanne non si riducono a mere parole, ma provocano un isolamento internazionale gravido di conseguenze per le isole Figi, che sono già state sospese dal Commonwealth e non possono mantenere la presidenza del Forum del Pacifico.</p>
      <p sl="fr">La presa di potere da parte dei militari è una palese violazione dell’articolo 9 dell’accordo di Cotonou e dei suoi capitoli essenziali concernenti i diritti umani, la democrazia e lo Stato di diritto. Si rende quindi necessario, ai sensi dell’articolo 96 dell’Accordo di Cotonou, ricorrere a consultazioni che, in caso di necessità, possono condurre a misure appropriate per porre rimedio alla situazione e, in ultima istanza, sfociare nella sospensione della cooperazione allo sviluppo.</p>
      <p sl="fr">L’Unione europea intende portare avanti il dialogo con le autorità legittime per trovare un punto d’accordo e favorire il ritorno delle isole Figi a un governo democratico, secondo quanto previsto dalla Costituzione.</p>
      <p sl="fr">La Commissione sta preparando una proposta di apertura di consultazioni ai sensi dell’articolo 96. La presa del potere da parte dei militari è dannosa per l’economia delle isole Figi. Il settore più importante di queste isole è il turismo, che viene ora messo in pericolo a causa dell’instabilità del paese e delle precarie condizioni di sicurezza ; il tasso d’interesse è stato aumentato, la crescita ne soffrirà, il clima degli investimenti si deteriorerà.</p>
      <p sl="fr">In seguito ai gravi avvenimenti che hanno interessato le Figi, viene rimessa in discussione la continuazione della nostra collaborazione: molto dipenderà dal modo in cui i militari si comporteranno nei prossimi giorni o nelle prossime settimane, e in particolare dalla rapidità con la quale essi favoriranno il ritorno alla democrazia e allo Stato di diritto.</p>
      <p sl="fr">Signor Presidente, onorevoli deputati, ringrazio coloro che hanno offerto la propria testimonianza che, credo, coincide con il nostro sentire comune ed è la prova del legame che unisce noi tutti in seno alla Comunità europea.</p>
    </intervention>
    <intervention id="4-251" speaker_id="28387" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà oggi, alle 17.00.</p>
    </intervention>
  </section>
  <section id="creitem49" title="11.2. Coinvolgimento delle forze dell’ONU in abusi sessuali in Liberia e Haiti">
    <intervention id="4-253" speaker_id="28387" is_mep="True" mode="spoken" role="Presidente">
      <p sl="unknown">L’ordine del giorno reca la discussione sul coinvolgimento delle forze dell’ONU in abusi sessuali in Liberia e a Haiti .</p>
    </intervention>
    <intervention id="4-254" speaker_id="1882" name="José Javier Pomés Ruiz" is_mep="True" mode="spoken">
      <p sl="es">autore . – Signor Presidente, perché stiamo discutendo delle Nazioni Unite? Perché l’Unione europea è il principale donatore dei fondi che permettono a questa fantastica invenzione di funzionare.</p>
      <p sl="es">E’ qui con me Nirj Deva, uno strenuo difensore del necessario ruolo che l’ONU deve svolgere nel mondo.</p>
      <p sl="es">Centomila persone lavorano per permettere alle Nazioni Unite di mantenere la pace nel mondo e praticamente ciascuna di queste svolge molto bene il proprio lavoro, ma ci sono state accuse e denunce per abusi sessuali, prostituzione di minori e pedofilia. E’ accaduto nella Repubblica del Congo, in Kosovo e ora in Liberia e a Haiti, paese da cui sono appena rientrato.</p>
      <p sl="es">In questi anni, dal 1994, tra le centomila unità dispiegate nelle forze di pace, sono stati oggetto di indagini più di trecento casi di crimini sessuali verso minori o verso persone con pochi mezzi. Questi trecentodiciannove casi hanno portato alla condanna di centosettantanove soldati. Poiché vogliamo mantenere la pace e abbiamo bisogno che gli Stati membri delle Nazioni Unite inviino i loro effettivi, dobbiamo fare il possibile per garantire che questi si adoperino per mantenere la pace e non indulgano in attività di turismo sessuale finanziate essenzialmente con il denaro degli europei.</p>
      <p sl="es">La risoluzione in esame, pertanto, loda il ruolo delle Nazioni Unite, ma afferma altresì che i paesi membri responsabili delle forze di pace e dei soldati devono comportarsi in modo civile e nel rispetto dei diritti umani.</p>
      <p sl="es">Dobbiamo pertanto mettere fine a ulteriori violenze nei confronti di donne e bambini, dobbiamo impedire la pedofilia e fermare l’utilizzo di fondi europei, veicolati dalle Nazioni Unite, per commettere reati di carattere sessuale.</p>
    </intervention>
    <intervention id="4-255" speaker_id="4466" name="Ilda Figueiredo" is_mep="True" mode="spoken">
      <p sl="pt">autore . – Esistono prove inequivocabili di denunce per violenze su minori e di induzione degli stessi alla prostituzione da parte di membri delle forze di pace dell’ONU ad Haiti e in Liberia. Tali denunce fanno seguito ad altri scandali dello stesso tipo, tra cui atti di pedofilia da parte del personale delle Nazioni Unite nella Repubblica democratica del Congo e traffico di esser umani in Kosovo.</p>
      <p sl="pt">Si tratta di azioni che ci colpiscono nel profondo e che condanniamo. Vorremmo pertanto che venissero attuate misure volte a impedire il ripetersi di simili episodi. Non possiamo accettare che si verifichino abusi e sfruttamenti sessuali o altri atti di natura criminosa da parte del personale dell’ONU, in violazione dei diritti umani e in palese contraddizione con la missione umanitaria e di mantenimento della pace delle Nazioni Unite stesse. Come si sottolinea nella risoluzione che sottoscriviamo, sappiamo che qualcosa è stato fatto, in termini di indagini e di sanzioni disciplinari, tuttavia, come questi ultimi accadimenti dimostrano, i paesi da cui provengono i contingenti militari devono agire a loro volta per evitare che simili episodi si ripetano e che l’ottimo operato della maggioranza ne venga macchiato.</p>
      <p sl="pt">Al contempo sollecitiamo l’ONU ad adottare misure per garantire protezione a chi è più vulnerabile, come donne, bambini e rifugiati, nelle aree operative delle proprie forze di intervento. Invitiamo altresì la Commissione e gli Stati membri a sostenere iniziative volte e garantire i diritti delle donne nelle zone di conflitto o postbelliche e ad attuare misure economiche e sociali che le rendano meno vulnerabili allo sfruttamento sessuale.</p>
    </intervention>
    <intervention id="4-256" speaker_id="28371" name="Marek Aleksander Czarnecki" is_mep="True" mode="spoken">
      <p sl="pl">autore . – Signor Presidente, la maggior fonte di preoccupazione del secolo scorso erano le superpotenze aggressive come la Germania di Hitler o l’Unione Sovietica. Purtroppo il nuovo secolo non ha portato alla risoluzione di questi problemi. Nel XXI secolo ci scontriamo ancora con la violenza e i comportamenti disumani ed umilianti nei confronti del prossimo. Ciò è ancor più deplorevole quando le organizzazioni che hanno il compito di soccorrere nazioni oppresse e vittime di ingiustizie inviano forze di pace che invece di portare aiuto, infliggono ulteriori sofferenze e umiliazioni.</p>
      <p sl="pl">Questa è la situazione attuale in Liberia e a Haiti. Invece di mantenere la sicurezza, la pace e il rispetto dei diritti dell’uomo le forze di pace si sono date alla pratica vergognosa dell’abuso sessuale di donne e ragazzine. Ci sono stati persino casi di bambini violentati e costretti alla prostituzione. Si deve condannare categoricamente qualunque forma di abuso sessuale e di ogni altro atto criminoso in aperto contrasto con la missione umanitaria e di pace del personale dell’ONU e in violazione dei diritti umani.</p>
      <p sl="pl">Quelle persone hanno già sofferto abbastanza. Hanno atteso con speranza l’arrivo della salvezza, e cos’hanno ricevuto, invece? Il ripetersi degli stessi episodi, con l’unica differenza che questa volta a infliggere sofferenza erano coloro che avrebbero dovuto aiutarli.</p>
    </intervention>
    <intervention id="4-257" speaker_id="4346" name="Miguel Angel Martínez Martínez" is_mep="True" mode="spoken">
      <p sl="es">autore . – Signor Presidente, offrire all’ONU il massimo sostegno è una priorità strategica della politica estera dell’Unione europea. Il nostro Parlamento lo ha ribadito, in riconoscimento soprattutto di quanto è stato fatto in materia di prevenzione dei conflitti e di missioni di pace. Ha ribadito tale sostegno anche la delegazione del Parlamento che qualche settimana fa si è recata a New York per incontrare il Segretario generale e i responsabili delle operazioni per il mantenimento della pace.</p>
      <p sl="es">Quanto abbiamo detto è coerente con la decisione di quest’Assemblea di conferire il Premio Sacharov a Kofi Annan, per il lavoro svolto proprio nel settore di cui stiamo discutendo. La risoluzione che ci apprestiamo ad approvare, pertanto, dovrebbe essere vista nel contesto della solidarietà che l’Unione europea esprime nei confronti del difficile compito delle Nazioni Unite in questo campo.</p>
      <p sl="es">E’ deplorevole ed estremamente lesivo dell’ONU stessa che alcuni membri del personale che opera nel nome delle Nazioni Unite abbiano agito in modo criminoso, perpetrando aggressioni sessuali comprovate ai danni di donne e bambini nei paesi in cui erano chiamati a svolgere la loro missione. Una simile condotta mina l’immagine dell’Organizzazione soggetta anche alle forti pressioni di quanti, nel mondo, contrariamente a noi, vorrebbero vederne il ruolo fortemente limitato, in una prospettiva unilateralista delle relazioni internazionali.</p>
      <p sl="es">Nel condannare simili comportamenti, pertanto, riconosciamo altresì che si tratta di casi eccezionali e ci compiacciamo che siano state le Nazioni Unite stesse ad averli portati alla luce. Cionondimeno dobbiamo invitare l’ONU a prestare la massima attenzione nel selezionare e formare il personale che prende parte a questo genere di missioni, sia in qualità di agenti delle Nazioni Unite che di collaboratori di paesi che ne sono membri o delle ONG associate.</p>
      <p sl="es">Per l’ONU e per quanti di noi si identificano in essa è indispensabile dissipare ogni dubbio sul nostro atteggiamento di condanna di quanto è avvenuto ed è responsabilità di tutti noi assicurare che i colpevoli non rimangano impuniti.</p>
    </intervention>
    <intervention id="4-258" speaker_id="28409" name="Raül Romeva i Rueda" is_mep="True" mode="spoken">
      <p sl="es">Signor Presidente, se è già di per sé inaccettabile per chiunque abusare di donne e bambini approfittando della loro condizione di soggetti indifesi e vulnerabili, come accade invece quotidianamente in Afghanistan o come si è verificato nei recenti casi, già ricordati, del Sudan e della Repubblica del Congo, è assolutamente imperdonabile che i responsabili di tali abusi siano le stesse persone incaricate di proteggerli.</p>
      <p sl="es">E’ un fatto ancor più grave se, oltretutto, si tratta di personale delle Nazioni Unite, il cui ruolo, com’è stato ricordato, è proteggere non solo la vita e la dignità di queste persone, ma anche il concetto stesso di pace.</p>
      <p sl="es">I costanti episodi di violenza sessuale, come quelli commessi ad Haiti o in Liberia ad opera di membri del personale dell’ONU e soprattutto da parte di soldati, civili e poliziotti, quindi, non possono assolutamente essere ignorati o rimanere impuniti. Essi devono essere condannati e ricevere la giusta pena.</p>
      <p sl="es">In questo senso è estremamente preoccupante che di rado il personale espulso dall’ONU a seguito di sfruttamento o abusi sessuali venga portato in giudizio nel proprio paese di origine. I governi di tali paesi, pertanto, hanno una certa responsabilità e devono altresì rifiutare ogni forma di impunità in episodi di tal genere. Ne deriva la necessità di adottare un trattato internazionale che abbia carattere vincolante e in forza del quale si possano comminare sanzioni, al fine di portare alla luce siffatte pratiche, quando si verificano, e agire di conseguenza.</p>
      <p sl="es">E’ inammissibile dar prova di flessibilità in materia. Lo dico non solo in ossequio al classico e fondamentale principio della tolleranza zero, ribadito in più occasioni dal Segretario generale delle Nazioni Unite Kofi Annan, ma perchè è necessario affrontare l’argomento anche dal punto di vista della vulnerabilità di cui sono vittima le donne in situazioni postbelliche.</p>
      <p sl="es">I programmi di sostegno devono dunque avere come primo obiettivo quello di dare maggior potere alle donne affinché, in situazioni analoghe, possano difendersi da sole ed essere meno vulnerabili di quanto non lo siano allo stato attuale.</p>
    </intervention>
    <intervention id="4-260" speaker_id="2341" name="Michael Gahler" is_mep="True" mode="spoken">
      <p sl="de">a nome del gruppo PPE-DE . – Signor Presidente, le Nazioni Unite sono un’organizzazione che in tutto il mondo gode di un’altissima credibilità in tema di mantenimento della pace. E’ estremamente importante che questa buona reputazione venga mantenuta. Se tutto ciò che riceviamo sono agghiaccianti rapporti di violenza carnale e abusi sessuali, dobbiamo anche presumere, ahimè, che molti altri episodi non siano stati denunciati, anche in considerazione del fatto che i rapporti parlano di omertà in seno alle missioni ONU stesse. Sono convinto che solo una politica di tolleranza zero possa ottenere risultati. Questo significa che i comandanti in loco devono essere in grado di rispedire immediatamente a casa persone di questo genere e che i paesi responsabili di averle inviate in missione hanno l’obbligo di portarle in giudizio in patria per aver commesso illeciti cui si applichino le previste pene e sanzioni. Per i soldati, molti dei quali provengono da paesi in via di sviluppo, una simile mobilitazione ha anche risvolti finanziari. Se comincia a circolare il concetto che per dare l’esempio bisogna rimandare la gente a casa, il che significa che la paga non viene più corrisposta, questo potrebbe divenire il modo più efficace di ridurre simili incidenti per l’avvenire. Tuttavia è bene chiarire che neppure i superiori che tollerano certi comportamenti saranno accettati in missioni similari in futuro.</p>
    </intervention>
    <intervention id="4-261" speaker_id="4242" name="Karin Scheele" is_mep="True" mode="spoken">
      <p sl="de">a nome del gruppo PSE . – Signor Presidente, il riferimento agli abusi sessuali su minori ad Haiti e in Liberia ad opera di personale ONU è solo l’ultimo di una lunga lista di scandali di egual natura. Tali violazioni dei diritti umani contrastano brutalmente con il compito umanitario delle Nazioni Unite di mantenere la pace.</p>
      <p sl="de">In molte aree del mondo, le truppe dell’ONU vengono chiamate a supporto in fasi di transizione da una dittatura alla democrazia e in processi di trasformazione. Di quando in quando, tuttavia, alcuni soldati delle Nazioni Unite si sono resi responsabili di pessima condotta, danneggiando la reputazione degli operatori di pace. Poiché in fondo l’addestramento e la disciplina delle truppe è anche responsabilità degli Stati membri, invitiamo i paesi che forniscono contingenti ONU a iniziare procedimenti disciplinari nei confronti dei colpevoli. Esortiamo le Nazioni Unite a creare un ambiente di lavoro in cui l’omertà non trovi spazio, perché essa mal si adatta alla politica di tolleranza zero dell’Organizzazione.</p>
      <p sl="de">Gli abusi sessuali non dovrebbero passare sotto silenzio per timore di rappresaglie. Oggi si è parlato anche dell’importanza di rafforzare il ruolo della donna. A tale proposito vorrei invitare il Consiglio, la Commissione e anche l’Organizzazione delle Nazioni Unite ad attuare concretamente quanto indicato nella risoluzione 1325, che il Consiglio di Sicurezza dell’ONU ha adottato nel 2000.</p>
    </intervention>
    <intervention id="4-262" speaker_id="23881" name="Marios Matsakis" is_mep="True" mode="spoken">
      <p sl="en">a nome del gruppo ALDE . – Signor Presidente, vi sono numerose prove che negli ultimi anni alcuni operatori ONU sono stati coinvolti in orribili crimini proprio ai danni di quelle popolazioni civili vulnerabili che avrebbero dovuto proteggere. Tali crimini comprendono atti aberranti come lo stupro e lo sfruttamento sessuale di minori.</p>
      <p sl="en">A tal proposito, vi sono tre aspetti particolarmente preoccupanti e sconcertanti. Il primo è che quasi certamente i casi che sono stati riferiti e che sono oggetto di indagine non sono che la punta di un iceberg . Alcuni sostengono che per ogni caso emerso ce ne siano altri dieci che non verranno mai alla luce. Il secondo è che in molti casi è stata attuata un’operazione di copertura non soltanto da parte dei diretti colpevoli, ma anche dei loro superiori in comando, trasformando il cameratismo tra soldati in cospirazione e protezione di criminali.</p>
      <p sl="en">Ad ogni modo, condurre un’indagine in simili circostanze è non solo difficile, ma spesso addirittura impossibile. Particolarmente rilevante, in questi casi, è che la giurisdizione sui soldati delle Nazioni Unite sia di competenza dei paesi di origine dei singoli. Una simile impostazione giurisdizionale è irta di problemi di ordine legale e procedurale e, di fatto, fornisce ai soldati ONU l’immunità.</p>
      <p sl="en">Infine, In molti dei casi in cui il colpevole è stato indagato e giudicato tale, la punizione inflitta è minima. Normalmente un pedofilo stupratore otterrebbe l’ergastolo nella maggior parte dei paesi, ma in seno all’ONU potrebbe essere semplicemente punito o al limite escluso dal prender parte a missioni future delle Nazioni Unite.</p>
      <p sl="en">Simili vergognosi, spregevoli e aberranti atti criminosi da parte di membri del personale delle Nazioni Unite non possono restare impuniti, né si deve insabbiare la responsabilità politica ultima della gerarchia ONU. Il Segretario Generale uscente, Kofi Annan, ha molto da spiegare in questo senso.</p>
    </intervention>
    <intervention id="4-263" speaker_id="28334" name="Urszula Krupa" is_mep="True" mode="spoken">
      <p sl="pl">a nome del gruppo IND/DEM . – Signor Presidente, l’attuale discussione sulle violazioni dei diritti umani è particolarmente sconvolgente e odiosa in quanto riguarda il traffico di esseri umani e l’abuso sessuale di minori in Liberia, Haiti, Congo e altri paesi ad opera di membri delle missioni umanitarie che avrebbero dovuto aiutare e prendersi cura delle vittime di carestie e conflitti armati garantendone la sicurezza, la protezione e il nutrimento.</p>
      <p sl="pl">Sfruttamento, abuso sessuale, prostituzione forzata e traffico di bambini affamati mostrano a quale degrado e a quali bassezze morali possono scendere le persone quando sono mosse dalle proprie pulsioni e ignorano i principi morali. Anche se solo pochi individui sono colpevoli di pratiche vili e scioccanti come queste, il sospetto pesa sugli altri, le migliaia di persone che si adoperano nelle missioni, e questo fa scemare la speranza.</p>
      <p sl="pl">Per questa ragione non possiamo restarcene in silenzio e dobbiamo chiedere che i colpevoli siano puniti e che il personale inviato in missioni umanitarie venga accuratamente vagliato e selezionato.</p>
    </intervention>
    <intervention id="4-264" speaker_id="28392" name="Józef Pinior" is_mep="True" mode="spoken">
      <p sl="pl">Signor Presidente, vorrei sottolineare tre punti. Il primo è che lo shock e l’orrore che i rapporti sul coinvolgimento delle forze dell’ONU negli abusi sessuali in Liberia e a Haiti hanno scatenato indica chiaramente che simili questioni devono essere chiarite a fondo dalle strutture dell’ONU e che i colpevoli di questi crimini devono essere portati in giudizio e puniti.</p>
      <p sl="pl">Il secondo è un aspetto di cui ha già parlato l’onorevole Martínez, ovvero il ruolo che hanno nel mondo le truppe di mantenimento della pace e l’importanza che l’Unione europea vi attribuisce.</p>
      <p sl="pl">Il terzo, infine, riguarda la necessità di un addestramento speciale per le forze di pace delle Nazioni Unite sul tema dei diritti umani, con approfondimento dei principi sui rapporti di genere. Vorrei sottolineare altresì che la percentuale di donne presenti nelle missioni di pace dell’ONU dovrebbe essere più proporzionata. Ciò potrebbe garantire in futuro che crimini di questa natura non si ripetano.</p>
    </intervention>
    <intervention id="4-265" speaker_id="28119" name="Kathy Sinnott" is_mep="True" mode="spoken">
      <p sl="en">Signor Presidente, dopo Timor Est, Somalia, Kosovo e Congo, possiamo davvero considerare gli avvenimenti di Haiti e Liberia come eccezionali? Ovunque si rechi l’ONU pare si verifichino abusi sessuali ai danni dei civili che dovrebbe proteggere.</p>
      <p sl="en">Kofi Annan è stato Segretario generale delle Nazioni Unite e delle forze di pace dell’ONU per molti anni, mentre si verificavano questi abusi ad opera del personale ONU sotto la sua responsabilità. Egli non ha fatto nulla al riguardo. Anzi, ha permesso che i fatti venissero insabbiati, come dimostra un rapporto interno ONU sugli abusi sessuali a Timor Est. Sebbene questo genere di abusi sia stato un problema in quell’area fin dall’arrivo dei Caschi Blu nel 1999, nessun membro civile o soldato dell’ONU è stato portato in giudizio, neppure quando tali abusi hanno riguardato bambini di Timor Est. Il Papa e il Vaticano sono considerati responsabili degli abusi sessuali perpetrati da sacerdoti, perciò perché lo stesso principio non si applica anche a Kofi Annan e all’ONU?</p>
      <p sl="en">Kofi Annan si ritirerà ben presto con grandi onori ed una generosa pensione. Spero che il suo successore prenderà gli abusi sessuali in seria considerazione.</p>
    </intervention>
    <intervention id="4-266" speaker_id="photo_generic" name="Jacques Barrot" is_mep="True" mode="spoken">
      <p sl="fr">Vicepresidente della Commissione . Signor Presidente, onorevoli parlamentari, va da sé che la Commissione condivide l’indignazione e le preoccupazioni del Parlamento per l’inaccettabile e intollerabile comportamento dei soldati impegnati in operazioni di pace.</p>
      <p sl="fr">Naturalmente la questione, di per sé, non è propriamente di competenza della Commissione, ma è evidente che lo sfruttamento e l’abuso sessuale di cui si sono macchiati alcuni Caschi Blu non possono che preoccuparci grandemente. Tali incidenti, da un lato, hanno minato la fiducia delle popolazioni locali, traumatizzate ed impoverite, e dall’altro hanno infranto il dovere di protezione che grava su tutto il personale in missione di pace.</p>
      <p sl="fr">La Commissione quindi appoggia completamente le misure messe in atto dall’ONU nel quadro della sua politica di tolleranza zero nei confronti di simili atti di sfruttamento e abuso sessuale. E’ chiaro che la Commissione si unisce al Parlamento europeo nell’invitare l’Organizzazione ad agire rapidamente e nel modo più severo sulla questione.</p>
    </intervention>
    <intervention id="4-267" speaker_id="1838" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà tra breve, al termine delle discussioni del pomeriggio.</p>
    </intervention>
  </section>
  <section id="creitem50" title="11.3. Myanmar (Birmania)">
    <intervention id="4-269" speaker_id="1838" is_mep="True" mode="spoken" role="Presidente">
      <p sl="unknown">L’ordine del giorno reca la discussione su sei proposte di risoluzione sulla Birmania .</p>
    </intervention>
    <intervention id="4-270" speaker_id="1922" name="Thomas Mann" is_mep="True" mode="spoken">
      <p sl="de">autore . – Signor Presidente, il 10 dicembre 2006 è stata celebrata la Giornata internazionale dei diritti umani. In molti paesi, non è stato un giorno di festa ma di lutto. E’ il caso della Birmania, per esempio, dove brutali attentati, omicidi e lavori forzati sono all’ordine del giorno. Centinaia di migliaia di persone sono state sfollate o sono fuggite dinanzi ai tumulti. Per la prima volta in 18 anni, vi sono stati rimpasti nel governo e un cambio di personale nelle forze armate. Tuttavia il capo della giunta, generale Than Shwe, è restato, assieme al suo vice, Maung Aye. L’UE registra ancora gravi violazioni dei diritti umani. Recentemente, i birmani sono stati costretti a costruire posti di polizia ed edifici per l’esercito contro la loro volontà. I lavoratori hanno dovuto attraversare campi minati come segugi umani. Non si può tollerare un tale perfido lavoro coatto. Anche la Croce Rossa Internazionale ha constatato un peggioramento della situazione: le hanno vietato di proseguire il proprio lavoro e ha dovuto ritirarsi dai suoi uffici regionali, lasciando la popolazione senza forniture mediche.</p>
      <p sl="de">In sostanza, gli aiuti alla popolazione birmana devono giungere dall’estero, ma devono arrivare direttamente alla popolazione, per non rischiare di cadere nelle mani del regime. In Birmania, circa il 30 per cento dei bambini sono malnutriti mentre, allo stesso tempo, il paese è il secondo maggiore produttore mondiale di oppio. I prigionieri politici sono molte migliaia e la vincitrice del Premio Sacharov, Aung San Suu Kyi, è agli arresti domiciliari da 16 anni. Numerosi gruppi etnici sono stati oppressi e qualunque opposizione viene stroncata sul nascere.</p>
      <p sl="de">Invitiamo la Cina e gli altri paesi a interrompere una volta per tutte gli aiuti che forniscono alla giunta militare e a partecipare alle misure internazionali volte a produrre mutamenti positivi in Birmania. L’azione intrapresa dai paesi ASEAN contro gli uomini al potere rappresenta un’iniziativa importante e necessaria. La Birmania deve avere una roadmap verso la democrazia per istituzionalizzare i diritti umani e per adottare una convenzione che fissi un percorso da compiere per arrivare alla democrazia. Signor Commissario, l’UE deve impegnarsi molto più attivamente e forse anche imporre sanzioni per porre fine alle violenze.</p>
    </intervention>
    <intervention id="4-271" speaker_id="4508" name="Erik Meijer" is_mep="True" mode="spoken">
      <p sl="nl">autore . – Signor Presidente, i paesi governati da leader il cui potere deriva non dall’elettorato, ma dalla propria macchina di violenza possono essere molto attraenti per gli investitori esteri, che traggono vantaggio dai bassi salari, dalle pessime condizioni di lavoro e da una popolazione che non ha possibilità di protestare. Inoltre, i movimenti liberi che intendono tutelare la natura e l’ambiente da decisioni miopi volte ad incrementare i profitti industriali a breve termine non hanno modo di operarvi. Pertanto, se il principale obiettivo dei suddetti investitori è quello di tenere bassi i costi delle proprie aziende e trarne vantaggio sui mercati internazionali, allora la Birmania è da tempo il posto giusto in cui stabilirsi, e fu il sostegno internazionale di questo tipo che permise al regime militare di sfidare le proteste interne dei primi anni.</p>
      <p sl="nl">Da quando diverse aziende hanno lasciato la Birmania per le proteste organizzate nei propri paesi di origine, regna la calma; il regime accetta i bassi standard di vita e le critiche provenienti dall’estero considerandoli inevitabili, senza introdurre alcun mutamento. I risultati delle elezioni restano ignorati; il leader dell’opposizione è ancora in carcere, e le minoranze vengono oppresse e scacciate, come sempre.</p>
      <p sl="nl">Le organizzazioni umanitarie internazionali vengono ancora boicottate. Questo regime non riesce nemmeno ad attirare un proprio seguito politico e attualmente non ha alcuno scopo che non sia l’autoconservazione. Il regime birmano potrà sopravvivere ancora più a lungo se i paesi confinanti non lo isoleranno, se le forniture di armi proseguiranno e se l’Unione europea non chiederà con fermezza che le sanzioni economiche siano rispettate. Dal momento che la risoluzione appoggia i provvedimenti che il mio gruppo chiede da anni, siamo lieti di sostenerla.</p>
    </intervention>
    <intervention id="4-272" speaker_id="29579" name="Marc Tarabella" is_mep="True" mode="spoken">
      <p sl="fr">autore. – Signor Presidente, onorevoli colleghi, in questa stessa Aula, poco più di un anno fa, parlai della situazione birmana. Anche allora, “repressione”, “giunta militare al potere” e “disprezzo per i diritti umani” ricorrevano spesso nel mio discorso.</p>
      <p sl="fr">Purtroppo, la situazione non è mutata. Le autorità birmane continuano a non compiere alcuno sforzo per esercitare il potere in modo più democratico. Inoltre, il consiglio di Stato per la pace e lo sviluppo (SPDC) ha chiuso diversi uffici della Croce Rossa Internazionale, rendendo impossibile il lavoro umanitario dell’organizzazione. Le autorità locali stanno impedendo alle organizzazioni non governative di lavorare adeguatamente, convincendo molte di esse a lasciare il paese.</p>
      <p sl="fr">Non riusciamo neanche a capire perché l’India stia fornendo aiuti militari: tale paese non si proclama forse la più grande democrazia del mondo? Quelle forniture non hanno alcun senso e le condanniamo. L’India non può non sapere che i suoi aiuti militari saranno utilizzati per reprimere gruppi etnici e oppositori politici.</p>
      <p sl="fr">Penso che il Consiglio di sicurezza delle Nazioni Unite debba adottare severi provvedimenti contro la Birmania, condannando questo illegittimo regime e chiedendo il ripristino della democrazia.</p>
      <p sl="fr">Vorrei anche sottolineare la mia fiducia nella positiva influenza che gli altri paesi ASEAN possono esercitare: ricercando una maggiore integrazione, a mio parere, stanno svolgendo un ruolo non insignificante nel campo dei diritti umani.</p>
      <p sl="fr">Desidererei che la Cina e l’India svolgessero un ruolo simile in futuro, affinché il regime birmano si incammini verso la democrazia.</p>
    </intervention>
    <intervention id="4-273" speaker_id="23881" name="Marios Matsakis" is_mep="True" mode="spoken">
      <p sl="en">autore . – Signor Presidente, signor Commissario, negli ultimi anni la Birmania finisce regolarmente sull’agenda dei diritti umani dell’UE. E a ragione, dal momento che le autorità birmane continuano a commettere pesanti violazioni dei diritti umani dei propri cittadini, fra cui il lavoro coatto, la persecuzione degli oppositori politici e i trasferimenti coatti.</p>
      <p sl="en">Un esempio lampante dell’atteggiamento mostrato dal regime militare birmano, anacronistico e profondamente irrazionale, è il fatto che il leader della National League for Democracy (NLD) , Premio Nobel e Premio Sacharov, Aung San Suu Kyi, è costretta agli arresti domiciliari da dieci anni, nonostante le forti proteste internazionali. Mentre la popolazione birmana soffre per la malnutrizione e le malattie, il governo birmano ha ritenuto saggio perseguitare i rappresentanti della Croce Rossa in tutto il paese.</p>
      <p sl="en">Per far comprendere a un governo così totalitario la nostra determinazione in difesa dei diritti umani del popolo birmano, siamo dell’avviso che occorra applicare sanzioni mirate, che si concentrino sui profitti economici della giunta. Inoltre, chiediamo ai paesi che continuano a vendere armamenti alla Birmania di cessare tali forniture. Infine, ci attendiamo che il Consiglio di sicurezza dell’ONU approvi una severa risoluzione vincolante sulla Birmania. Speriamo che, alla fine, i ciechi dittatori birmani si arrendano al buon senso e alla democrazia e cedano il potere a un governo civile, liberamente eletto.</p>
    </intervention>
    <intervention id="4-274" speaker_id="28508" name="Alyn Smith" is_mep="True" mode="spoken">
      <p sl="en">autore . – Signor Presidente, a coloro tra noi che partecipano attivamente a queste discussioni sui diritti umani l’argomento di questo dibattito risulterà di una deprimente familiarità. La situazione in Birmania sta peggiorando, come hanno detto i colleghi, non migliorando, inoltre condivido tutto ciò che è stato dichiarato finora.</p>
      <p sl="en">A nostro parere questa proposta avrebbe potuto essere migliore. Tuttavia contiene una clausola che vorrei sottolineare, ed è il paragrafo che riconosce che le sanzioni in vigore contro il regime non stanno raggiungendo il loro obiettivo e, a volte, non vengono affatto rispettate. Il Consiglio deve garantire che tutti gli Stati membri osservino le sanzioni che abbiamo concordato e, in caso contrario, deve fare i nomi e smascherare coloro che non le rispettano. Dobbiamo esercitare pressioni sui partner internazionali affinché facciano pressione sul governo birmano.</p>
      <p sl="en">Il paragrafo 9 dichiara che siamo a favore di un ampliamento delle sanzioni, ma dobbiamo sempre rivolgerle contro gli esponenti del regime, evitando di danneggiare la popolazione birmana, perché il nostro principale pensiero devono essere le sue sofferenze, non la nostra avversione per gli standard di democrazia del regime stesso. E’ questo il punto in cui la proposta potrebbe realmente essere migliore.</p>
      <p sl="en">Volevamo vedervi un esplicito riconoscimento del briefing dell’8 dicembre tenuto dall’International Crisis Group , pertanto ne citerò l’apertura: “Con l’intensificarsi dei segnali di crisi umanitaria imminente in Myanmar, la comunità internazionale deve andare oltre le parole sull’estrema repressività del sistema politico del paese.”</p>
      <p sl="en">Colte nel mezzo di grandiose manovre geopolitiche assieme al popolo birmano, le ONG attive sul campo si sforzano di migliorare le condizioni dei cittadini di quell’infelice paese. In tutti i nostri sforzi dobbiamo ricordare che occorre evitare di minarne l’indipendenza, l’azione o la capacità di aiutare le persone. La recente chiusura di cinque centri della Croce Rossa, un’organizzazione che va orgogliosa della propria imparzialità e integrità, è un atto disperato del governo birmano, il quale sospetta che le ONG siano troppo vicine alla politica occidentale. In tutti i nostri provvedimenti in materia dobbiamo cercare di non limitare il loro spazio di manovra.</p>
      <p sl="en">Pertanto, nell’appoggiare e sostenere questa risoluzione, il mio gruppo vorrebbe anche aggiungere una nota di prudenza: le persone sul campo che cercano di aiutare coloro che soffrono di più per la situazione non devono vedere la loro libertà di movimento limitata dalle nostre azioni.</p>
    </intervention>
    <intervention id="4-275" speaker_id="2229" name="Bernd Posselt" is_mep="True" mode="spoken">
      <p sl="de">a nome del gruppo PPE-DE . – Signor Presidente, una dittatura militare brutale e totalitaria, governanti corrotti, il commercio di oppio, le espulsioni (al momento, vi sono oltre mezzo milione di sfollati) e l’oppressione di molte popolazioni, non ultimi i Karen: questa è la triste situazione in cui versa la Birmania da oltre 40 anni. Vi sono tuttavia due novità a cui dobbiamo rivolgere la nostra attenzione.</p>
      <p sl="de">In primo luogo, i paesi ASEAN hanno finalmente deciso di adottare una linea più dura, che non possiamo che incoraggiare e sostenere. Finalmente, i paesi ASEAN stanno adempiendo ai loro obblighi e stanno iniziando a esercitare pressioni sulla Birmania. In secondo luogo, è deplorevole che gli indiani si siano lasciati sempre più invischiare in cattive frequentazioni con i militari al potere. Ci appelliamo alla più grande democrazia del mondo, ovvero l’India, perché consideri seriamente le sue responsabilità democratiche e, assieme all’ASEAN e all’Unione europea, sostenga la democrazia e lo Stato di diritto in Birmania e non divenga amica di uno dei peggiori regimi del mondo.</p>
    </intervention>
    <intervention id="4-276" speaker_id="28377" name="Lidia Joanna Geringer de Oedenberg" is_mep="True" mode="spoken">
      <p sl="pl">a nome del gruppo PSE . – Signor Presidente, è trascorso un anno e mezzo dall’ultima risoluzione del Parlamento europeo di condanna per le violazioni dei diritti umani in Myanmar. Purtroppo da allora nulla è cambiato. Il regime militare che governa il paese da quarant’anni ignora apertamente le raccomandazioni della comunità internazionale. I politici dell’opposizione vengono imprigionati e torturati. Il lavoro forzato e l’impiego di bambini soldato sono all’ordine del giorno.</p>
      <p sl="pl">Il completo collasso dei sistemi dell’istruzione e della sanità è motivo di preoccupazione. I tassi di mortalità per malaria, TBC e AIDS stanno salendo alle stelle, mentre il regime vieta le attività delle organizzazioni non governative e ha chiuso il quartier generale della Croce Rossa.</p>
      <p sl="pl">Da condannare sono anche gli atti di aggressione e i trasferimenti forzati delle minoranze etniche che hanno interessato oltre ottantamila persone, solo quest’anno. Senza i nostri aiuti finanziari, le organizzazioni a favore della democrazia e a tutela dei diritti umani in Myanmar saranno condannate al fallimento. Al momento sembra che l’unico modo per costringere il regime in Myanmar a introdurre cambiamenti in direzione della democrazia siano le sanzioni economiche, sostenute da una risoluzione del Consiglio di sicurezza dell’ONU.</p>
    </intervention>
    <intervention id="4-277" speaker_id="photo_generic" name="Jacques Barrot" is_mep="True" mode="spoken">
      <p sl="fr">Vicepresidente della Commissione. Signor Presidente, onorevoli deputati, al pari delle altre Istituzioni europee e di questo Parlamento, anche la Commissione è molto preoccupata per la situazione in Birmania. Sono esattamente 15 anni che il Parlamento europeo consegnò il Premio Sacharov ad Aung San Suu Kyi. Deploriamo che da allora il processo politico nel paese sia stato totalmente paralizzato. E’ vero che, come in altri paesi in via di sviluppo, le autorità birmane devono affrontare sfide di non poco conto (garantire l’unità nazionale, la stabilità politica, accelerare lo sviluppo economico e sociale del paese), ma ciò non impedisce la creazione di un governo civile legittimo.</p>
      <p sl="fr">L’attuale governo ha ripetuto più volte che l’autorità militare avrebbe ceduto il potere a un legittimo governo eletto, in base a una roadmap per la Birmania, ma siamo ancora al livello di mere promesse. Per tutti noi, osservatori e finanziatori internazionali, è inconcepibile che la transizione verso un governo legittimo e democraticamente eletto debba avvenire senza dialogo. Tale dialogo deve riunire il governo e gli attori politici, deve comprendere inoltre le molte minoranze etniche della Birmania e far cessare i combattimenti nelle zone abitate da tali minoranze.</p>
      <p sl="fr">Allo stesso modo, la transizione politica è inconcepibile finché gli oppositori politici all’attuale regime resteranno in carcere o saranno privati della libertà, come è ancora il caso di Aung San Suu Kyi e di oltre 1 000 oppositori al regime. La prospettiva di una Birmania democratica e prospera prevede anche il rispetto per i diritti umani, un rispetto che è crudelmente assente. Nonostante l’esistenza di una società civile, l’esercizio dei diritti fondamentali è ben lontano dall’essere garantito: le intimidazioni, gli arresti arbitrari, l’arresto di civili per aver esercitato i propri diritti civili e le limitazioni alle libertà individuali continuano. Gli esponenti dei partiti politici sono costantemente sorvegliati dai servizi di sicurezza. Una parte della popolazione viene sfruttata in lavori forzati imposti dall’esercito. E’ ovvio che le restrizioni imposte al Comitato internazionale della Croce Rossa, come avete giustamente osservato, sono intollerabili: pochi sono i segnali che indicano che il governo si sta impegnando per porvi rimedio.</p>
      <p sl="fr">Qual è la posizione dell’Unione europea su tutto questo, onorevoli deputati? La Dichiarazione universale dei diritti dell’uomo e la Carta dell’Organizzazione internazionale del lavoro sono i nostri punti di riferimento. La posizione comune europea impone restrizioni ai visti di ingresso e agli investimenti. Sul fronte del commercio, la Birmania non gode più dei regimi di scambi preferenziali nell’ambito dello schema di preferenze generalizzate. Nonostante tutto ciò, la natura stessa del regime birmano rende la popolazione birmana estremamente vulnerabile alla povertà e alle malattie. Per questo la Commissione ha deciso di incrementare sensibilmente i suoi aiuti a partire dal 2007, in particolare nei campi della sanità e dell’istruzione. Il Fondo globale per lotta contro l’AIDS, la tubercolosi e la malaria, sotto l’egida delle Nazioni Unite e cofinanziato dalla Commissione, dovrebbe consentire una lotta più efficace a queste tre malattie.</p>
      <p sl="fr">Nello specifico contesto del paese, qualunque programma richiede vigilanza e impegno. I programmi finanziati dalla Comunità, con una dotazione di circa 24 milioni di euro, vengono attuati dalle agenzie dell’ONU e dalle ONG internazionali. La Commissione ha anche creato un programma di cooperazione decentralizzato a sostegno della società civile. Inoltre, la Commissione rappresenta la principale fonte di aiuti a favore dei rifugiati birmani in Thailandia.</p>
      <p sl="fr">Nel suo dialogo critico con il governo, la Commissione non cesserà di ricordare alle autorità birmane le loro responsabilità. La transizione in Birmania deve avvenire nel rispetto dei diritti umani. L’ammirevole lotta di Aung San Suu Kyi, insignita del Premio Sacharov dal Parlamento europeo, è lì a ricordarcelo ogni giorno.</p>
      <p sl="fr">Signor Presidente, posso dire, a titolo personale, che ho apprezzato molto queste discussioni sui diritti umani, specialmente quella sulla Birmania. Vorrei veramente rassicurare il Parlamento che la Commissione si dimostrerà estremamente vigile e decisa, e farà tutto ciò che è in suo potere per risolvere la situazione che regna nel paese.</p>
      <a text="(Applausi)"/>
    </intervention>
    <intervention id="4-278" speaker_id="1838" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà al termine delle discussioni, ovvero tra un istante.</p>
    </intervention>
  </section>
  <section id="creitem51" title="12. Turno di votazioni">
    <intervention id="4-280" speaker_id="1838" is_mep="True" mode="spoken" role="Presidente">
      <p sl="unknown">L’ordine del giorno reca le votazioni.</p>
      <a text="(Per i risultati e altri dettagli concernenti le votazioni: cfr. Processo verbale)"/>
    </intervention>
  </section>
  <section id="creitem52" title="12.1. Situazione nelle isole Figi (votazione)"/>
  <section id="creitem53" title="12.2. Coinvolgimento delle forze dell’ONU in abusi sessuali in Liberia e Haiti (votazione)"/>
  <section id="creitem54" title="12.3. Myanmar (Birmania) (votazione)"/>
  <section id="creitem55" title="12.4. Convenzione dell’Aja sui titoli (votazione)">
    <intervention id="4-285" speaker_id="1838" is_mep="True" mode="spoken" role="Presidente">
      <p sl="unknown">Con questo si conclude il turno di votazioni.</p>
    </intervention>
  </section>
  <section id="creitem56" title="13. Composizione delle commissioni e delle delegazioni: vedasi processo verbale"/>
  <section id="creitem57" title="14. Verifica dei poteri: vedasi processo verbale"/>
  <section id="creitem58" title="15. Decisioni concernenti taluni documenti: vedasi processo verbale"/>
  <section id="creitem59" title="16. Dichiarazioni scritte che figurano nel registro (articolo 116 del Regolamento): vedasi processo verbale"/>
  <section id="creitem60" title="17. Trasmissione dei testi approvati nel corso della presente seduta: vedasi processo verbale"/>
  <section id="creitem61" title="18. Calendario delle prossime sedute: vedasi processo verbale"/>
  <section id="creitem62" title="19. Interruzione della sessione">
    <intervention id="4-293" speaker_id="1838" is_mep="True" mode="spoken" role="Presidente">
      <p sl="unknown">Dichiaro interrotta la sessione del Parlamento europeo.</p>
      <a text="(La seduta termina alle 16.35)"/>
    </intervention>
  </section>
</text>
