<?xml version='1.0' encoding='utf-8'?>
<text id="20070524.IT" lang="it" date="2007-05-24" place="Strasburgo" edition="Edizione GU">
  <section id="creitem1" title="1. Apertura della seduta">
    <intervention id="4-005" speaker_id="2309" name="Richard Corbett" is_mep="True" mode="spoken">
      <p sl="en">Signora Presidente, un richiamo al Regolamento; in base all’allegato I, articolo 2, il deputato che non abbia rilasciato la dichiarazione d’interesse finanziario viene sollecitato a fornirla dal Presidente; se il deputato si ostina a non fornire la dichiarazione, il suo nominativo viene pubblicato nel processo verbale. L’articolo stabilisce poi che, se il deputato si rifiuta di fornire la dichiarazione anche dopo la pubblicazione dell’infrazione, il Presidente procede ai sensi dell’articolo 147 del Regolamento per ottenerne la sospensione.</p>
      <p sl="en">Rilevo dal processo verbale della seduta di lunedì che gli onorevoli Herrero-Tejedor e Nattrass – quest’ultimo appartenente all’Independence Party britannico – non hanno ancora compilato la dichiarazione sui propri interessi finanziari. Ormai da parecchi mesi il processo verbale li addita al biasimo dell’Assemblea, e invito quindi il Presidente a prendere i provvedimenti del caso; questo stato di cose nuoce alla reputazione e alla credibilità del Parlamento.</p>
    </intervention>
    <intervention id="4-006" speaker_id="1237" is_mep="True" mode="spoken" role="Presidente">
      <p sl="unknown">Riferirò a chi di dovere, onorevole Corbett.</p>
    </intervention>
  </section>
  <section id="creitem2" title="2. Presentazione di documenti: vedasi processo verbale"/>
  <section id="creitem3" title="3. Storni di stanziamenti: vedasi processo verbale"/>
  <section id="creitem4" title="4. Kashmir: situazione presente e prospettive future (discussione)">
    <intervention id="4-010" speaker_id="1237" is_mep="True" mode="spoken" role="Presidente">
      <p sl="unknown">L’ordine del giorno reca la relazione (A6-0158/2007), presentata dalla baronessa Nicholson of Winterbourne a nome della commissione per gli affari esteri, sul Kashmir: situazione attuale e prospettive future [2005/2242(INI) ].</p>
    </intervention>
    <intervention id="4-011" speaker_id="4522" name="Nicholson of Winterbourne" is_mep="True" mode="spoken" role="relatore">
      <p sl="en">Signora Presidente, ho l’onore di presentare la relazione della commissione per gli affari esteri intitolata “Kashmir: situazione attuale e prospettive future”.</p>
      <p sl="en">Questa relazione pone correttamente in rilievo le differenze tra la più grande democrazia laica del mondo che ha decentrato le strutture a tutti i livelli – l’India, compreso il Jammu e Kashmir – e il Pakistan, che non ha ancora realizzato completamente la democrazia nell’Azad Jammu e Kashmir, e deve ancora muovere i primi passi verso la democrazia nel Gilgit e Baltistan. La relazione fa inoltre notare che per molti anni – come testimoniano abbondanti prove – il Pakistan ha fornito armi, addestramento, finanziamenti e asilo ai militanti del Kashmir, incoraggiandoli altresì a commettere atrocità nelle zone amministrate dall’India. Il nostro documento condanna poi con fermezza le violazioni dei diritti umani perpetrate nel Jammu e Kashmir.</p>
      <p sl="en">La relazione contiene pure una parte costruttiva, che sottolinea il retaggio comune condiviso da India e Pakistan, di cui l’antica cultura del Jammu e Kashmir costituisce il miglior simbolo; ancora, essa riconosce e valorizza il pluralismo, il carattere multiculturale e multireligioso nonché le tradizioni laiche delle popolazioni del Jammu e Kashmir – aspetti questi che sono stati preservati nella parte indiana della regione.</p>
      <p sl="en">Questa relazione illuminata ed equilibrata denuncia il terrorismo e coloro che lo sostengono; promuove una visione di pace, convivenza, amicizia e integrazione economica e commerciale tra le popolazioni situate su entrambe le parti del confine, nel Gilgit e Baltistan, ispirandosi al modello dell’Unione europea.</p>
      <p sl="en">Invito l’Assemblea ad adottare la relazione nella sua globalità, con alcuni emendamenti, per far comprendere ai perturbatori della pace in quella parte del mondo che la comunità internazionale non intende più tollerare l’estremismo e il terrorismo, e che rispettiamo e sosteniamo i diritti e il carattere etnico del popolo dei kashmiri.</p>
      <p sl="en">Reco con me una decisa dichiarazione rilasciata questa mattina da Mohtarma Benazir Bhutto, presidente del partito del popolo pakistano. In tale dichiarazione la signora Bhutto elogia la presente relazione per aver attirato l’attenzione sul diritto all’autodeterminazione del popolo dei kashmiri, riaffermando l’impegno dell’Unione europea a risolvere la disputa con mezzi pacifici, e perché ricorda l’impatto del sisma, esortando l’Unione europea a venire in aiuto ai kashmiri. Inoltre la elogia perché sostiene il ruolo del processo di pace composito, diretto verso una soluzione sostenibile per i kashmiri, basata sulla democrazia, lo Stato di diritto e il rispetto dei diritti fondamentali, perché esorta i governi indiano e pakistano ad agevolare il cessate il fuoco sulla Linea di controllo nonché a insistere affinché i gruppi militanti armati inizino un processo di disarmo, smobilitazione e reintegrazione, perché incoraggia il governo pakistano a trasformare il cessate il fuoco vigente dal 2003 nel Siachin in un accordo di pace duraturo, perché invita entrambi i governi a concedere alle organizzazioni umanitarie internazionali un immediato e illimitato accesso a tutte le zone dell’ex principato allo scopo di verificare la situazione dei diritti umani in quelle regioni, perché esorta il governo indiano a porre fine a tutte le prassi di omicidi extragiudiziari, scomparse di persone, torture e detenzioni arbitrarie nel Jammu e Kashmir, perché invita le autorità indiane e pakistane a ridurre le restrizioni sui viaggi tra Srinagar e Muzaffarabad, perché esorta il Pakistan a ripensare la propria concezione di diritti fondamentali quali la libertà di espressione, la libertà di associazione e la libertà di culto nell’Azad Jammu e Kashmir e nel Gilgit e Baltistan. Infine la elogia per aver invitato a tenere le prime elezioni di tutti i tempi nel Gilgit e Baltistan e per aver cercato di ottenere una rappresentanza democratica più avanzata nei Territori del nord. La signora Bhutto sostiene con forza la nostra relazione.</p>
      <p sl="en">Sono orgogliosa di poter informare la nostra Assemblea che Imran Kahn, deputato al parlamento pakistano, ex capitano della nazionale pakistana di cricket e ora capo del partito politico Tehreek-e-Insaaf da lui fondato, ha manifestato oggi il suo incondizionato appoggio a questa relazione.</p>
      <p sl="en">Il dramma del popolo kashmiro è motivo di preoccupazione per la comunità internazionale ormai da quasi sessant’anni. L’Unione europea si schiera decisamente a favore dell’integrazione regionale, della liberalizzazione degli scambi e della cooperazione economica; il Parlamento europeo nutre un acuto interesse per tutti gli aspetti della situazione.</p>
      <p sl="en">Vorrei attirare la vostra attenzione sulle centinaia di giovani che hanno dimostrato a favore di questa relazione, invocando quelle libertà democratiche che noi sosteniamo; la polizia li ha brutalmente picchiati, distruggendo le loro bandiere e le petizioni indirizzate alle Nazioni Unite. Essi sono tornati a manifestare; duecento loro parenti sono stati rapiti, e non se n’è saputo più nulla. In seguito, parecchie migliaia di cittadini dell’Azad Jammu e Kashmir hanno organizzato riunioni, esprimendo pieno sostegno alla nostra relazione.</p>
      <p sl="en">Oltre il confine, nel Jammu e Kashmir, l’India continua ad attirarsi critiche per la sua forte presenza militare; la relazione prende decisamente posizione sui diritti umani nel Jammu e Kashmir, ma anche in altre zone.</p>
      <p sl="en">Nel Gilgit e Baltistan la popolazione è relegata nella povertà, nell’analfabetismo e nell’arretratezza.</p>
      <p sl="en">La relazione esprime in maniera inequivocabile il proprio sostegno all’odierno processo di pace; riconosce l’antico retaggio del popolo dei kashmiri, che costituisce un patrimonio unico al mondo; e riflette molti principi dell’Unione europea. Mi auguro di tutto cuore che, nella votazione di oggi, la nostra Assemblea accordi a questa relazione lo stesso convinto appoggio manifestato dalla commissione per gli affari esteri.</p>
    </intervention>
    <intervention id="4-012" speaker_id="photo_generic" name="Benita Ferrero-Waldner" is_mep="True" mode="spoken">
      <p sl="en">Membro della Commissione . – Signora Presidente, ho seguito con grande interesse il vivacissimo dibattito dedicato dalla commissione per gli affari esteri alla relazione sul Kashmir presentata dalla baronessa Nicholson. Si tratta di un documento che offre ricchi spunti alla riflessione, e di troppo ampio respiro perché io possa replicare dettagliatamente in questa sede; vorrei però soffermarmi su alcuni dei problemi che esso solleva.</p>
      <p sl="en">E’ il momento opportuno per concentrare l’attenzione sul Kashmir. Sul piano politico si sono registrati parecchi sviluppi positivi che, per la prima volta da molti anni a questa parte, autorizzano a sperare che questo annoso problema si stia avvicinando a una soluzione. Sia l’India che il Pakistan hanno prospettato la possibilità che la Linea di controllo divenga un “confine morbido”.</p>
      <p sl="en">L’Unione europea ha espresso un deciso sostegno al processo di riconciliazione avviato tra India e Pakistan, ma il cammino è irto di trabocchetti; è incoraggiante comunque che il dialogo composito rimanga in piedi nonostante il terrorismo. Mi trovavo a Delhi nel febbraio scorso, all’epoca dei terribili attentati sul treno espresso Lahore-Samjhota.</p>
      <p sl="en">Sarebbe davvero tragico se il processo di pace dovesse cadere ostaggio dei terroristi; non vedo alternative a un dialogo in cui i due paesi possano affrontare e confrontare le proprie divergenze. In tal modo è auspicabile che alla fine si possano risolvere tutti i contenziosi bilaterali; mi sembra pure importante che i kashmiri stessi vengano coinvolti più a fondo nelle trattative del processo di pace.</p>
      <p sl="en">Vorrei ricordare brevemente il catastrofico terremoto che ha colpito il Kashmir la mattina dell’8 ottobre 2005, con un devastante impatto – sottolineato nella relazione della baronessa Nicholson – sulla vita dei kashmiri da entrambe le parti della Linea di controllo, soprattutto nel Kashmir amministrato dal Pakistan e nella Provincia della frontiera del nord ovest. Ho avuto la possibilità di visitare personalmente le zone colpite dal sisma, quando mi sono recata in Pakistan per rappresentare la Commissione europea alla conferenza sulla ricostruzione dopo il terremoto, tenutasi nel novembre di quell’anno.</p>
      <p sl="en">La Commissione europea ha reagito a questa tragedia fornendo aiuti umanitari per 48 milioni di euro e impostando, nel dicembre 2005, un programma denominato “Sostegno al Pakistan per la tempestiva ripresa e ricostruzione dopo il terremoto”, dotato di 50 milioni di euro; tale programma comprende la ricostruzione delle strutture scolastiche e sanitarie nelle aree colpite, un programma di emergenza nel settore dell’istruzione e piani di ripresa delle attività economiche di base, organizzati a livello di comunità. Intendiamo così seguire le raccomandazioni formulate nella relazione, ossia tutelare i più vulnerabili e ripristinare l’attività economica nella zona colpita.</p>
      <p sl="en">La risposta al sisma si aggiunge ad altri programmi di sviluppo attuati in Pakistan in base alla nostra strategia nazionale per quel paese. Benché la Commissione abbia reagito tempestivamente a questa sfida, prevedo nondimeno che l’opera di ricostruzione sia destinata a protrarsi per molti anni; il programma di ricostruzione della Commissione verrà realizzato nell’arco di cinque anni.</p>
      <p sl="en">Per quanto riguarda i Territori del Nord in Pakistan, la Commissione è presente da molti anni in quelle zone, ove svolge soprattutto un’attività di sviluppo delle risorse umane, di miglioramento del sistema scolastico pubblico e di cooperazione con gli Aga Khan Education Services . Nella realizzazione dei nostri programmi nella regione, abbiamo verificato che tutte le comunità – insieme alle scuole statali – potessero beneficiare delle attività del progetto.</p>
      <p sl="en">Prima di concludere desidero ringraziare la baronessa Nicholson per le lusinghiere parole con cui ha reso omaggio all’operato delle delegazioni della Commissione a Islamabad e Nuova Delhi; le ho veramente apprezzate.</p>
      <p sl="en">Aggiungo che sarei stata felice di rimanere in Parlamento per seguire l’intero dibattito ma – come ho già comunicato – dovrò assentarmi prima della fine, a causa di impegni presi da lungo tempo, che non ho potuto disdire dopo la modifica dell’ordine dei lavori del Parlamento; verrò comunque sostituita dalla mia collega, Commissario Grybauskaitė, che seguirà il dibattito.</p>
    </intervention>
    <intervention id="4-013" speaker_id="4521" name="Charles Tannock" is_mep="True" mode="spoken">
      <p sl="en">a nome del gruppo PPE-DE . – Signora Presidente, la tragica e sanguinosa disputa che ha per oggetto gli splendidi territori himalaiani dell’ex principato del Kashmir, contesi da due grandi paesi dell’Asia meridionale, l’India e il Pakistan, è una delle più antiche al mondo: essa infatti fu già affrontata dalle risoluzioni 39 e 47, adottate dal Consiglio di sicurezza delle Nazioni Unite nel 1948.</p>
      <p sl="en">Sostengo con forza la relazione Nicholson, e mi congratulo con la relatrice per il contenuto e la qualità del documento, che in sede di commissione parlamentare è stato sottoposto a una vigorosa messa a punto, sia nel tono che nella sostanza dell’approccio. La relazione è accurata, e riconosce soprattutto che i colloqui bilaterali attualmente in corso per il rafforzamento della fiducia tra i governi di India e Pakistan restano la strategia migliore per giungere a una pace giusta e duratura fra questi due paesi dotati di armi nucleari. Il collega britannico Bushill-Matthews, che in seno alla commissione per gli affari esteri ha espresso l’unico voto contrario, mi informa che ora intende votare a favore della relazione: ciò dimostra i progressi che si sono registrati nelle varie fasi.</p>
      <p sl="en">Fortunatamente, dopo il cessate il fuoco entrato in vigore il 25 novembre 2003, stiamo attraversando ora uno dei periodi più pacifici, dal punto di vista dell’attività militare, dai tempi della guerra indo-pachistana del 1971; questo cessate il fuoco ha superato svariate provocazioni dirette al governo indiano, compresi gli attentati terroristici di Mumbai. Tuttavia, i pandit del Kashmir continuano a denunciare infiltrazioni transfrontaliere di terroristi che starebbero cercando di attuare una campagna di pulizia etnica contro la locale popolazione indù, benché su scala assai ridotta.</p>
      <p sl="en">Parallelamente, la relazione invita le forze armate indiane alla moderazione, e auspica che le forze di sicurezza rispettino i diritti umani e il benessere delle popolazioni civili, osservando le ordinanze dei tribunali.</p>
      <p sl="en">La relazione sottolinea l’assenza di un’autentica democrazia nell’Azad Kashmir; in particolare, essa analizza per la prima volta la grave e dolorosa situazione degli abitanti del Gilgit e Baltistan. Inoltre, nell’Azad Jammu e Kashmir si esprimono preoccupazioni di carattere generale su svariati problemi, tra cui i diritti delle donne e i diritti delle minoranze religiose. Nel 2005, insieme a molti colleghi, ho salutato con grande gioia l’apertura di una linea di autobus che, collegando Srinagar a Muzaffarabad attraverso la Linea di controllo, ha consentito di riunirsi a famiglie che erano separate da quasi sessant’anni; nutro la speranza che alla fine i confini, compresa la Linea di controllo, non saranno altro che linee sulla carta geografica, e diventeranno sempre più irrilevanti.</p>
      <p sl="en">Nell’Unione europea – con le nostre quattro libertà di circolazione, delle persone, dei beni, dei servizi e dei capitali – abbiamo dimostrato che questa è una possibilità concreta. Perché l’analogo futuro progetto di una comunità economica dell’Asia meridionale possa realizzarsi entro il 2025, è necessario introdurre il libero scambio attraverso la Linea di controllo. Sia l’India che il Pakistan – va detto a loro grande merito – hanno collaborato positivamente dopo il sisma di ottobre in Kashmir, per fornire aiuti umanitari a migliaia di vittime e di sfollati; tuttavia, molto resta ancora da fare per offrire una sistemazione permanente alle popolazioni sfollate.</p>
      <p sl="en">Secondo la mia opinione, all’Unione europea spetta il compito di sostenere una composizione pacifica della disputa concernente l’ex principato; l’Unione dovrà essere disponibile a fungere da onesto sensale nella ricerca della pace, ma solo se i due governi sovrani chiederanno il nostro aiuto, poiché in ultima analisi noi consideriamo la controversia sul Kashmir una questione bilaterale.</p>
      <p sl="en">Colgo infine quest’occasione per esortare ancora una volta tutte le parti che sostengono i militanti di una violenta jihad a porre immediatamente fine alle proprie attività.</p>
    </intervention>
    <intervention id="4-014" speaker_id="4262" name="Jo Leinen" is_mep="True" mode="spoken">
      <p sl="de">a nome del gruppo PSE . – Signora Presidente, onorevoli colleghi, l’India e il Pakistan hanno combattuto tre guerre per contendersi la regione del Kashmir. Questa vicenda mi ricorda assai da vicino la controversia tra Francia e Germania per l’Alsazia Lorena, cioè proprio per la regione in cui si tiene questa seduta. Anche in questa regione si sono combattute tre guerre, ma dopo la seconda guerra mondiale Francia e Germania hanno deciso di porre fine a questa sanguinosa contesa, per ispirare la propria politica all’ideale della cooperazione: i successi di questa politica si possono constatare nell’odierna Unione europea.</p>
      <p sl="de">Il gruppo PSE sarebbe lieto se anche India e Pakistan ponessero fine alla loro contesa, per ispirarsi all’ideale della cooperazione: la popolazione del Kashmir ne trarrebbe enorme beneficio, e tutta la regione potrebbe rifiorire. A mio avviso la SAARC (l’Associazione per la cooperazione regionale dell’Asia del sud) possiede il potenziale per rappresentare un successo analogo all’Unione europea.</p>
      <p sl="de">Naturalmente, la pace prospera dove prevale la democrazia. In questa relazione, noi esaminiamo con severo spirito critico l’assenza di democrazia – il deficit democratico – della regione del Kashmir. Le popolazioni soffrono su entrambi i versanti della Linea di controllo; esortiamo quindi tutte le parti interessate a introdurre definitivamente nella regione la democrazia e il rispetto dei diritti umani.</p>
      <p sl="de">Constatiamo lo spaventoso clima di violenza che grava sulla regione – violenza interna ma anche violenza dovuta a infiltrazioni dall’esterno – e che è costato la vita a 80 000 persone; le scorrerie compiute nella regione da gruppi di facinorosi provenienti da oltre confine devono cessare. Naturalmente chiediamo anche ai militari il rispetto dei diritti umani; e chiediamo alle commissioni per i diritti umani di punire, anche per via giudiziaria, le violazioni di questo tipo che vengano commesse in entrambi i paesi. E’ inaccettabile che si possa sequestrare, torturare e uccidere impunemente.</p>
      <p sl="de">A nostro avviso l’Unione europea deve sostenere la ricostruzione ambientale ed economica della regione. Nel campo dei diritti umani è stato compiuto un ottimo lavoro, come ho potuto verificare di persona, e tale impegno deve continuare. Questa relazione è evidentemente il primo documento di tal genere al mondo a occuparsi del Kashmir, e ringrazio la relatrice che ha coraggiosamente incluso nel testo un buon numero di elementi; discutiamo accanitamente della questione ormai da vari mesi. Sono convinto che questa relazione sarà di aiuto alle popolazioni della regione e contribuirà anche al processo di pace tra India e Pakistan.</p>
    </intervention>
    <intervention id="4-015" speaker_id="23830" name="István Szent-Iványi" is_mep="True" mode="spoken">
      <p sl="hu">a nome del gruppo ALDE . – Desidero in primo luogo congratularmi con la baronessa Nicholson per l’esauriente e preziosa relazione che ci ha presentato; so che ella ha dovuto subire pressioni di ogni sorta, cui peraltro ha saputo resistere. Mi rendo conto che non è facile per un deputato britannico sottrarsi alle considerazioni di politica interna, ma la collega Nicholson vi è riuscita egregiamente; ella merita perciò tutto il nostro rispetto, e da parte mia esprimo sostegno alla relazione.</p>
      <p sl="hu">L’Unione europea si sta assumendo il serio impegno di porre rimedio ai danni causati dal terremoto che ha colpito il Kashmir; abbiamo deciso di fornire aiuti per un ammontare di 100 milioni di euro, e nei prossimi anni offriremo 200 milioni al Pakistan e 470 milioni sotto forma di aiuti allo sviluppo. Ciò significa che abbiamo il diritto morale di esprimere un’opinione su tali questioni.</p>
      <p sl="hu">Destano in tutti noi forte inquietudine le gravi violazioni dei diritti umani commesse su entrambi i versanti della Linea di controllo. E’ però estremamente incoraggiante che il Primo Ministro indiano Singh abbia annunciato una politica di tolleranza zero, e del resto, negli ultimi anni, nel territorio controllato dall’India si sono registrati evidenti progressi assai positivi. Ci attendiamo un’analoga evoluzione dal Pakistan.</p>
      <p sl="hu">Ci attendiamo anche che il Pakistan agisca in maniera ben più decisa contro estremisti e terroristi, e non permetta loro di infiltrarsi, attraverso la frontiera, nel territorio controllato dall’India. Il conflitto non è semplicemente una questione di confini, e non si può risolvere da un giorno all’altro. Il primo prerequisito per il rafforzamento della fiducia è la risoluzione del conflitto.</p>
      <p sl="hu">La relazione della baronessa Nicholson dimostra che è necessario apportare miglioramenti concreti all’attuale situazione. Occorre creare le opportune condizioni sociali ed economiche, e rendere possibile la riunificazione delle famiglie; occorre promuovere i rapporti commerciali, sviluppare le infrastrutture, fondare nuove istituzioni educative e creare posti di lavoro. Tutto questo però non basta: è necessario, ma non sufficiente; è importante che si avvii un dialogo politico con la partecipazione del governo indiano, di quello pakistano, dell’intero ventaglio delle forze politiche del Kashmir e di tutte le autorità che sono disposte a rinunciare all’uso della forza.</p>
      <p sl="hu">E’ importantissimo che anche i kashmiri vengano coinvolti nella ricerca di una soluzione; infatti la questione del Kashmir non si potrà risolvere in maniera definitiva, fino a quando non potranno avere voce in capitolo leader kashmiri eletti liberamente e democraticamente. A mio parere, negli ultimi tempi l’India ha dato prova di grande flessibilità, e di conseguenza ci attendiamo un atteggiamento corrispondente anche dal Pakistan, dal momento che stretti legami ci uniscono a entrambi i paesi. Entrambi sono per noi partner importanti, ed è nostro vivo interesse che essi risolvano il conflitto che li contrappone in maniera costruttiva e pacifica; nel frattempo, qualsiasi iniziativa deve svolgersi in uno spirito di dialogo e fiducia.</p>
    </intervention>
    <intervention id="4-016" speaker_id="28235" name="Cem Özdemir" is_mep="True" mode="spoken">
      <p sl="de">a nome del gruppo Verts/ALE . – Signora Presidente, onorevoli colleghi, desidero anzitutto ringraziare la relatrice, baronessa Nicholson, per la sua relazione. Ringrazio anche tutti i colleghi che hanno contribuito a indirizzare con sicurezza quest’ardua e controversa relazione verso una soluzione di compromesso, favorendo in tal modo un notevole progresso per tutti noi. A mio avviso, però, abbiamo ancora un certo lavoro da fare con il voto odierno, prima di poter disporre di una relazione che – senza attirarsi le critiche dell’India, del Pakistan o di chiunque altro – serva al nostro comune obiettivo di aiutare il Kashmir a diventare una regione caratterizzata da pace, prosperità e rispetto per l’ambiente e i diritti umani. Oggi possiamo recare un importante contributo in questo senso, trovando insieme la forza di volontà necessaria e concentrandoci sul nocciolo della questione: questa relazione riguarda il Kashmir, non l’India o il Pakistan, e abbiamo tutti i diritti di redigere relazioni come questa.</p>
      <p sl="de">Vorrei far notare che gran parte delle critiche rivolte all’India o al Pakistan dalla relazione sono indubbiamente legittime; per quanto riguarda il Pakistan, in particolare, si sarebbe potuto dire ben di più. Tuttavia, non è questo il luogo per un dibattito sul Pakistan, poiché l’oggetto della nostra discussione è il Kashmir. Fin da tempi antichissimi, il Kashmir è un punto di passaggio e un crocevia tra il Medio Oriente, l’Asia centrale e l’Asia meridionale. Questa regione, che ha ispirato persino un pezzo rock dei Led Zeppelin , può diventare ancora una volta il luogo di una convivenza prospera e pacifica per le genti di tutte le parti del Kashmir. Cerchiamo oggi di contribuire alla realizzazione di questo ideale; sarebbe il nostro miglior contributo alla lotta contro il terrorismo. La regione non ha bisogno di essere presidiata da un maggior numero di reparti militari; ha bisogno di meno armi e meno militari. Oggi il nostro Parlamento deve inviare a India e Pakistan questo messaggio: proseguite sulla strada della pace, fate ogni sforzo per rendere i confini sempre più irrilevanti. In questo modo il Kashmir potrà diventare un giorno una regione di prosperità e di pace.</p>
    </intervention>
    <intervention id="4-017" speaker_id="4508" name="Erik Meijer" is_mep="True" mode="spoken">
      <p sl="nl">a nome del gruppo GUE/NGL . – Signora Presidente, per lungo tempo è stata l’Europa a decidere la forma di governo di altre parti del mondo. Uno degli effetti di questa situazione fu il confluire degli Stati di una vasta regione dell’Asia meridionale nell’enorme impero coloniale britannico, alcune parti del quale erano governate direttamente da funzionari coloniali, mentre altre erano governate indirettamente dai successori dei sovrani tradizionali che si erano sottomessi alla suprema autorità coloniale.</p>
      <p sl="nl">Nel 1947, il futuro degli Stati precedentemente governati da questi sovrani si trovò nelle mani dei sovrani stessi, che poterono unirsi a uno dei nuovi Stati che proprio quell’anno avevano ottenuto l’indipendenza, e in cui era stato diviso l’impero coloniale: l’India, grande e laica, e il Pakistan, che, pur comprendendo allora anche il Bangladesh, era più piccolo e islamico. Gli antichi Stati non riebbero l’indipendenza e non fu tenuto nessun referendum per decidere se essi dovessero unirsi all’India o al Pakistan.</p>
      <p sl="nl">Quasi dappertutto la situazione si risolse senza problemi insormontabili, poiché la preferenza del sovrano coincideva solitamente con quella della maggioranza della popolazione. Il Kashmir, tuttavia, rappresentò l’eccezione: il popolo avrebbe probabilmente scelto il Pakistan, mentre il sovrano optò per l’India. Ciò spiega in qualche modo i problemi degli ultimi sessant’anni.</p>
      <p sl="nl">L’India sarà anche la più grande democrazia del mondo, ma questa democrazia è gravemente inficiata dal sovrapporsi del territorio indiano a una vasta zona del Kashmir; mancando il sostegno della maggioranza della popolazione, il Kashmir può essere mantenuto sotto controllo indiano solo per mezzo dell’esercito e della polizia.</p>
      <p sl="nl">In tali condizioni la democrazia non può funzionare adeguatamente. L’India – che è una democrazia laica – presenta notevoli vantaggi rispetto al Pakistan, dove il fanatismo religioso e i militari hanno sempre esercitato un’influenza eccessiva; ma gli abitanti del Kashmir sono insensibili precisamente a questi vantaggi che l’India può offrire.</p>
      <p sl="nl">Nei contatti tra Unione europea e India noi non dobbiamo chiudere gli occhi su questo problema, ma al contrario, dobbiamo attirare l’attenzione su di esso; a mio avviso, però, proprio questa impostazione mancava nel testo originale della relatrice, che si imperniava in gran parte su tre elementi: ripresa dopo il terremoto, rafforzamento dei rapporti fra Unione europea e India e incremento degli scambi commerciali e dei trasporti come strumento per migliorare le relazioni tra i leader di India e Pakistan.</p>
      <p sl="nl">In questo quadro, però, al popolo del Kashmir non era riservato alcun ruolo; l’antica aspirazione dei kashmiri a tenere un referendum per decidere il proprio futuro e il sostegno internazionale di cui tale aspirazione gode sono stati esplicitamente ignorati, anche se ora sembra che il risultato finale sarà più equilibrato.</p>
    </intervention>
    <intervention id="4-018" speaker_id="4507" name="Bastiaan Belder" is_mep="True" mode="spoken">
      <p sl="nl">a nome del gruppo IND/DEM . – Signora Presidente, il tema della settimana UE-Kashmir prevista per l’inizio di giugno sarà “la costruzione della pace in Kashmir”; si tratta di un’iniziativa importante, alla luce delle violazioni dei diritti umani commesse in quella regione, ove la necessità di recare aiuto su entrambi i versanti del confine emerge, non da ultimo, a causa dell’attività di gruppi militanti sia negli Stati indiani di Jammu e Kashmir, sia nella zona pakistana dell’Azad Kashmir. E’ importante che gli aiuti europei vengano offerti a tutte le vittime presenti nel Kashmir.</p>
      <p sl="nl">Gli aiuti umanitari non comportano però un’interferenza politica. Proprio nel mese in corso, le Nazioni Unite hanno scoperto quanto sia arduo gestire gli aiuti in quella regione; infatti, è stato necessario evacuare 83 membri del personale ONU in quanto – secondo le dichiarazioni di un portavoce delle Nazioni Unite – i gruppi locali che non erano riusciti ad assicurarsi i progetti per la ricostruzione avevano aizzato la popolazione contro i progetti stessi.</p>
      <p sl="nl">La relatrice, inoltre, nota correttamente che all’Unione europea non è stato chiesto di agire da mediatore esterno nel conflitto del Kashmir, benché il rilievo concesso nella relazione all’Associazione per la cooperazione regionale dell’Asia del sud (SAARC) contrasti nettamente con tale affermazione; l’Unione europea non deve perdere di vista il valore di interventi, aiuti e mediazioni effettuati a livello internazionale. Il fatto che la relazione dedichi un’attenzione così scarsa a tale valore costituisce un’omissione vera e propria. In che modo la Commissione e il Consiglio intendono fornire aiuti a tutti i kashmiri e ai partner regionali asiatici?</p>
    </intervention>
    <intervention id="4-019" speaker_id="24030" name="Philip Claeys" is_mep="True" mode="spoken">
      <p sl="nl">a nome del gruppo ITS . – Signora Presidente, è superfluo dire che l’Unione europea dovrà recare un notevole contributo a sostegno del processo di pace in Kashmir. E’ importante aprire – e mantenere aperti – i canali di comunicazione fra tutte le parti interessate.</p>
      <p sl="nl">Vorrei soffermarmi su uno dei numerosi aspetti della questione, ossia il problema del terrorismo. E’ un fatto che molti attentati terroristici sono opera di gruppi che hanno la loro base in Pakistan, oppure dal Pakistan ottengono sostegno: per esempio Lashkar e-Taiba e Hizb ul-Mujahideen . Il Presidente Musharraf si è più volte impegnato ad affrontare il problema del terrorismo, ma temo che abbia ancora molto lavoro da fare.</p>
      <p sl="nl">Lo stesso discorso vale per l’estremismo islamico che viene promosso su vasta scala dalle ben note scuole denominate madrase. Se il Pakistan non riesce a controllare questo problema, nel lungo periodo il processo di pace è destinato a naufragare. Per tale motivo l’Unione europea non può più accontentarsi delle promesse provenienti dal Pakistan; deve esigere un’azione concreta.</p>
    </intervention>
    <intervention id="4-020" speaker_id="1419" name="James Elles" is_mep="True" mode="spoken">
      <p sl="en">Signora Presidente, ho accolto con grande soddisfazione il dibattito di questa mattina; esso costituisce il punto culminante di un lungo processo iniziato nel marzo 2000, quando il nostro Parlamento chiese a schiacciante maggioranza l’elaborazione di una relazione che accertasse le circostanze concrete della situazione nel Kashmir. Da allora la questione del Kashmir, anziché rimanere un problema esclusivamente britannico, si è progressivamente trasformata in una questione europea, come dimostra il nostro dibattito odierno. Abbiamo discusso vivacemente in sede di commissione parlamentare, e ora disponiamo di una relazione ben più equilibrata di quanto fosse stamattina, all’inizio del dibattito; sono stati presentati circa 450 emendamenti, 180 dei quali sono stati inseriti nel testo, che ha subito quindi una revisione sostanziale.</p>
      <p sl="en">Su alcuni punti rimango ancora insoddisfatto: alludo in particolare all’emendamento n. 21, che riguarda il problema dei passaporti pakistani a lettura ottica; non mi risulta che nell’Azad Jammu e Kashmir sussistano preoccupazioni di questo genere, e dobbiamo vigilare affinché la relazione resti aderente ai fatti. Vorrei però attirare l’attenzione dei colleghi in particolare su tre emendamenti, che intendo sostenere: il primo di essi, presentato dall’onorevole Tannock a nome del mio gruppo – ringrazio anzi il collega per la sua iniziativa –, afferma che per creare un’atmosfera di fiducia e buona volontà è necessario rimuovere tutti gli ostacoli e gli intralci che impediscono a tutti i kashmiri di viaggiare liberamente nell’intero Stato del Jammu e Kashmir.</p>
      <p sl="en">In secondo luogo, mi riferisco soprattutto alle conseguenze finanziarie del terremoto; tutti conosciamo le terribili sofferenze che esso ha provocato. Il governo dell’Azad Kashmir ha richiesto ulteriori fondi, ma non mi risulta che abbia ancora ricevuto una risposta esauriente; l’emendamento n. 41 chiede perciò alla Commissione di fornire una risposta chiara, per farci comprendere esattamente i nostri compiti in termini di bilancio. L’ultimo punto è quello della smilitarizzazione; su questo aspetto abbiamo presentato, insieme all’onorevole Lambert, l’emendamento n. 55.</p>
      <p sl="en">L’articolo apparso su The Economist il 7 aprile offriva un’analisi veramente lucida: ne raccomando la lettura a tutti i colleghi. Esso indicava tre motivi fondamentali che dovrebbero indurci a insistere per ottenere la smilitarizzazione: in primo luogo, l’attuale livello di presenza militare non è affatto necessario, poiché dopo un cessate il fuoco triennale i pericoli connessi all’attività dei militanti sono sensibilmente diminuiti. In secondo luogo, uno sviluppo del genere sarebbe accolto con immenso favore in Kashmir dove – per citare The Economist – l’estraniamento “dal dominio indiano è profondamente radicato, e il ritiro dell’esercito verrebbe considerato non come la scomparsa di uno scudo protettivo, ma come la liberazione da una sciagurata oppressione”. In terzo luogo, il ritiro delle truppe dal Kashmir darebbe un notevole impulso al faticoso processo di riavvicinamento tra India e Pakistan.</p>
      <p sl="en">Per concludere vorrei attirare la vostra attenzione – come altri due oratori hanno già fatto – sull’operato del collega Bushill-Matthews. Voterò a favore di questa relazione poiché essa invia un messaggio positivo: getta luce sui problemi che rappresentano il quotidiano travaglio della popolazione del Jammu e Kashmir. A noi spetta il compito di far sì che questa luce resti accesa e splendente, coinvolgendo il maggior numero possibile di partecipanti nel processo teso a risolvere il problema del popolo kashmiro.</p>
    </intervention>
    <intervention id="4-021" speaker_id="2073" name="Richard Howitt" is_mep="True" mode="spoken">
      <p sl="en">Signora Presidente, il ruolo positivo che l’Unione europea può svolgere in relazione a qualsiasi conflitto in ambito mondiale, e particolarmente nel Kashmir, si identifica nel sostegno ai processi di pace e allo Stato di diritto. Gli emendamenti presentati a questa relazione da noi laburisti riguardano la prosecuzione del ritiro delle truppe da entrambe le parti, l’estensione degli aiuti allo sviluppo, la necessità di stimolare il coinvolgimento pratico dei kashmiri: il nostro approccio dev’essere equilibrato, diplomatico e costruttivo.</p>
      <p sl="en">In marzo mi trovavo in Kashmir, nello stesso periodo in cui vi si è recata la signora Commissario; ho visto un Azad Jammu e Kashmir più aperto di quanto fosse mai stato in precedenza. Gli indiani erano disponibili a discutere con i secessionisti, ed entrambi i governi guardavano con ottimismo al dialogo composito; in febbraio, quando l’esplosione di una bomba sul treno Nuova Delhi-Lahore ha ucciso 68 persone, la politica delle accuse ha ceduto il posto a una solidarietà reciproca, tesa a sconfiggere i terroristi responsabili di questo crimine.</p>
      <p sl="en">Tuttavia, il sostegno che la relatrice liberaldemocratica invoca per la sua relazione è possibile solo perché, a livello di commissione parlamentare, abbiamo sconfitto le proposte da lei stessa avanzate: quella di interrompere le relazioni commerciali con una parte, ma non con l’altra; quella di fornire aiuti economici solo a una delle due parti; quella di rovesciare la risoluzione delle Nazioni Unite a favore dell’autodeterminazione; e infine – più offensiva di tutte – quella di trarre un vantaggio politico dal sesto più grave terremoto nella storia dell’umanità.</p>
      <p sl="en">Ricordo l’emendamento n. 58, presentato dai liberaldemocratici, che addossa a una delle due parti la colpa di aver impedito il plebiscito, e l’emendamento n. 5, elaborato dai conservatori, che si oppone a un plebiscito in futuro: i deputati europei laburisti e socialisti sono contrari a entrambi.</p>
      <p sl="en">In questa relazione – mi duole dirlo – abbiamo visto una relatrice che dichiarava di volersi attenere al principio primum non nocere , ma che invece è riuscita a fare solo danni. Invito i partecipanti al dibattito e alla votazione a non voler parlare in nome dell’India o del Pakistan; parlate in nome dell’Europa, della pace e dei diritti umani e renderete un grande servigio al popolo del Kashmir e all’onore del nostro Parlamento.</p>
    </intervention>
    <intervention id="4-022" speaker_id="28481" name="Sajjad Karim" is_mep="True" mode="spoken">
      <p sl="en">Signora Presidente, plaudo alle osservazioni della signora Commissario. Il catastrofico terremoto dell’ottobre 2005 ha attirato l’attenzione del mondo sul disperato dramma dei kashmiri; questa tragedia ha offerto a India e Pakistan l’occasione di far nascere la pace dal grembo stesso di una calamità, e apre alla comunità internazionale la prospettiva di accedere a una regione finora chiusa e isolata.</p>
      <p sl="en">Il Consiglio ha affermato con forza che India e Pakistan devono individuare per il Kashmir una soluzione durevole, che tenga conto delle aspirazioni di tutti gli abitanti del Kashmir: si tratta di un approccio corretto e responsabile, che anche il Parlamento europeo deve adottare se desideriamo recare un contributo costruttivo al dibattito sul Kashmir.</p>
      <p sl="en">In quanto liberali, siamo gli eredi di coloro che diedero vita a questo concetto; di conseguenza, non ci stancheremo di proclamarlo appassionatamente: autodeterminazione, autodeterminazione, autodeterminazione. E’ questo un diritto assoluto, sancito dalle Nazioni Unite, rispettato e tutelato dall’Unione europea, ed è un processo democratico che la nostra Assemblea ha il dovere di sostenere.</p>
      <p sl="en">L’Unione europea deve offrire il proprio appoggio alle idee positive che vengono avanzate: sistemi di autogoverno, progressiva irrilevanza delle frontiere, gestione mista a cavallo della Linea di controllo. Non spetta a noi eliminare alcuna opzione; dobbiamo però insistere affinché esse siano analizzate tramite una esaustiva consultazione con i kashmiri e, quando si presentino le condizioni opportune, dobbiamo sostenere la loro aspirazione a determinare il proprio destino per mezzo di un plebiscito democratico. Considerando la lunga scia passata di violazioni dei diritti umani, è impossibile giungere a una soluzione sostenibile senza porre fine all’impunità e senza garantire che i diritti umani costituiscano una delle basi della pace. India e Pakistan sono oggi entrambi membri del Consiglio per i diritti umani delle Nazioni Unite; l’appartenenza a questo Consiglio reca con sé la responsabilità di svolgere un ruolo di guida.</p>
      <p sl="en">Donne e bambini hanno dovuto sopportare il peso del conflitto e del terremoto; le donne sono rimaste vedove, i bambini orfani, e tutti ora lottano per ricostruire la propria vita. L’Unione europea, forte delle relazioni economiche e commerciali che intrattiene sia con l’India che con il Pakistan, deve proteggere i più vulnerabili nel breve termine e garantire la loro possibilità di sostentamento nel lungo periodo. La tragedia più grande provocata dal terremoto è stata la scomparsa di un’intera generazione di kashmiri; dobbiamo piangere la loro morte, ma per i sopravvissuti i nostri obiettivi siano la pace, la giustizia e l’autodeterminazione, a favore della prossima generazione di questo popolo.</p>
    </intervention>
    <intervention id="4-023" speaker_id="4531" name="Jean Lambert" is_mep="True" mode="spoken">
      <p sl="en">Signora Presidente, concordo con tutte le osservazioni appena formulate dal collega, onorevole Karim, in particolare per quanto riguarda la fondamentale importanza dell’autodeterminazione – tanto più per i popoli divisi dalla storia.</p>
      <p sl="en">Siamo d’accordo sul fatto che, attualmente, non vi siano le condizioni per un plebiscito, ma non per questo bisogna trascurarle; insieme ad altri colleghi del gruppo ALDE abbiamo quindi presentato gli emendamenti nn. 18 e 56, che rivestono per noi cruciale importanza.</p>
      <p sl="en">Il conflitto nel Kashmir è la vicenda che ha portato il mondo più vicino a una guerra nucleare, dagli anni ’60 in poi; di conseguenza, si tratta di un problema importantissimo per tutti noi, deputati di questo Parlamento. Indipendentemente dal fatto che i nostri singoli paesi vi siano storicamente coinvolti, esso rientra sicuramente tra gli interessi dell’Unione europea. Accogliamo con grande favore le misure volte a rafforzare la fiducia; l’ambiente è un tema di preoccupazione comune per le popolazioni che abitano entrambi i versanti della Linea di controllo, e può costituire un prezioso elemento per la costruzione della pace. E’ necessario normalizzare le relazioni a tutti i livelli, da quello di base fino a quello politico, e rendere il confine meno rigido può essere in questo senso una valida misura provvisoria.</p>
    </intervention>
    <intervention id="4-024" speaker_id="28122" name="David Casa" is_mep="True" mode="spoken">
      <p sl="mt">La ringrazio, signora Presidente. Nel corso degli anni il conflitto nel Kashmir ha mietuto migliaia di vittime, tra cui migliaia di persone strappate alle famiglie e altre migliaia che sono state costrette a lasciare il proprio paese per cercare altrove una vita migliore. Di conseguenza, mi sembra, siamo tutti convinti che per l’Unione europea sia giunto il momento di fare ogni sforzo per giungere a una soluzione pacifica e duratura, tale da recare beneficio a tutti gli interessati. E’ chiaro a tutti che, dopo anni di insicurezza, spargimenti di sangue e promesse non mantenute, tale compito si presenta tutt’altro che facile, nonostante il consenso che sembra regnare a livello ufficiale. Dobbiamo però assicurarci che i risultati ottenuti finora non rischino di sfumare, e inoltre dobbiamo far sì che il dialogo permanente fra India e Pakistan possa contare su assistenza e sostegno incondizionati da parte nostra. Bisogna offrire sia all’India che al Pakistan l’opportunità di perseverare nell’adozione di misure per il rafforzamento della fiducia, e di continuare a permettere alle popolazioni il passaggio delle Linee di controllo; dopo tanti anni di divisione, questo passo è stato salutato con grande soddisfazione. Sono certo che l’Unione europea sosterrà senza riserve qualsiasi iniziativa in grado di condurre alla pace, anche se il processo potrà rivelarsi lento e prolungato. Come ha affermato la signora Commissario, per motivi umanitari dobbiamo garantire che la popolazione dei campi profughi riceva tutti gli aiuti umanitari necessari, soprattutto dopo il catastrofico terremoto che ha precipitato tante persone in un disperato dramma. Occorre incrementare gli aiuti e concedere qualche forma di status ufficiale ai campi profughi, che esistono ormai da moltissimi anni. Esorto vivamente tutte le autorità indiane e pakistane a onorare gli impegni assunti e a riconoscere ai kashmiri la dignità che meritano, poiché ogni persona al mondo ha diritto a tale dignità. Ultima, ma non meno importante osservazione: a mio avviso dobbiamo agire per proteggere la storia di questo popolo, che è unica al mondo: le popolazioni indiana, pakistana e kashmira devono concentrarsi sugli elementi che le uniscono, poiché solo in questo modo il processo di pace potrà avere successo. Ringrazio infine la relatrice, per il tenace lavoro che ha dedicato all’esito positivo della relazione.</p>
    </intervention>
    <intervention id="4-025" speaker_id="4533" name="Neena Gill" is_mep="True" mode="spoken">
      <p sl="en">Signora Presidente, desidero congratularmi con la baronessa Nicholson per il suo lavoro su quella che è già divenuta una delle più discusse relazioni d’iniziativa promosse dal nostro Parlamento.</p>
      <p sl="en">Nel dicembre scorso ho guidato una delegazione in Pakistan, e nel corso di tale visita quasi tutti i nostri interlocutori ci hanno portato a discutere di questa relazione; ho seguito da vicino l’evoluzione del testo, e non sottovaluto certo le sfide che è stato necessario superare per portare alla luce i dati di fatto dei temi in discussione. Sono sicura che, con l’andar del tempo, questa relazione verrà considerata un’autorevole fonte in materia.</p>
      <p sl="en">Anch’io ho visitato una parte del Kashmir, questa terra divisa, ed esprimo solidarietà e partecipazione per il dramma del popolo kashmiro, tanto più grave dopo il tragico impatto del terremoto. Questa relazione, inoltre, ha messo in luce per la prima volta le condizioni prevalenti non solo nel Kashmir ma anche nei Territori del Nord. Mentre mi trovavo in Pakistan, ho incontrato numerosissime persone che hanno espresso un vivissimo desiderio di maggiore democrazia e maggiore possibilità di far sentire più incisivamente la propria voce; mi auguro quindi che tra i frutti di questa relazione vi sia, nel prossimo futuro, il rigoglio della democrazia e l’ampliarsi delle strutture democratiche, soprattutto nel Gilgit e Baltistan.</p>
      <p sl="en">Fra i temi che hanno suscitato la più aspre contrapposizioni fra i deputati del nostro Parlamento, si deve annoverare la questione del plebiscito. Mi rallegro tuttavia per il consenso che la relazione fa registrare in materia; la risoluzione delle Nazioni Unite in cui si richiedeva l’organizzazione di un plebiscito affermava chiaramente – è opportuno ricordarlo – che il plebiscito stesso si dovrà tenere solo quando saranno state soddisfatte tutte le necessarie condizioni. Purtroppo, tali condizioni ancora non sussistono.</p>
      <p sl="en">Ho presieduto la delegazione per le relazioni con i paesi dell’Asia meridionale e l’Associazione per la cooperazione regionale dell’Asia del sud, e presiedo ora la delegazione per le relazioni con l’India; mi rendo perfettamente conto, quindi, che questo problema ha ostacolato l’instaurarsi di adeguati rapporti tra i paesi confinanti, nonché lo sviluppo dell’intera regione. Giudico perciò assai favorevolmente le misure per il rafforzamento della fiducia, in cui India e Pakistan si sono impegnati negli ultimi anni. Esorto i due paesi a continuare su questa strada, rendendo meno rigidi i confini e intensificando gli scambi commerciali; tale approccio, infatti, ha già dato risultati positivi in termini di prosperità regionale, e mi auguro sinceramente che esso possa produrre, alla fine, un miglioramento complessivo della situazione per il popolo del Kashmir.</p>
    </intervention>
    <intervention id="4-026" speaker_id="4541" name="Elizabeth Lynne" is_mep="True" mode="spoken">
      <p sl="en">Signora Presidente, questa relazione esamina le prospettive presenti e future che si aprono al popolo del Kashmir; è un aspetto che non va dimenticato, poiché la relazione non riguarda l’India e nemmeno il Pakistan. Mi rallegro che il testo sia stato sostanzialmente modificato in sede di commissione; da parte mia ho comunque cercato di emendarlo ulteriormente, e parecchi emendamenti presentati dal mio gruppo – anche se non tutti – potranno, mi auguro, meritare il vostro voto favorevole.</p>
      <p sl="en">L’emendamento n. 18 chiede che i kashmiri possano in futuro esercitare il diritto all’autodeterminazione per mezzo di un plebiscito. A mio avviso questo è un fattore irrinunciabile; sono fermamente convinta che ogni popolazione debba avere il diritto di determinare il proprio destino, ed è proprio questo che i kashmiri chiedono da moltissimi anni a questa parte. Le risoluzioni in materia furono approvate sessant’anni fa dalle Nazioni Unite, ma non sono state ancora applicate. Come possiamo scegliere in maniera tanto selettiva le risoluzioni dell’ONU che intendiamo sostenere? Comunque, vorrei spingermi ancora più in là e per ogni plebiscito proporre tre opzioni: governo dell’India, governo del Pakistan, indipendenza. Così si spiega l’emendamento n. 57.</p>
      <p sl="en">Questa relazione, benché molto migliorata rispetto alla stesura originaria, mi lascia perplessa anche da un altro punto di vista: essa, a quanto sembra, si concentra con particolare severità sulle colpe che si possono attribuire al governo pakistano per il suo operato in Pakistan, anziché analizzare con approccio equilibrato gli aspetti negativi dell’azione svolta in generale da India e Pakistan nel Jammu e Kashmir.</p>
      <p sl="en">Infine, dobbiamo operare sulla base dei progressi positivi compiuti sia dall’India che dal Pakistan, ed evitare di comprometterne i risultati; e in ogni caso non si potrà raggiungere alcuna soluzione, se l’ultima parola non spetterà ai kashmiri stessi.</p>
    </intervention>
    <intervention id="4-027" speaker_id="28299" name="Bogusław Sonik" is_mep="True" mode="spoken">
      <p sl="pl">Signora Presidente, dal punto di vista delle organizzazioni dei diritti umani da 56 anni a questa parte il Kashmir è uno dei punti più instabili della carta geografica. Da molti anni la popolazione civile si trova in una situazione gravissima, praticamente priva di aiuti o tutela da parte della comunità internazionale. Nel Kashmir gli scontri armati continuano quasi senza sosta e, secondo quanto riferiscono le organizzazioni dei diritti umani, dall’epoca dell’insurrezione dei mujaheddin nel 1989 nella regione hanno perso la vita più di 30 000 civili.</p>
      <p sl="pl">Il Kashmir dovrebbe essere un grave peso per la nostra coscienza; tutte le democrazie europee, fiere di una tradizione di dialogo e libertà soprattutto nelle questioni religiose, sembrano ignorare o trascurare la tragedia che incombe sulla popolazione civile del Kashmir. L’Unione europea deve contribuire a diffondere e promuovere la democrazia con ogni mezzo, soprattutto nelle regioni in cui da molti anni infuriano conflitti armati di matrice etnica o religiosa.</p>
      <p sl="pl">In questo momento, alla luce dei colloqui che si tengono attualmente fra India e Pakistan sulla questione del Kashmir – malauguratamente senza troppe speranze di successo – è necessario che l’Unione europea mostri la decisa volontà di sostenere la popolazione civile del Kashmir. Nel sostenere il processo di pace in Asia, l’UE deve dar prova del medesimo spirito energico e attivo con cui ha sostenuto la rivoluzione arancione e Aleksander Milinkiewicz, cui ha conferito il Premio Sacharov.</p>
      <p sl="pl">Non dobbiamo dimenticare che in futuro l’Asia, grazie alle risorse naturali e alla manodopera di cui dispone, diverrà il partner più importante dell’Unione europea. Ignorare i conflitti è una dimostrazione di stolta ignoranza che nel ventunesimo secolo non possiamo permetterci, ben sapendo che in tali conflitti possono essere impiegate armi di distruzione di massa.</p>
    </intervention>
    <intervention id="4-028" speaker_id="28129" name="Inger Segelström" is_mep="True" mode="spoken">
      <p sl="sv">Desidero ringraziare tutti per aver tenacemente perseguito il compromesso accettabile che è stato alla fine raggiunto. Per me – socialdemocratica svedese e deputata al Parlamento europeo – India, Pakistan e Kashmir non rappresentano certo un argomento consueto, ma mi sono appassionata al tema leggendo la prima stesura e seguendo gli interventi nel dibattito dei colleghi – provenienti perlopiù dal Regno Unito – che hanno parlato a nome dei vari partiti.</p>
      <p sl="sv">Il nostro compito non è quello di vivere nel passato o di adottare una posizione favorevole o contraria all’India o al Pakistan; abbiamo una responsabilità per quel che accade nel Kashmir e per la situazione dei diritti umani in quella regione. Il nostro compito di deputati al Parlamento europeo è quello di considerare l’eventuale ruolo che possiamo svolgere, di offrire poi l’aiuto della nostra esperienza e in tal modo di contribuire a risolvere il conflitto che infiamma il Kashmir.</p>
      <p sl="sv">Ciò che avviene, e che continua a verificarsi ormai da gran tempo, è uno scandalo. A mio parere due paesi civili come l’India e il Pakistan dovrebbero essere in grado di assumersi una più ampia responsabilità condivisa, di fissare un calendario mirante alla realizzazione di risultati pratici e, naturalmente, di aiutarsi reciprocamente nella lotta contro il terrorismo. In caso contrario, le Nazioni Unite e l’Unione europea dovranno intervenire in maniera più decisa di quanto abbiano fatto in passato. La strategia dell’Unione europea è quella di esercitare pressioni per mezzo di accordi, aiuti e contatti; avrei preferito che ci fossimo spinti più in là, preparandoci a sostenere un referendum , ma comprendo che non siamo ancora nelle condizioni adatte per compiere un tale passo.</p>
      <p sl="sv">Le aspirazioni della popolazione del Kashmir devono guidarci nella nostra azione futura, e devono guidare altresì tutti coloro che intendono assumersi una responsabilità in quella regione. Invito tutti a pensare non in termini di prestigio, bensì di pace, e non in termini di storia, bensì di presente e futuro. Come ha ricordato l’onorevole Leinen, se Francia e Germania sono state capaci di creare la pace in Europa e di fondare l’Unione europea, India e Pakistan – ne sono convinta – possono trovare dentro di sé lo spirito per portare libertà e pace nel Kashmir.</p>
    </intervention>
    <intervention id="4-029" speaker_id="photo_generic" name="Dalia Grybauskaitė" is_mep="True" mode="spoken">
      <p sl="en">Membro della Commissione. – Signora Presidente, la Commissione ribadisce la ferma convinzione che esistano ora rinnovate speranze di una più prossima soluzione per la questione dei kashmiri.</p>
      <p sl="en">Entrambe le parti, riteniamo, hanno inviato segnali che indicano una flessibilità ben maggiore di quella riscontrata in passato; nondimeno, prevediamo un processo lento e graduale piuttosto che risultati rapidi. C’è però un elemento importante, che la relatrice sottolinea con chiarezza nella relazione: la chiave della soluzione di questo conflitto sta essenzialmente nelle aspirazioni politiche delle popolazioni di entrambe le parti e di entrambi i paesi.</p>
      <p sl="en">L’Unione europea continuerà a sostenere il processo di riconciliazione tra India e Pakistan; da parte sua, la Commissione è pronta a continuare nell’opera di assistenza da fornire alla regione tramite i propri diversi programmi di cooperazione. Per rispondere all’onorevole Elles, segnalo che abbiamo già deciso lo stanziamento di 50 milioni di euro per l’opera di ricostruzione, che a nostro parere si protrarrà per alcuni anni. Finora nessuno dei due governi ci ha inviato richieste di finanziamenti supplementari, ma se una tale richiesta fosse avanzata siamo pronti a discuterne a tempo debito.</p>
      <p sl="en">Questo programma contribuirà pure a ripristinare lo sviluppo economico e il buongoverno nei due paesi; è questa la prima e più importante condizione di una soluzione sostenibile alla questione del Kashmir.</p>
    </intervention>
    <intervention id="4-030" speaker_id="1237" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà oggi alle 12.00.</p>
      <p sl="unknown">Dichiarazioni scritte (Articolo 142 del Regolamento)</p>
    </intervention>
    <intervention id="4-031" speaker_id="1403" name="David Martin" is_mep="True" mode="written">
      <p sl="en">Il Kashmir è stato colpito da una spaventosa serie di tragedie, culminata nel recente disastroso terremoto. Talvolta la speranza può sbocciare dalla tragedia, e dopo il terremoto India e Pakistan si sono dimostrati pronti a collaborare per migliorare le condizioni di vita dei kashmiri. Dobbiamo incoraggiare tutte le parti in causa a proseguire nelle misure di rafforzamento della fiducia e ad “ammorbidire” il confine; l’India deve alleviare il soffocante peso delle proprie truppe di stanza in Kashmir, mentre il Pakistan deve continuare a combattere il terrorismo. Quando verrà il momento opportuno, il popolo del Kashmir deve avere la possibilità di esprimersi per determinare il proprio futuro.</p>
    </intervention>
  </section>
  <section id="creitem5" title="5. Via Baltica (discussione)">
    <intervention id="4-033" speaker_id="1237" is_mep="True" mode="spoken" role="Presidente">
      <p sl="unknown">L’ordine del giorno reca una dichiarazione della Commissione sulla Via Baltica.</p>
    </intervention>
    <intervention id="4-034" speaker_id="photo_generic" name="Dalia Grybauskaitė" is_mep="True" mode="spoken">
      <p sl="en">Membro della Commissione . – A nome della Commissione e in sostituzione del mio collega, Commissario Dimas, che non può partecipare al dibattito odierno per gravi motivi di salute, desidero illustrare la situazione e spiegare i motivi che hanno indotto la Commissione a ricorrere alla Corte di giustizia.</p>
      <p sl="en">Nonostante l’avvio di precedenti procedure di infrazione, le autorità polacche hanno dato il via libera alla costruzione della circonvallazione di Augustów, che attraversa l’eccezionale valle della Rospuda in una zona forestale tutelata dalla direttiva Natura 2000. Una lettera di avviso formale, concernente tra l’altro anche la circonvallazione di Augustów, era stata inviata alla Polonia il 15 dicembre 2006, mentre la decisione che autorizza l’inizio dei lavori è stata presa dalle autorità polacche il 2 e 9 febbraio 2007.</p>
      <p sl="en">La valle della Rospuda è l’ultima area torbiera del suo genere in Europa. La Commissione quindi ritiene che, se il progetto verrà realizzato nella sua forma attuale, esso violerà le direttive sugli uccelli e sugli habitat . Il 28 febbraio 2007 la Commissione ha emesso un parere motivato urgente che chiedeva alla Polonia di adeguarsi al diritto ambientale europeo nel giro di una settimana. Avendo giudicato insoddisfacente la risposta delle autorità polacche, il 21 marzo la Commissione ha deciso di ricorrere alla Corte di giustizia; la decisione comporta la richiesta di misure provvisorie, ossia la sospensione dei lavori di costruzione fino a quando non verrà emessa la sentenza sulla questione principale, per evitare danni irreparabili ai siti Natura 2000 interessati.</p>
    </intervention>
    <intervention id="4-035" speaker_id="4527" name="John Bowis" is_mep="True" mode="spoken">
      <p sl="en">a nome del gruppo PPE-DE . – Signora Presidente, in primo luogo mi sembra opportuno formulare i nostri più sentiti auguri di una pronta guarigione al Commissario Dimas.</p>
      <p sl="en">In secondo luogo vorrei assicurare ai colleghi e amici polacchi che la presente discussione non intende prendere di mira la Polonia. Molti Stati membri sono stati oggetto di pressioni da parte del Parlamento e della Commissione quando una proposta di sviluppo presentava potenziali danni per l’ambiente.</p>
      <p sl="en">In questo caso siamo però di fronte a una questione grave, che servirà a mettere alla prova la Commissione, gli indirizzi politici e, certamente, anche il nostro Parlamento. Si prospettano danni irreversibili per gli habitat di un gran numero di specie, dall’aquila al picchio, dal gallo cedrone al lupo e alla lince. Sono lieto che la Commissione abbia preso l’iniziativa di ricorrere alla Corte di giustizia, e certamente approvo la successiva decisione di chiedere alla Corte una procedura speciale per un’ordinanza urgente che chieda alla Polonia di bloccare i lavori in attesa di una decisione definitiva in merito; è una richiesta ragionevole, cui il Presidente della Corte di giustizia ha aderito il 18 aprile. In tal modo, mi auguro, è stato inviato un segnale estremamente deciso alle autorità polacche partecipanti a questo progetto; purtroppo, sembra che la Polonia voglia ignorare tale messaggio e stia procedendo, almeno in parte, ai lavori di costruzione per due di questi progetti nella Polonia nordorientale.</p>
      <p sl="en">Chiedo quindi alla Commissione di insistere per un serio esame di percorsi alternativi, poiché siamo convinti – e ne è convinta la mia commissione parlamentare – che esistano alternative assai più positive dal punto di vista ambientale. Riteniamo che esse vadano attentamente vagliate, facendo uso dei principi delle valutazioni ambientali strategiche; solo quando queste siano state portate a termine dovremmo dare il nostro assenso alla prosecuzione di questo corridoio autostradale.</p>
      <p sl="en">Spero che la signora Commissario rechi questo messaggio al suo collega; mi auguro che lo farà sentire meglio. Certamente, se rispettiamo le regole sarà meglio per l’ambiente in Polonia.</p>
    </intervention>
    <intervention id="4-036" speaker_id="28174" name="Thijs Berman" is_mep="True" mode="spoken">
      <p sl="nl">a nome del gruppo PSE . – Signora Presidente, il mio gruppo sostiene la Commissione nella controversia con il governo polacco.</p>
      <p sl="nl">Con le sue direttive ambientali, tra cui la direttiva sugli uccelli e la direttiva Habitat , l’Unione europea ha compiuto un fondamentale passo in avanti verso l’obiettivo di uno sviluppo sostenibile del nostro continente. Le direttive costituiscono un grande successo; le zone in cui si applicano fanno parte spesso della rete europea Natura 2000, una rete di siti protetti per la conservazione della natura, situati negli Stati membri, che costituisce l’elemento centrale della politica ambientale dell’Unione europea, nonché della conservazione e del ripristino della biodiversità. Queste direttive hanno impresso un potentissimo stimolo alla protezione della natura e dell’ambiente.</p>
      <p sl="nl">In alcuni casi, ciò suscita ostilità in ambito locale o nazionale. I politici tendono facilmente a cedere a pressioni innescate da interessi economici di corto respiro, anziché ergersi coraggiosamente a difesa di un ambiente pulito, a vantaggio delle generazioni future.</p>
      <p sl="nl">E’ superfluo dire che la Via Baltica riveste grandissima importanza economica; su questo non si discute. Inoltre, essa è un fattore essenziale per l’apertura dell’Europa settentrionale e orientale e per collegare gli Stati baltici all’Europa occidentale. Migliorare la prosperità e il benessere in Polonia è nell’interesse dell’Europa intera.</p>
      <p sl="nl">Per tale motivo miliardi di euro a titolo dei Fondi strutturali vengono investiti in quel paese, e ognuno può comprendere che gli abitanti della città di Augustów sono ansiosi di porre fine ai pericoli, al frastuono e all’inquinamento provocati dal traffico di automezzi pesanti.</p>
      <p sl="nl">E’ necessario deviare il traffico dal centro cittadino; ma a quale costo? La valle della Rospuda è una zona unica, una zona di protezione speciale che rientra nella direttiva sugli uccelli, ma che per il suo straordinario valore dovrebbe essere compresa anche nell’ambito della direttiva Habitat . La Polonia dispone di risorse naturali immense e di un paesaggio di splendida bellezza naturale; proprio queste risorse costituiscono la chiave del futuro economico del paese.</p>
      <p sl="nl">Nei Paesi Bassi ci siamo trovati in una situazione analoga non molto tempo fa, riguardo alla costruzione – successivamente annullata – di una nuova autostrada che doveva attraversare una parte del Naardermeer, la riserva naturale più antica del nostro paese, che rientra nel campo di applicazione della direttiva europea sugli uccelli. Si tratta di una situazione paragonabile a quella dell’area protetta polacca entro la quale si progetta il passaggio della Via Baltica.</p>
      <p sl="nl">La Commissione ha fatto bene a chiedere al governo polacco di sospendere la costruzione di questo tratto autostradale. Come Stato membro dell’Unione europea, la Polonia ha il dovere di proteggere la valle della Rospuda; benché abbia proposto misure miranti a compensare la distruzione di una parte di tale area protetta, si tratta di una compensazione inadeguata.</p>
      <p sl="nl">Lo studio su possibili percorsi alternativi non è stato svolto completamente; esistono altri percorsi proponibili, che potrebbero scongiurare danni irreparabili per quella zona.</p>
      <p sl="nl">A metà giugno la commissione per le petizioni del nostro Parlamento invierà una missione conoscitiva, con il compito di esaminare le denunce dei cittadini polacchi che non vogliono la distruzione della valle.</p>
      <p sl="nl">Ascolteremo tutte le parti interessate e valuteremo tutte le argomentazioni, ma una considerazione sarà soprattutto importante: alla Via Baltica non deve essere consentito di danneggiare uno dei più splendidi siti di conservazione della natura in Europa. La costruzione di questa strada non deve infrangere le leggi ambientali europee, che anche la Polonia ha firmato: pacta sunt servanda , bisogna applicare i Trattati.</p>
    </intervention>
    <intervention id="4-037" speaker_id="28296" name="Paweł Bartłomiej Piskorski" is_mep="True" mode="spoken">
      <p sl="pl">a nome del gruppo ALDE . – Signora Presidente, il caso della Via Baltica e della valle della Rospuda si può considerare da due differenti punti di vista, che non dovrebbero entrare in contraddizione.</p>
      <p sl="pl">Il primo punto di vista è di natura pratica, e riguarda gli abitanti del luogo, che si servono delle strade in questione; non si tratta solo di polacchi, ma anche di abitanti degli Stati baltici e della Scandinavia. E’ un problema concreto che non possiamo ignorare; molte persone muoiono su queste strade. I cittadini hanno diritto a viaggiare in maniera confortevole e sicura, su strade costruite secondo i più elevati standard possibili.</p>
      <p sl="pl">L’altro elemento in gioco è quello delle autorità, che devono assumersi la responsabilità delle decisioni che prendono. Nonostante i tentativi di affermare il contrario, non è vero che non esistano percorsi alternativi; l’alternativa esiste, la sua applicazione è possibile e pratica, e richiede solamente la necessaria volontà politica. E’ un problema di cui in Polonia si discute da molti anni. Insieme a un gruppo di deputati al Parlamento europeo, noi abbiamo attirato l’attenzione su questo punto l’anno scorso, allorché abbiamo presentato un’interrogazione alla Commissione e abbiamo invitato al governo polacco a sospendere la prosecuzione di questo progetto; sarebbe opportuno, infatti, che il progetto soddisfacesse gli standard europei già in fase di pianificazione.</p>
      <p sl="pl">Il secondo punto di vista è quello delle lezioni da trarre da questa vicenda; si tratta del primo caso di questo genere in Polonia, e quindi costituisce un precedente. Noi, deputati al Parlamento europeo, insieme alle Istituzioni europee, dobbiamo vigilare affinché, per il bene dei cittadini e il miglioramento della loro sicurezza, tutti gli Stati membri pianifichino adeguatamente i propri progetti d’investimento, conformemente alle direttive dell’Unione europea e alle norme di protezione ambientale.</p>
      <p sl="pl">E’ un obiettivo realizzabile; non vi sono contraddizioni e dobbiamo trarre il massimo profitto da questa lezione. Di conseguenza noi deputati del gruppo ALDE sosteniamo vigorosamente una soluzione che consenta di costruire la Via Baltica il più rapidamente possibile; tuttavia, tale soluzione deve comportare pure un rapido salto di qualità, nella consapevolezza che è inutile insistere su decisioni sbagliate che danneggiano l’ambiente.</p>
    </intervention>
    <intervention id="4-038" speaker_id="28615" name="Roberts Zīle" is_mep="True" mode="spoken">
      <p sl="lv">a nome del gruppo UEN . – Grazie, signora Presidente e signora Commissario Grybauskaitė. Nell’esaminare la storia di questo tratto stradale, da cittadino lettone devo dire anzitutto che era ben noto ormai da molti anni che questa strada sarebbe stata costruita. Forse il precedente governo polacco non aveva gestito adeguatamente la definizione dei territori Natura 2000; in ogni caso, la conseguenza è che questo ritardo sta causando disagi non solo ai cittadini residenti in Polonia – soprattutto quelli della zona orientale, che percorrono questo tratto stradale ogni giorno – ma anche a tre interi Stati membri dell’Unione europea – Estonia, Lettonia e Lituania – e non solo ai cittadini che viaggiano verso l’UE ma anche a un vasto settore industriale, dal momento che 4 500 autocarri attraversano quotidianamente la città di Augustów percorrendo questa strada. Sarei davvero lietissimo se si potesse giungere a un compromesso tale da non procrastinare ulteriormente la costruzione di questo tratto stradale, che ha già subito ritardi. Mi inquieta dover constatare che, in realtà, i tre Stati baltici non sono collegati all’Unione europea per mezzo di una normale autostrada moderna, né usufruiscono di un collegamento ferroviario attraverso la Polonia, dal momento che, a quanto pare, per la sezione di Rail Baltica in questa regione sarà altrettanto arduo soddisfare i requisiti ambientali. E ancora, al confine tra Polonia e Lituania i tre Stati baltici non sono collegati neppure con il mercato europeo dell’elettricità. Invito quindi la Commissione e tutte le altre parti – compreso il governo polacco – che possono giungere alle decisioni in materia entro tempi ragionevoli, a considerare la questione non solo dal punto di vista della Polonia e delle esigenze ambientali europee, ma anche da quello degli interessi di questi tre Stati membri dell’Unione europea. Vi ringrazio.</p>
    </intervention>
    <intervention id="4-040" speaker_id="28345" name="David Hammerstein" is_mep="True" mode="spoken">
      <p sl="es">a nome del gruppo Verts/ALE . – Signora Presidente, il governo polacco sta sfidando le Istituzioni europee.</p>
      <p sl="es">La legislazione ambientale europea dev’essere applicata; la direttiva sugli habitat naturali esiste per essere applicata. Il modo in cui affronteremo questo problema avrà conseguenze importantissime; o applichiamo seriamente il diritto comunitario, esaminando con serietà l’applicazione e l’utilizzo dei Fondi europei per le grandi infrastrutture, oppure tutto quanto perderà gradualmente qualsiasi significato.</p>
      <p sl="es">Ho avuto il piacere di visitare lo splendido e impareggiabile ambiente della valle della Rospuda, e posso affermare che questo progetto è assurdo; risulta anche praticamente impossibile da attuare dal punto di vista tecnico, a causa delle aree paludose che deve attraversare. Contemporaneamente, posso affermare che esistono precise alternative, più praticabili, più economiche e in grado di svolgere la stessa funzione di questa strada.</p>
      <p sl="es">I cittadini che ad Augustów, nella Polonia orientale, subiscono i disagi del traffico di automezzi pesanti sono in realtà ostaggio di una manovra politica escogitata dal governo polacco con ben altri obiettivi; si tratta di una sfida politica alla Commissione europea, connessa ad altri temi politici. Ma alla fine saranno gli abitanti della zona e la natura a sopportarne le conseguenze.</p>
      <p sl="es">Inoltre, le alternative a questa strada che taglierebbe la foresta hanno il sostegno dello studio preliminare, dello studio ambientale strategico svolto dalla società di consulenza Scott Wilson , che gode di alto prestigio in campo internazionale. Non è vero, quindi, che questo tracciato della Via Baltica attraverso la valle della Rospuda sia l’unico possibile; non è assolutamente vero.</p>
      <p sl="es">E’ in gioco, quindi, la serietà del nostro Parlamento e della legislazione ambientale europea. Mi auguro che la Commissione europea mantenga con fermezza la propria posizione: ciò significa sospendere la concessione di fondi regionali fino a quando la Polonia non avrà compreso che per far parte del club europeo bisogna rispettarne le norme.</p>
    </intervention>
    <intervention id="4-041" speaker_id="4508" name="Erik Meijer" is_mep="True" mode="spoken">
      <p sl="nl">a nome del gruppo GUE/NGL . – Signora Presidente, la maggior parte degli Stati membri che hanno aderito all’Unione europea nel 2004 e nel 2007 dispone di reti ferroviarie adeguatamente sviluppate.</p>
      <p sl="nl">Purtroppo negli ultimi 15 anni tale rete è stata ridotta, e anche la manutenzione ha subito dei tagli. Inoltre, in parecchi casi le vecchie compagnie ferroviarie non hanno ricevuto dallo Stato le compensazioni su cui pensavano di poter contare in anticipo per le proprie carenze operative, e ciò ha scoraggiato le nuove imprese che altrimenti avrebbero desiderato partecipare alle gare d’appalto; è probabile quindi che la rete ferroviaria venga utilizzata sempre di meno, e che il materiale rotabile divenga inutilizzabile.</p>
      <p sl="nl">In passato, questi paesi godevano di un vantaggio assai cospicuo sull’Europa occidentale nel settore dei trasporti ferroviari; ma tale vantaggio ormai è sfumato, e pure il loro ambiente è particolarmente vulnerabile.</p>
      <p sl="nl">Una rete ferroviaria più ridotta non significa però meno traffico; per deviare altrove tale traffico, si concentra ora l’attenzione sugli investimenti destinati alle autostrade, le quali esistevano già 15 anni fa, ma limitatamente ai percorsi più affollati, in particolare intorno alle città più grandi. Nuove autostrade verranno ora costruite in gran fretta.</p>
      <p sl="nl">Nel tentativo di limitare i costi si trascurano spesso gli interessi della natura e del paesaggio; si opta per il più breve percorso possibile, attraverso zone considerate vuote, e non si trova il denaro per deviazioni o per gallerie o ponti a vantaggio della fauna selvatica.</p>
      <p sl="nl">La Polonia non è il primo né l’unico paese che deve affrontare questo problema; lo stesso si è verificato alcuni anni fa nella Repubblica ceca, che aveva progettato un collegamento tra Praga e Dresda, e in Bulgaria, per un progetto di collegamento tra Sofia e Salonicco.</p>
      <p sl="nl">Il modo in cui vengono gestite preziose aree naturali protette fa notizia a livello non solo nazionale ma anche internazionale, dal momento che le associazioni naturalistiche e ambientali internazionali richiamano l’attenzione su questo problema. Tali organizzazioni, inoltre, sottolineano che l’Unione europea si rende parzialmente responsabile della distruzione dell’ambiente, se contribuisce a finanziare pessimi progetti di questo tipo. Da anni esorto l’Unione a respingere qualsiasi responsabilità in questo campo.</p>
      <p sl="nl">Il 2 luglio 2002 il Commissario, signora Wallström, ha dichiarato – rispondendo a mie richieste scritte – che la Polonia avrebbe dovuto adeguare i propri progetti relativi alla Via Baltica. Ricordo ora alla signora Commissario che, secondo il progetto originale, la Via Baltica avrebbe dovuto evitare questa zona vulnerabile, ma in seguito il progetto è stato modificato per servire meglio altre città. L’Unione europea deve quindi esigere il ritorno al progetto originale, elaborato molto tempo fa.</p>
    </intervention>
    <intervention id="4-042" speaker_id="1969" name="Johannes Blokland" is_mep="True" mode="spoken">
      <p sl="nl">a nome del gruppo IND/DEM . – Signora Presidente, è certamente cosa positiva che – nonostante l’urbanizzazione che si accompagna alla crescente prosperità – possiamo ancora vantare la presenza di preziose aree di conservazione della natura all’interno dell’Unione europea. Tali aree rientrano nella rete Natura 2000, che svolge un’opera importantissima per garantire la tutela della natura nell’UE e, per esempio, per contribuire alla conservazione della biodiversità.</p>
      <p sl="nl">Proprio questa settimana abbiamo approvato la proposta dell’onorevole Adamou, che contiene una presa di posizione a favore della conservazione della biodiversità. L’inserimento nella rete Natura 2000 garantisce poi che le aree di conservazione della natura vengano tramandate intatte alla posterità.</p>
      <p sl="nl">O almeno così dovrebbe essere; a quanto sembra – come è chiaramente emerso l’anno scorso – non tutti i governi lo comprendono. Il governo polacco vorrebbe costruire la nuova Via Baltica facendola passare proprio attraverso la zona della valle della Rospuda, compresa in Natura 2000.</p>
      <p sl="nl">Ho visitato la valle della Rospuda insieme a una delegazione della commissione per l’ambiente, la sanità pubblica e la sicurezza alimentare, e ho potuto constatare di persona l’inestimabile valore di questo sito polacco di conservazione della natura. Mi sembra inconcepibile che proprio il ministro dell’Ambiente polacco – niente di meno – si sia schierato a favore di questo progetto, nonostante la presenza di valide alternative; il ministro è precisamente la persona che, più di ogni altra, dovrebbe essere consapevole delle potenziali catastrofiche conseguenze di questo progetto.</p>
      <p sl="nl">Per compensare la costruzione della strada, si intende piantare un milione di alberi nella parte settentrionale della regione, nonostante gli effetti negativi che ciò avrebbe sull’ambiente naturale. So bene che per i polacchi questo problema è assai spinoso; la sicurezza del traffico esige che la Via Baltica entri in funzione al più presto, purché essa venga adeguata alle varie situazioni regionali, riducendo al minimo le ripercussioni negative sull’ambiente.</p>
      <p sl="nl">Sono lieto che la Commissione abbia inviato un avviso al governo polacco e che, non avendo ricevuto risposta, abbia fatto ricorso alla Corte di giustizia delle Comunità europee. C’è da augurarsi che la decisione del 18 aprile, con cui la Corte ha invitato la Polonia a sospendere immediatamente le misure di compensazione, costituisca un messaggio per il futuro, facendo comprendere agli Stati membri che non possono permettersi di deturpare preziose zone di conservazione della natura.</p>
    </intervention>
    <intervention id="4-043" speaker_id="28299" name="Bogusław Sonik" is_mep="True" mode="spoken">
      <p sl="pl">Signora Presidente, la progettata costruzione della Via Baltica ha suscitato vivaci controversie, com’è avvenuto anche per altre vie di trasporto transeuropee. L’esame delle statistiche raccolte in materia dalla Commissione indica chiaramente che alcuni Stati membri incontrano notevoli difficoltà nella progettazione delle infrastrutture nelle zone interessate dalla rete Natura 2000: penso in particolare a Spagna, Portogallo e Austria.</p>
      <p sl="pl">In questo momento, il governo polacco è ancora intenzionato a continuare la costruzione della circonvallazione di Augustów, che attraverserà la valle della Rospuda. Il governo sostiene che il progetto era stato elaborato prima che la Polonia aderisse all’Unione europea, quando il paese non era ancora vincolato al rispetto dei rigidi requisiti imposti dalle direttive UE sugli uccelli e gli habitat ; la Commissione europea accusa invece la Polonia di violare tali direttive a causa degli investimenti che ha effettuato nel progetto di costruzione della strada. Per la Polonia, la sicurezza stradale è l’argomento che depone a favore della costruzione di questa circonvallazione; ma i criteri ambientali da soddisfare nella realizzazione del progetto sembrano caduti nell’oblio.</p>
      <p sl="pl">Nonostante la situazione attuale, non possiamo comunque permettere che i colloqui riguardanti la circonvallazione si blocchino; il problema va risolto con un compromesso soddisfacente per entrambe le parti. Entrambe le tesi – quella che ricorda gli aspetti ambientali, e quella che si richiama alla sicurezza stradale – hanno la medesima importanza, e si rifletteranno su centinaia di progetti simili, in Polonia e in altri paesi. Dobbiamo rendere più efficienti i meccanismi di cooperazione ai vari livelli e adeguare i criteri normativi all’attuale situazione sociale e ambientale.</p>
      <p sl="pl">Chiedo però che in futuro analoghe richieste di dibattito ricevano il medesimo trattamento. A tutt’oggi, nonostante l’adesione di più di 60 deputati, non è stato ancora consentito un dibattito sulla più grave minaccia ambientale, derivante dalla costruzione del gasdotto nordeuropeo che attraversa i fondali del Mar Baltico. Vi ricordo che il 10 per cento delle zone marine rientra nella rete Natura 2000, ma nessuno – letteralmente nessuno – ha sollevato la questione in seno al Parlamento europeo.</p>
      <p sl="pl">In questo momento, mentre importanti aree ricche di biodiversità vengono distrutte sotto gli occhi degli ambientalisti e dell’Europa intera, sembra mancare la volontà di discutere la minaccia ambientale che grava sul nostro unico mare interno, il Baltico.</p>
    </intervention>
    <intervention id="4-044" speaker_id="28382" name="Andrzej Jan Szejna" is_mep="True" mode="spoken">
      <p sl="pl">Signora Presidente, da molto tempo la delegazione polacca del gruppo PSE al Parlamento europeo insiste sulla necessità di costruire la circonvallazione di Augustów.</p>
      <p sl="pl">Tuttavia, il progetto scelto per la costruzione della nuova strada, attraverso la valle della Rospuda, avrà sicuramente effetti negativi su quell’ecosistema, che è unico in Europa e si trova in un’area protetta dal programma Natura 2000. Se si consente che la circonvallazione di Augustów attraversi la valle, l’ambiente naturale subirà danni irreparabili, tra cui la distruzione di 20 000 alberi e la scomparsa di specie animali e vegetali rarissime; dobbiamo purtroppo renderci conto che qualsiasi alternativa alla circonvallazione è destinata a incidere sull’ambiente naturale della regione. E’ necessario perciò scegliere il progetto che produrrà il minimo impatto negativo possibile sulla straordinaria flora e fauna della valle della Rospuda.</p>
      <p sl="pl">Prima delle elezioni i rappresentanti del partito Diritto e giustizia, attualmente al governo in Polonia, ci avevano assicurato che la Via Baltica, in cui rientra la circonvallazione di Augustów, avrebbe evitato le aree naturali di maggior valore; ora essi infrangono la promessa fatta. Le autorità polacche hanno avuto tutto il tempo di riesaminare la collocazione della circonvallazione; esse hanno però ignorato i suggerimenti avanzati dagli ambientalisti, secondo i quali una modifica del tracciato autostradale avrebbe consentito di evitare danni all’ambiente e di risparmiare denaro. Il ministro dell’Ambiente non ha colto l’occasione per conciliare gli interessi degli abitanti di Augustów, che svolgono un’attiva campagna per la costruzione dell’autostrada, con quelli dei difensori dell’ambiente. Il governo polacco chiude gli occhi di fronte all’enorme costo di questo progetto destinato a gravare per anni sui contribuenti del paese, dal momento che l’Unione europea non contribuirà alla costruzione della strada in una zona ove la direttiva Habitat vieta di distruggere l’ambiente. E ancora, a causa della valutazione negativa che la Commissione europea ha emesso sul progetto, la prosecuzione dei lavori per la costruzione della strada può esporre la Polonia al pagamento di multe per un ammontare di milioni di euro; anche questo è un onere che andrà a gravare sui contribuenti polacchi.</p>
      <p sl="pl">A mio avviso, la proposta di svolgere un referendum a livello locale e regionale sulla circonvallazione di Augustów e sul suo percorso attraverso la valle della Rospuda, avanzata dal Primo Ministro Kaczyński, dimostra solo che il governo polacco vuole eludere le proprie responsabilità di politica interna e costituisce un superfluo pomo della discordia per la società polacca. Il referendum si è tenuto perché contemporaneamente si tenevano le elezioni amministrative nel voivodato di Podlasie; ma era ovvio fin dall’inizio che il risultato del referendum non sarebbe stato vincolante per la Corte di giustizia, che ora si occupa del problema. Esso è quindi irrilevante, e iniziative di questo tipo servono solo a fini di politica interna. Ricordo inoltre che, per la legge polacca, un referendum è valido solo se il numero dei votanti supera il 30 per cento degli aventi diritto al voto; domenica scorsa l’affluenza alle urne è stata inferiore.</p>
      <p sl="pl">L’ambiente naturale è una delle nostre più preziose ricchezze, eppure non facciamo abbastanza per proteggerlo; credo che il governo polacco debba compiere ogni sforzo per presentare al più presto soluzioni alternative a questo problema.</p>
    </intervention>
    <intervention id="4-045" speaker_id="28268" name="Danutė Budreikaitė" is_mep="True" mode="spoken">
      <p sl="lt">Signora Presidente, onorevoli colleghi, la circonvallazione di Augustów dovrebbe entrare a far parte della Via Baltica; si tratta di un evento importantissimo per la città di Augustów, attraverso il cui centro transitano annualmente un milione e mezzo di veicoli.</p>
      <p sl="lt">La Commissione europea ha fatto ricorso alla Corte di giustizia delle Comunità europee contro la costruzione della circonvallazione di Augustów sulla Via Baltica, iniziata dalla Polonia prima dell’adesione del paese all’Unione europea. Il ricorso è motivato dall’affermazione che verranno violati i vincoli di protezione ambientale vigenti nella valle della Rospuda, attraverso la quale deve passare il viadotto in progetto. Questo territorio è protetto dal programma Natura 2000.</p>
      <p sl="lt">Analoghe preoccupazioni di tutela ambientale non sono però state sollevate in merito al gasdotto Nord Stream , il cui progetto, a sua volta, prevede il passaggio attraverso zone comprese in Natura 2000, con conseguenze ecologiche imprevedibili.</p>
      <p sl="lt">La Polonia sta cercando possibili soluzioni per questo problema, forse con la costruzione di una galleria ben più costosa. La popolazione di Augustów desidera solo vivere in tranquillità, ma nessuno si preoccupa dell’inquinamento che colpisce i cittadini.</p>
      <p sl="lt">Ho chiesto alla Commissione quali potrebbero essere le soluzioni – a parte il divieto di costruire la circonvallazione – e quali aiuti potrebbe ricevere la Polonia; mi è stato risposto che, secondo il principio di sussidiarietà, la Commissione non ha il potere di imporre soluzioni concrete agli Stati membri, né di stabilire le spese da effettuare.</p>
      <p sl="lt">E’ forse giunto il momento di riesaminare i poteri della Commissione?</p>
      <p sl="lt">Per recarsi in Europa i cittadini degli Stati baltici saranno forse obbligati a prendere l’aereo?</p>
    </intervention>
    <intervention id="4-046" speaker_id="28341" name="Mirosław Mariusz Piotrowski" is_mep="True" mode="spoken">
      <p sl="pl">Signora Presidente, l’ambiente naturale è importantissimo; è anzi una delle questioni più importanti della società odierna. La natura è un elemento indipendente dell’ambiente che ci circonda; non l’abbiamo creata e abbiamo certo il dovere di proteggerla.</p>
      <p sl="pl">Tuttavia, la tutela dell’ambiente non può diventare un alibi per alcuni piccoli gruppi di attivisti ambientali che ricattano determinate regioni e determinati governi. Per ragioni più politiche che ambientali, e nella previsione di vantaggi materiali, questi gruppi cercano di bloccare la costruzione di strade, circonvallazioni e aeroporti. Un esempio classico dell’abuso di argomentazioni ambientali è la campagna contro la costruzione dell’aeroporto di Świdniku presso Lublino, in Polonia. Il pretesto adottato è la presenza di una colonia di marmotte; ma ci si è ben guardati dal dire che quello non era il loro habitat naturale e che, secondo gli esperti, sarebbe stato possibilissimo spostarle altrove in piena sicurezza.</p>
      <p sl="pl">Gli ambientalisti ricorrono ad argomentazioni non meno discutibili per ostacolare altri investimenti pianificati nell’Europa centrale e orientale, tra cui la Via Baltica. Si tace sul fatto che da un referendum tenuto in Polonia, nella regione in cui si dovrebbe costruire la circonvallazione, è uscita una netta maggioranza favorevole al progetto.</p>
      <p sl="pl">Le norme ambientali europee non si possono applicare automaticamente, ignorando l’esistenza di specifiche circostanze locali; dobbiamo usare il buon senso e non lasciarci trascinare dalle emozioni e dall’ideologia. L’uso dell’ambiente come spauracchio si può evitare moltiplicando gli investimenti in infrastrutture nei nuovi Stati membri. Non dimentichiamo che tali investimenti influiscono concretamente sulla qualità della vita dei cittadini, il cui diritto a infrastrutture di buona qualità non è meno importante delle considerazioni ambientali.</p>
    </intervention>
    <intervention id="4-047" speaker_id="28277" name="Stanisław Jałowiecki" is_mep="True" mode="spoken">
      <p sl="pl">Signora Presidente, è vero che la Polonia, pur avendo compiuto un’opera notevolissima dall’inizio del suo programma di riforme 18 anni fa, ha malauguratamente trascurato la costruzione della rete stradale; questo è un dato di fatto.</p>
      <p sl="pl">Ora stiamo cercando di recuperare in fretta il tempo perduto, benché ovviamente il compito sia tutt’altro che facile. Uno degli ostacoli che incontriamo sul nostro cammino è quello delle restrizioni ambientali. Dobbiamo ricordare che, quando l’Europa occidentale ha costruito una rete stradale destinata a coprire gran parte del suo territorio, non esistevano affatto limitazioni alla costruzione di reti di trasporto; ora è emerso un conflitto.</p>
      <p sl="pl">In questo conflitto, però, la natura non è priva di voce. Numerosi gruppi ambientali parlano a nome dell’ambiente; in effetti, parlano spesso a voce troppo alta, dimenticando che anche l’uomo è una parte importante – se non la più importante – dell’ecosistema. In realtà, prima e più di ogni altra cosa, occorre proteggere l’uomo.</p>
      <p sl="pl">E’ deplorevole che il conflitto concernente i lavori di costruzione nella valle della Rospuda abbia assunto dimensioni così ampie e tale complessità, anche dal punto di vista politico. Esiste una via d’uscita? Esiste una soluzione ragionevole, soddisfacente per entrambe le parti? Temo che la risposta sia negativa, e che la Commissione debba scegliere; è necessario prendere una decisione.</p>
      <p sl="pl">Personalmente, ritengo che la strada si debba costruire. L’autorizzazione ai lavori deve però includere un rigoroso elenco di condizioni da rispettare per ridurre al minimo i danni all’ambiente. Infatti – ammettiamolo – i danni non si possono evitare; essi accompagnano la civiltà, poiché il progresso non è mai gratuito. Ogni cosa ha il suo prezzo.</p>
    </intervention>
    <intervention id="4-048" speaker_id="23768" name="Bogusław Liberadzki" is_mep="True" mode="spoken">
      <p sl="pl">Signora Presidente, la Via Baltica è un importantissimo fattore di rafforzamento della coesione all’interno dell’Unione europea. E’ importante in quanto diminuisce i tempi di percorrenza che separano gli Stati baltici – Lituania, Lettonia, Estonia e indirettamente anche la Finlandia – dall’Unione europea, passando per la Polonia. I vantaggi per l’Unione e per l’Europa sembrano notevoli e tangibili.</p>
      <p sl="pl">Non ignoro la pesantissima situazione che affligge gli abitanti di Augustów, la cui città è attraversata da un numero sempre maggiore di autocarri, automobili e autocorriere; la popolazione di Augustów non può continuare a vivere in questo modo. Questa regione della Polonia è ricchissima di risorse naturali – flora, fauna, laghi, foreste e l’intero paesaggio – e quindi qualsiasi strada attraversi la zona avrà un impatto negativo sull’ambiente; evitare del tutto la regione è però semplicemente impossibile. La strada consentirà agli europei di raggiungere questi paesaggi, e li avvicinerà reciprocamente, mentre rinunciare a costruire la strada significherebbe mantenere la regione nelle condizioni di una fortezza inaccessibile.</p>
      <p sl="pl">Benché l’atteggiamento dell’attuale governo polacco sia stato talvolta poco professionale, chiedo alla Commissione di tener conto degli aspetti appena ricordati. E’ possibile e necessario che la Commissione europea e il governo polacco cerchino insieme una soluzione efficace, vantaggiosa per l’Unione, per i cittadini e per gli abitanti di Augustów, oltre che per i guidatori dei veicoli che attraversano la zona, e tale anche da non danneggiare troppo l’ambiente. A metà degli anni ’90 sono stato ministro dei Trasporti in Polonia. Allora ho sostenuto il progetto, che ritenevo necessario; oggi continuo a sostenere la costruzione della Via Baltica.</p>
    </intervention>
    <intervention id="4-049" speaker_id="28391" name="Zdzisław Zbigniew Podkański" is_mep="True" mode="spoken">
      <p sl="pl">Signora Presidente, in quanto deputato polacco al Parlamento europeo ho il dovere di informare i colleghi che il caso della Via Baltica ha due facce, la prima ambientale e l’altra politica.</p>
      <p sl="pl">L’aspetto peggiore di questa vicenda è il fatto che la Commissione europea sia stata coinvolta anche in conflitti elettorali locali. Colgo l’occasione per sottolineare che, di recente, la Commissione europea si è fatta coinvolgere, troppo spesso e senza necessità, in questioni che rientrano nelle competenze del governo nazionale e delle autorità locali polacche; per questo motivo, nel prossimo futuro sentiremo assai spesso parlare della strada E-19.</p>
      <p sl="pl">Sorge quindi la domanda: cosa vuole la Commissione europea? In Polonia si dice che voglia bloccare gli stanziamenti assegnati alla Polonia per la costruzione di autostrade. Forse sarebbe meglio che la Commissione si occupasse di problemi come gli OGM in Europa – che fanno pesare su di noi la minaccia di un disastro ambientale e biologico – o delle aziende agricole Schmidt, che continuano a inquinare impunemente. C’è molto lavoro da fare, e non c’è motivo di interferire nell’opera di chi svolge onestamente il proprio lavoro.</p>
    </intervention>
    <intervention id="4-050" speaker_id="28284" name="Barbara Kudrycka" is_mep="True" mode="spoken">
      <p sl="pl">Signora Presidente, la Commissione europea ha deciso di ricorrere alla Corte di giustizia delle Comunità europee contro la Polonia, perché quest’ultima ha iniziato la costruzione di un tratto stradale più lungo di 1 500 metri rispetto alla strada attualmente percorsa dagli autocarri, cinque chilometri del quale sconfinano nell’area protetta dal programma Natura 2000. Le attuali condizioni della strada sono così disastrose che gli abitanti della zona l’hanno soprannominata “strada della morte”; solo nel 2006, nel breve tratto di strada presso la cittadina di Augustów sono morte 14 persone e 25 sono rimaste ferite. Rimandare la costruzione della strada di un periodo compreso fra tre e cinque anni – il tempo minimo occorrente alla Corte per affrontare il caso – e forse dover ricominciare da capo il processo di investimenti, potrebbe provocare da 40 a 70 morti.</p>
      <p sl="pl">Ricordo anche l’inquinamento acustico causato dalle migliaia di autocarri che attraversano Augustów, e la minaccia di incidenti mortali, derivanti dal transito in aree edificate di autocarri che trasportano merci pericolose.</p>
      <p sl="pl">La direttiva Habitat permette di investire in progetti che attraversano territori protetti da Natura 2000, in circostanze eccezionali e in cambio di una compensazione. Domenica scorsa, nel corso di un referendum , quasi il 92 per cento degli abitanti del luogo si è pronunciato a favore del nuovo tracciato. Questa presa di posizione della popolazione locale non è un motivo sufficiente per ritirare il ricorso presentato alla Corte di giustizia?</p>
      <p sl="pl">Se la Commissione non ritirerà il ricorso, si dimostrerà incapace di trovare un giusto punto di equilibrio tra le opinioni di una piccola ma significativa minoranza nella Direzione generale per l’ambiente, oltre che di gruppi ambientali ed ecoterroristi, e le aspettative e le esigenze degli abitanti, illustrate alla Commissione dal sindaco e dal governatore del voivodato.</p>
      <p sl="pl">In tale situazione, se i criteri alternativi per la costruzione di un ponte sulla valle della Rospuda non saranno soddisfacenti per la Commissione, può scoppiare un grave conflitto, tale da condurre al blocco e alla completa paralisi della strada attualmente in uso. Alla luce della determinazione dimostrata dagli abitanti del luogo – che conosco bene perché, a differenza degli altri intervenuti, abito in quella zona – tutto è possibile. Se la strada in questione non sarà aperta al più presto, dovremo forse pensare all’avvio di negoziati con la Russia, la Bielorussia e l’Ucraina, per deviare attraverso questi paesi il traffico proveniente dagli Stati baltici.</p>
    </intervention>
    <intervention id="4-051" speaker_id="37200" name="Katrin Saks" is_mep="True" mode="spoken">
      <p sl="et">Signora Presidente, nella mia qualità di rappresentante dell’Estonia desidero sottolineare l’importanza della Via Baltica; storicamente essa ha rappresentato per noi un’importante collegamento con i paesi europei, e va sviluppata affinché possa diventare veloce e sicura – due qualità che oggi non possiede.</p>
      <p sl="et">Questa primavera, per esempio, ci sono volute più di 12 ore per andare in automobile da Tallinn a Varsavia: un tempo inaccettabile. Ci rallegriamo quindi vivamente per le opportunità offerte dal decimo programma quadro per la costruzione dell’autostrada; fatta questa premessa, bisogna aggiungere che la costruzione di una buona strada non giustifica l’abbandono di ogni requisito ambientale. Non è neppure probabile che tali strade ci garantiscano un futuro roseo; l’episodio polacco getta purtroppo un’ombra sull’intero progetto della Via Baltica, che è di vitale importanza, in particolare per la regione baltica.</p>
      <p sl="et">Ci auguriamo che la Corte di giustizia prenda presto una decisione, e che sia possibile raggiungere rapidamente un compromesso tra la Commissione e le autorità polacche. Ribadisco l’importanza di tutti i collegamenti tra gli Stati membri dell’Unione europea: strade, ferrovie o linee elettriche. Non potremo sentirci veramente membri a pieno titolo dell’Unione, fino a quando tali collegamenti saranno assenti o in pessime condizioni.</p>
    </intervention>
    <intervention id="4-052" speaker_id="photo_generic" name="Dalia Grybauskaitė" is_mep="True" mode="spoken">
      <p sl="en">Membro della Commissione. – Signora Presidente, comprendo la delicatezza del problema: stiamo discutendo di reti transeuropee, opere e strade transeuropee e delle popolazioni che vivono nei pressi di queste strade.</p>
      <p sl="en">Sappiamo che questo progetto fu avviato prima dell’ingresso della Polonia nell’Unione europea. Sottolineo però, a nome della Commissione, che prima di avviare vasti programmi è necessario seguire determinate procedure – alludo in particolare alle valutazioni d’impatto. La Commissione invita quindi la Polonia – cui spetta ora la responsabilità in merito – a completare al più presto la valutazione d’impatto.</p>
      <p sl="en">Invece, in risposta alla domanda sulla proposta North Stream, il progetto in questione non è ancora stato avviato; la valutazione d’impatto è in corso e tale progetto potrà iniziare solo dopo il completamento della valutazione d’impatto. Si tratta di una questione differente, e la situazione è opposta rispetto a quella della Via Baltica. Non c’è stata alcuna valutazione d’impatto; il processo è soltanto a metà, ma i lavori sono in corso.</p>
      <p sl="en">I lavori sono in corso al di fuori delle aree di Natura 2000; non ci risulta che la Polonia stia violando alcuna decisione della Corte. Posso anche confermare che questo progetto non ha ancora ricevuto risorse finanziarie europee.</p>
      <p sl="en">C’è stato qualche commento sui poteri e le responsabilità della Commissione; gli uni e le altre sono definiti dai Trattati europei. Se volete modificarli, bisognerà cambiare i Trattati.</p>
    </intervention>
    <intervention id="4-053" speaker_id="4544" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">Dichiarazioni scritte (articolo 142 del Regolamento)</p>
    </intervention>
    <intervention id="4-054" speaker_id="28280" name="Filip Kaczmarek" is_mep="True" mode="written">
      <p sl="pl">Signora Presidente, Polonia, Lituania e Lettonia hanno bisogno della Via Baltica e di altri investimenti in progetti stradali, ma anche di misure a protezione dell’ambiente naturale, compresa la valle della Rospuda. Non possiamo tagliare fuori alcune zone dell’Unione dalle altre regioni e dagli altri paesi, solo a causa dei requisiti di protezione ambientale.</p>
      <p sl="pl">Non possiamo però ignorare l’ambiente e sfruttare l’esigenza di miglioramenti infrastrutturali come pretesto per giustificare le decisioni che prendiamo. Gli esperti ci informano dell’esistenza di percorsi alternativi, meno dannosi per l’ambiente rispetto a quelli attuali. In tal caso, dobbiamo impegnarci a portarne avanti l’applicazione, anziché abbarbicarci ostinatamente a questa soluzione tutt’altro che ideale.</p>
      <p sl="pl">Questo problema suscita forte turbamento nell’opinione pubblica polacca; sarebbe ragionevole cercare una soluzione basata sui fatti. La coalizione al governo in Polonia ha politicizzato all’estremo l’intera questione; ha persino voluto a tutti i costi un referendum locale, cui difficilmente si può attribuire significato diverso da quello di un tentativo di sfruttare il problema della Via Baltica per i propri fini, dal momento che il referendum si è svolto contemporaneamente alle elezioni regionali. Tra l’altro, si tratta di un referendum che non è vincolante per la Corte di giustizia, e neppure per le stesse autorità polacche.</p>
      <p sl="pl">La soluzione migliore per gli abitanti della regione e per i futuri utenti della strada sembra quella di un compromesso a livello europeo, affinché il principio dello sviluppo sostenibile non debba rimanere privo di significato.</p>
    </intervention>
  </section>
  <section id="creitem6" title="6. Benvenuto">
    <intervention id="4-250" speaker_id="1253" is_mep="True" mode="spoken" role="Presidente">
      <p sl="unknown">Onorevoli colleghi, il 15 aprile ho invitato Garri Kasparov a venire qui al Parlamento europeo, proprio il giorno in cui è stato fermato dalla polizia per 11 ore e un mio collaboratore si trovava a Mosca per altri motivi, correlati con l’eredità di Andrej Sacharov. Mi fa molto piacere che Garri Kasparov sia stato qui ieri e oggi e sono lieto del forte sostegno che avete manifestato a lui e ai suoi amici in Russia.</p>
      <a text="(Applausi)"/>
    </intervention>
    <intervention id="4-059" speaker_id="28514" name="Kyriacos Triantaphyllides" is_mep="True" mode="spoken">
      <p sl="en">Signor Presidente, desidero comunicare all’Assemblea che la notte scorsa le autorità israeliane hanno arrestato alcuni rappresentanti eletti del PLC, tra cui un ministro del governo Abbas. Le chiedo pertanto, signor Presidente, di stigmatizzare quest’azione da parte israeliana e redigere una dura dichiarazione di condanna di tale pratica, che consiste nell’arrestare i rappresentanti eletti del popolo palestinese. Non è così che si può far progredire il processo di pace.</p>
      <a text="(Applausi)"/>
    </intervention>
    <intervention id="4-060" speaker_id="1253" is_mep="True" mode="spoken" role="Presidente">
      <p sl="unknown">Ne abbiamo appena parlato anche in sede di Conferenza dei presidenti. A meno di inevitabili cambiamenti di programma, domenica mi recherò in Medio Oriente e lì cercherò i modi più opportuni per affrontare questo argomento.</p>
    </intervention>
  </section>
  <section id="creitem7" title="7. Turno di votazioni">
    <intervention id="4-252" speaker_id="1253" is_mep="True" mode="spoken" role="Presidente">
      <p sl="unknown">L’ordine del giorno reca il turno di votazioni.</p>
      <a text="(Per i risultati e ulteriori dettagli sulle votazioni: cfr. Processo verbale)"/>
    </intervention>
  </section>
  <section id="creitem8" title="7.1. Organizzazione comune dei mercati agricoli (votazione)"/>
  <section id="creitem9" title="7.2. Organizzazione comune dei mercati nel settore dei cereali (votazione)">
    <intervention id="4-066" speaker_id="4528" name="Neil Parish" is_mep="True" mode="spoken">
      <p sl="en">Signor Presidente, può per favore precisare chiaramente che la proposta è respinta su raccomandazione del relatore, non della commissione per l’agricoltura e lo sviluppo rurale? Non ho altro da dire.</p>
    </intervention>
    <intervention id="4-067" speaker_id="1253" is_mep="True" mode="spoken" role="Presidente">
      <p sl="unknown">La raccomandazione di respingere la proposta della Commissione viene dal relatore. Chi intende accogliere tale richiesta del relatore, deve ora votare contro.</p>
    </intervention>
  </section>
  <section id="creitem10" title="7.3. Verifica dei poteri di Beniamino Donnici (votazione)">
    <intervention id="4-070" speaker_id="2155" name="Graham Watson" is_mep="True" mode="spoken">
      <p sl="en">Signor Presidente, intervengo a norma dell’articolo 3, paragrafo 3, del Regolamento per chiederle di esercitare i suoi poteri in qualità di Presidente del Parlamento, come previsto dall’articolo 19, per dichiarare inammissibile la relazione dell’onorevole Gargani (A6-0198/2007) e sospendere la relativa votazione. La relazione costituisce una violazione dei Trattati, più specificamente degli articoli 12 e 13 dell’Atto del 1976, ed è pertanto priva di base giuridica. Le chiedo di usare i suoi poteri presidenziali per dichiararne l’inammissibilità.</p>
    </intervention>
    <intervention id="4-071" speaker_id="1253" is_mep="True" mode="spoken" role="Presidente">
      <p sl="unknown">Si tratta di una relazione della commissione giuridica. E chi meglio della commissione giuridica può dare indicazioni sulla base giuridica? Il Presidente del Parlamento non ritiene di essere in grado di correggere una decisione adottata dalla commissione giuridica su una questione giuridica, sebbene molti anni fa abbia studiato giurisprudenza. La mia decisione è pertanto di procedere alla votazione sulla relazione.</p>
      <p sl="unknown">Dopo la votazione finale</p>
    </intervention>
    <intervention id="4-072" speaker_id="2155" name="Graham Watson" is_mep="True" mode="spoken">
      <p sl="en">Signor Presidente, il mio gruppo ritiene che quanto l’Assemblea ha appena fatto sia illegale, come ho spiegato prima. Accettiamo nondimeno il verdetto del Parlamento. Come si suol dire: ci vedremo in tribunale!</p>
      <a text="(Si ride)"/>
    </intervention>
    <intervention id="4-073" speaker_id="1253" is_mep="True" mode="spoken" role="Presidente">
      <p sl="unknown">Questa è una decisione dell’intero Parlamento. Poiché anche lei ne fa parte, in tribunale ci dovrà venire anche lei.</p>
      <a text="(Applausi)"/>
    </intervention>
  </section>
  <section id="creitem11" title="7.4. Situazione in Nigeria (votazione)"/>
  <section id="creitem12" title="7.5. Commercio internazionale delle specie di fauna e flora minacciate di estinzione (CITES) (votazione)"/>
  <section id="creitem13" title="8. Benvenuto">
    <intervention id="4-253" speaker_id="1253" is_mep="True" mode="spoken" role="Presidente">
      <p sl="unknown">Onorevoli colleghi, do il benvenuto ai membri della delegazione del parlamento kirghiso, guidata dall’onorevole Matubraimov, che ha preso posto in tribuna d’onore. La delegazione è qui a Strasburgo per partecipare alla quinta sessione della commissione parlamentare di cooperazione UE-Kirghizistan.</p>
      <p sl="unknown">Un caloroso benvenuto a tutti voi!</p>
      <a text="(Applausi)"/>
      <p sl="unknown">Ci rallegriamo degli ulteriori progressi nelle relazioni tra i nostri due parlamenti dopo l’entrata in vigore dell’accordo di cooperazione tra l’Unione europea e il Kirghizistan nel 1999.</p>
      <p sl="unknown">Vi auguro un piacevole soggiorno a Strasburgo.</p>
    </intervention>
  </section>
  <section id="creitem14" title="9. Turno di votazioni (seguito)"/>
  <section id="creitem15" title="9.1. Strategia innovativa (votazione)"/>
  <section id="creitem16" title="9.2. Lotta contro la criminalità organizzata (votazione)"/>
  <section id="creitem17" title="9.3. Kashmir: situazione presente e prospettive future (votazione)">
    <intervention id="4-086" speaker_id="4521" name="Charles Tannock" is_mep="True" mode="spoken">
      <p sl="en">Signor Presidente, presento un emendamento orale per depennare dal paragrafo la parola “attualmente”.</p>
    </intervention>
    <intervention id="4-088" speaker_id="4262" name="Jo Leinen" is_mep="True" mode="spoken">
      <p sl="en">Il testo, che leggerò nella versione inglese, è il seguente: “esorta l’UE ad adottare una ferma posizione per sostenere la clausola sui diritti umani e la democrazia … per esaminare la possibilità di avviare specifici dialoghi sui diritti umani con il Pakistan”, e poi si inserisce l’emendamento orale: “come già accade con l'India”.</p>
    </intervention>
    <intervention id="4-090" speaker_id="4262" name="Jo Leinen" is_mep="True" mode="spoken">
      <p sl="en">Il testo attuale è: “ricorda … all’Unione europea e alla comunità internazionale che la controversia sul Kashmir continua a rappresentare un grave rischio di conflitto nella regione e nel mondo …”, mentre l’emendamento così recita: “ … ricorda … all’Unione europea e alla comunità internazionale che la controversia sul Kashmir ha rappresentato un grave rischio di conflitto nella regione …”.</p>
    </intervention>
    <intervention id="4-092" speaker_id="28481" name="Sajjad Karim" is_mep="True" mode="spoken">
      <p sl="en">Signor Presidente, mi risulta che il segretariato del gruppo ALDE ha presentato una proposta di emendamento orale a mio nome. Sarebbe così gentile da controllare la sua documentazione?</p>
    </intervention>
    <intervention id="4-093" speaker_id="1253" is_mep="True" mode="spoken" role="Presidente">
      <p sl="unknown">Sarà stata presentata senz’altro, ma tra le mie carte non c’è. Dobbiamo pertanto seguire la procedura consueta.</p>
    </intervention>
  </section>
  <section id="creitem18" title="9.4. Estonia (votazione)"/>
  <section id="creitem19" title="10. Dichiarazioni di voto">
    <intervention id="4-098" speaker_id="1403" name="David Martin" is_mep="True" mode="written">
      <p sl="it">Sono favorevole alla relazione Busk perché potrebbe semplificare notevolmente la politica agricola comune. Pur auspicando un’ulteriore riforma della PAC, condivido la posizione del relatore secondo cui essa dovrebbe passare “dalla porta principale”.</p>
    </intervention>
    <intervention id="4-099" speaker_id="28139" name="Carl Schlyter" is_mep="True" mode="written">
      <p sl="it">E’ positivo che il quadro giuridico venga semplificato, però restano in vigore sia i sussidi alle esportazioni sia altri aiuti sotto forma di intervento. Questa è una situazione che non posso assolutamente accettare e pertanto mi astengo dalla votazione.</p>
    </intervention>
    <intervention id="4-100" speaker_id="1945" name="Salvatore Tatarella" is_mep="True" mode="written">
      <p sl="it">Contesto le argomentazioni che stanno alla base dell’azione della Commissione. A dispetto dell’apparente e senz’altro positivo intento di semplificare l’amministrazione, tale azione è suscettibile di non tenere in sufficiente considerazione gli aspetti specifici di determinati metodi di produzione. Trovo inoltre deplorevole che né i miei colleghi della commissione per l’agricoltura e lo sviluppo rurale né io abbiamo avuto il tempo necessario per studiare la proposta della Commissione in condizioni adeguate, a causa del calendario impossibile predisposto dalla Presidenza del Consiglio. Quest’intero processo meritava di essere esaminato con maggiore attenzione da parte delle Istituzioni europee, e reputo deplorevole che non si sia dedicato più tempo a un argomento di fondamentale importanza come questo.</p>
      <p sl="it">E’ per tale motivo che ho deciso di astenermi dalla votazione finale.</p>
    </intervention>
    <intervention id="4-102" speaker_id="photo_generic" name="Hélène Goudin e Nils Lundgren" is_mep="True" mode="written">
      <p sl="it">La commissione per l’agricoltura e lo sviluppo rurale del Parlamento europeo ha stilato nuovamente una relazione contraria alla riforma della politica agricola comune.</p>
      <p sl="it">Noi vogliamo abolire l’organizzazione comune dei mercati nel settore dei cereali. Nondimeno appoggiamo la proposta della Commissione europea, in contrapposizione all’approccio della commissione per l’agricoltura e lo sviluppo rurale del Parlamento europeo, perché quest’ultima intende ora opporsi all’abolizione degli interventi a favore del granoturco.</p>
      <p sl="it">La Lista di giugno rileva che, stante questa situazione, è una fortuna che il Parlamento europeo non abbia poteri di codecisione in materia di politica agricola comune, poiché altrimenti l’Unione finirebbe nella trappola del protezionismo e dei sussidi a tutti i settori agricoli.</p>
    </intervention>
    <intervention id="4-103" speaker_id="1403" name="David Martin" is_mep="True" mode="written">
      <p sl="it">Ho votato a favore della relazione Glattfelder sull’organizzazione comune dei mercati nel settore dei cereali non perché ne condivida interamente i contenuti, bensì perché essa è coerente con la riforma della PAC. Ho inoltre accettato come soluzione di compromesso l’eliminazione graduale dei sussidi pubblici per le colture cerealicole.</p>
    </intervention>
    <intervention id="4-104" speaker_id="4412" name="Véronique Mathieu" is_mep="True" mode="written">
      <p sl="it">E’ senz’altro necessario riformare l’intervento a sostegno del granoturco.</p>
      <p sl="it">Anche se è considerato un’ancora di salvezza in caso di difficoltà e un modo per garantire la continuità della produzione, il sistema attuale non svolge più questo compito primario – specialmente in Ungheria – ma è diventato ormai soltanto un’occasione per fare affari.</p>
      <p sl="it">Nondimeno, il sistema non va abbandonato dall’oggi al domani, e certamente non va abbandonato solo sulla base di uno studio economico riguardante due campagne di commercializzazione eccezionali e incentrato sui problemi di un unico Stato membro, ovvero l’Ungheria.</p>
      <p sl="it">La proposta della Commissione è inaccettabile in quanto prematura e inadeguata a essere gestita dai produttori in condizioni favorevoli. Come dice il proverbio, la gatta frettolosa ha fatto i gattini ciechi.</p>
      <p sl="it">Limitare la quantità di prodotto per la quale può essere concesso il beneficio dell’intervento e riesaminarla al momento del controllo sanitario sarebbe un buon compromesso tra la necessità di agire e la necessità di farlo nei tempi e nei modi giusti.</p>
      <p sl="it">Le soluzioni ai problemi locali devono essere anch’esse locali, e la risposta del Parlamento alle misure radicali e mal concepite della Commissione dovrebbe consistere nella proposta di una riforma progressiva, nella riflessione, nell’ascolto degli agricoltori e nel riesame al momento del controllo sanitario.</p>
    </intervention>
    <intervention id="4-106" speaker_id="1164" name="Bruno Gollnisch" is_mep="True" mode="spoken">
      <p sl="fr">Signor Presidente, onorevoli colleghi, mi limiterò a rilevare il deplorevole fatto che il voto favorevole espresso nei confronti del collega sarà facilmente ribaltato dalla Corte di giustizia delle Comunità europee per il semplice motivo che la vostra giurisprudenza è a geometria variabile.</p>
      <p sl="fr">All’epoca dello scandaloso tentativo di privare l’onorevole Le Pen del suo mandato, avete chiamato in causa la competenza nazionale e non eravate disposti ad ammettere che quella delle autorità francesi era un’ingerenza nei suoi diritti. Inoltre, avevate ritenuto corretto agire allo stesso modo in un altro caso di verifica delle credenziali di un deputato al Parlamento europeo, l’onorevole Ruiz-Mateos, e anche in quella circostanza vi siete appellati al diritto nazionale.</p>
      <p sl="fr">Ora, per contro, intendete difendere le prerogative di quest’Assemblea, e del resto perché non dovreste farlo? Comunque sia, il prodotto finale di questo vostro comportamento è stato una sentenza della Corte di giustizia delle Comunità europee che, per vostra sfortuna, vi ha dato torto, confermando così il detto latino hodie mihi, cras tibi – oggi a me, domani a te. Il Parlamento europeo può svolgere la funzione di giudice soltanto se giudica tutti i suoi membri allo stesso modo.</p>
    </intervention>
    <intervention id="4-107" speaker_id="31123" name="Pedro Guerreiro" is_mep="True" mode="written">
      <p sl="it">Le questioni sollevate nella relazione sono complesse e hanno implicazioni di ampia portata. Il nocciolo del problema è il potere sovrano degli Stati membri di nominare i deputati al Parlamento europeo e di stabilire le modalità della loro rappresentanza al Parlamento europeo nel contesto del vigente quadro legislativo per le elezioni al Parlamento.</p>
      <p sl="it">Non intendo entrare nei dettagli di una questione che ha natura procedurale e giuridica ed è di esclusiva competenza degli Stati membri direttamente interessati; tuttavia, secondo la relazione in esame, le autorità italiane hanno deciso, in forza di una sentenza del Consiglio di Stato italiano, di nominare al Parlamento europeo un politico le cui credenziali sono messe in dubbio da questa relazione.</p>
      <p sl="it">Considerato che tutti i criteri e le condizioni per la nomina dei deputati al Parlamento europeo da parte di uno Stato membro sono stati soddisfatti, sia a livello nazionale sia a livello di Parlamento europeo, siamo del parere che lo Stato membro in questione debba essere autorizzato a procedere alla nomina, in conformità della legislazione nazionale.</p>
    </intervention>
    <intervention id="4-110" speaker_id="2075" name="Michl Ebner" is_mep="True" mode="spoken">
      <p sl="de">Signor Presidente, desidero soltanto comunicare che mi sono astenuto dalla votazione su CITES. L’ho fatto non perché non condivida buona parte del contenuto della risoluzione, bensì perché, come spesso accade, il Parlamento impone ai paesi in via di sviluppo un comportamento che sta bene a noi ma che quei paesi possono giudicare non adeguato. Per tale motivo mi sono astenuto.</p>
    </intervention>
    <intervention id="4-111" speaker_id="31123" name="Pedro Guerreiro" is_mep="True" mode="written">
      <p sl="it">La Convenzione sul commercio internazionale delle specie di fauna e flora minacciate di estinzione (CITES) è un accordo internazionale volto a garantire che il commercio di determinate specie di fauna e flora selvatiche non ne metta a repentaglio la sopravvivenza. La Convenzione è stata firmata da 171 paesi, tra cui il Portogallo, che ne ha ratificato il testo nel dicembre 1980. La Convenzione è entrata in vigore in Portogallo nel marzo 1981.</p>
      <p sl="it">Considerata la vulnerabilità di molte specie, CITES è estremamente importante. La Convenzione tutela attualmente 5 000 animali e 28 000 piante, comprese specie presenti sul territorio portoghese. Le specie tutelate da CITES sono suddivise in tre appendici a seconda del livello di protezione necessario.</p>
      <p sl="it">Per vari anni il commercio legale di animali e piante ha rappresentato una grave minaccia per molte specie; purtroppo, sebbene molti paesi abbiano intensificato la lotta e siano sempre più vigili, il grado di pericolo resta tuttora elevato.</p>
      <p sl="it">Come già nel caso di altri tipi di accordi e progetti di tutela delle specie selvatiche, il successo di CITES dipende anche da un approccio equilibrato, fondato su criteri scientifici e raccomandazioni di organismi accreditati, tali da garantire la validità e la credibilità delle sue azioni e l’effettiva applicazione delle raccomandazioni concordate.</p>
    </intervention>
    <intervention id="4-113" speaker_id="31123" name="Pedro Guerreiro" is_mep="True" mode="written">
      <p sl="it">Le relazione considera l’innovazione come una variabile del mercato interno. Invoca la liberalizzazione dei mercati e la rimozione sistematica degli ostacoli alla libera circolazione di beni, servizi e capitali, alla libertà di stabilimento e alla mobilità della forza lavoro – tutti elementi di un approccio di tipo capitalistico basato sulla concorrenza e sulla concentrazione.</p>
      <p sl="it">Al fine di risolvere il problema dell’insufficiente finanziamento del settimo programma quadro per la ricerca e lo sviluppo, la relazione segue la tendenza di prevedere il ricorso ai Fondi strutturali e invita a “promuovere e rafforzare il partenariato pubblico-privato” – in altri termini, mette gli investimenti pubblici alla mercé del profitto privato.</p>
      <p sl="it">Ciò che occorre fare è promuovere gli investimenti pubblici nella ricerca, nell’istruzione e nell’innovazione sulla base di strategie per lo sviluppo sostenibile, in ciascun paese. Ciò consentirebbe di migliorare la qualità della vita, creare posti di lavoro (con diritti garantiti) e generare benessere (equamente distribuito). Ciò che occorre fare è definire strategie atte a contrastare la commercializzazione della conoscenza, dell’istruzione e della ricerca e a confutare l’idea che ci possa essere soltanto una ricerca altamente redditizia e con opportunità di mercato. Ciò che occorre fare è definire strategie tali da stimolare gli investimenti nell’istruzione e nella formazione a tutti i livelli e da facilitare effettivamente l’accesso delle PMI ai programmi e alle azioni esistenti.</p>
      <a text="(Testo abbreviato conformemente all’articolo 163, paragrafo 1, del Regolamento)"/>
    </intervention>
    <intervention id="4-114" speaker_id="23768" name="Bogusław Liberadzki" is_mep="True" mode="written">
      <p sl="it">La relazione evidenzia sostanzialmente la necessità di un’ampia strategia innovativa in Europa, che potrebbe rendere più competitiva la sua economia. La strategia innovativa dovrebbe fondarsi sulla creazione di settori specializzati della conoscenza, sulla riforma della legislazione in materia di brevetti e sull’introduzione di incentivi fiscali per le imprese che investono nella ricerca e nell’innovazione.</p>
      <p sl="it">Per facilitare lo scambio di conoscenze tra istituti di ricerca e organismi economici, il relatore reputa necessario promuovere la realizzazione di aree specializzate della conoscenza negli Stati membri, una maggiore collaborazione transfrontaliera e una più intensa cooperazione con esperti di paesi terzi.</p>
      <p sl="it">In linea con lo spirito della relazione, vorrei dire che l’Istituto europeo di tecnologia dovrebbe creare le condizioni necessarie per collegare i centri della conoscenza con le imprese, dando particolare rilievo all’innovazione e agli sforzi volti a incoraggiare la competitività nei settori economici incentrati sull’innovazione.</p>
      <p sl="it">Un altro elemento importante della relazione sta nel fatto che ribadisce l’esigenza di riformare la politica europea nel campo dei brevetti. E’ innegabile che sistemi equi e affidabili di tutela del diritto d’autore e dei brevetti sono fattori decisivi per la realizzazione di un’economia, e di una società, fondate sull’innovazione e sulla conoscenza.</p>
    </intervention>
    <intervention id="4-115" speaker_id="1403" name="David Martin" is_mep="True" mode="written">
      <p sl="it">Ho votato a favore della relazione Gierek ma contro tutti gli emendamenti che avrebbero potuto riaccendere le discussioni sulla direttiva concernente le invenzioni attuate per mezzo di elaboratori elettronici. Considerati gli sforzi che sono stati necessari per ottenere una maggioranza favorevole all’approvazione della direttiva, non sarebbe stato opportuno riaprire la discussione.</p>
    </intervention>
    <intervention id="4-116" speaker_id="4461" name="Luís Queiró" is_mep="True" mode="written">
      <p sl="it">Da lungo tempo si è consolidata l’idea che relazioni strette tra l’educazione superiore e il mondo delle imprese possono solo andare a beneficio di entrambe le parti. Talvolta, però, quell’idea non coincide con la realtà. Spesso le autorità pubbliche sono impegnate nella creazione di condizioni che (a seconda dei metodi e dei tempi) favoriscono la ricerca scientifica e accademica, ma non sempre lo fanno – o riescono a farlo – altrettanto efficacemente quanto la comunità imprenditoriale.</p>
      <p sl="it">Gli aiuti all’innovazione delle imprese rispondono, ovviamente, a regole e metodi diversi da quelli che sovrintendono agli investimenti nella ricerca del mondo accademico. Anche così, tenendo presente che la maggior parte dell’innovazione viene direttamente dall’attività delle imprese e dalla ricerca di risposte all’interrogativo su quali siano le esigenze del mercato, ritengo che questa relazione del Parlamento rappresenti un utile contributo alle proposte formulate nella comunicazione della Commissione. Speriamo che le autorità nazionali e regionali sfruttino al massimo queste opportunità.</p>
    </intervention>
    <intervention id="4-117" speaker_id="28349" name="Teresa Riera Madurell" is_mep="True" mode="written">
      <p sl="it">Desidero illustrare le motivazioni del mio voto sulla relazione dell’onorevole Gierek riguardante l’innovazione.</p>
      <p sl="it">Ho votato a favore perché il relatore ha compiuto un lavoro difficile e necessario su una questione che è cruciale nell’ottica di raggiungere gli obiettivi di Lisbona, ma che non abbiamo ancora affrontato.</p>
      <p sl="it">Per poter diventare una società avanzata fondata sulla conoscenza, dobbiamo essere forti non solo dal punto di vista della ricerca e dello sviluppo in campo tecnologico, cioè essere capaci di generare, assorbire, assimilare e comunicare conoscenze e capacità nuove alla società e alle imprese; dobbiamo essere forti anche dal punto di vista della capacità di trasformare le conoscenze in ricchezza e benessere sociale. Questo significa innovazione.</p>
      <p sl="it">Non tutti gli Stati membri dell’Unione europea sono allo stesso livello per quanto riguarda gli indicatori che definiscono una società fondata sulla conoscenza, né per quanto riguarda l’impegno profuso per l’innovazione. Ridurre queste differenze andrebbe a vantaggio di tutti.</p>
      <p sl="it">L’innovazione è probabilmente l’unico strumento che ci può mettere in condizione, in tempi ragionevoli, di raggiungere obiettivi importanti quali:</p>
      <p sl="it">1) migliorare la qualità e la competitività delle nostre imprese;</p>
      <p sl="it">2) rendere la crescita economica compatibile con la tutela dell’ambiente, la qualità della vita e la coesione sociale;</p>
      <p sl="it">3) conservare settori tradizionali;</p>
      <p sl="it">4) migliorare, naturalmente, in modo significativo le condizioni di lavoro e l’integrazione di determinati gruppi di persone, come i disabili.</p>
      <p sl="it">Le analisi economiche più aggiornate individuano un rapporto diretto tra le attività di ricerca, sviluppo e innovazione e la produttività, che riveste un interesse particolare per la maggior parte dei nostri paesi con economie basate sul terziario, per cui la produttività è, forse, uno dei principali punti deboli.</p>
      <p sl="it">Tutti questi aspetti sono ripresi, più o meno diffusamente, nella relazione, e per tale motivo ho votato a favore.</p>
    </intervention>
    <intervention id="4-118" speaker_id="28382" name="Andrzej Jan Szejna" is_mep="True" mode="written">
      <p sl="it">Ho votato a favore della relazione dell’onorevole Adam Gierek, dal titolo “Mettere in pratica la conoscenza: un’ampia strategia dell'innovazione per l’Europa”.</p>
      <p sl="it">Attualmente il mondo è segnato da un profondo divario nel campo dell’innovazione: da un lato, ci sono paesi che creano “fronti d’innovazione”, che riuniscono la grande maggioranza dei settori scientifici, della ricerca e dello sviluppo; dall’altro, ci sono paesi che stanno ai margini del processo d’innovazione e possono essere soltanto importatori di innovazione o paesi nei quali l’innovazione è diffusa. I leader mondiali nel campo dell’innovazione sono gli Stati Uniti, il Giappone e gli Stati membri dell’Unione europea. Inoltre, la concorrenza tra queste economie rappresenta uno stimolo a continuare sulla strada dell’innovazione.</p>
      <p sl="it">Nell’Unione europea si è però registrato di recente il cosiddetto “paradosso dell’innovazione”. I risultati economici per la Comunità sono decisamente deludenti se raffrontati alle opportunità offerte dal mercato unico europeo. Il progetto di trasformare l’Unione europea nell’economia basata sulla conoscenza più competitiva e dinamica del mondo dimostra, da un lato, che l’Unione è consapevole della necessità di riformare in profondo il suo sistema sociale ed economico e, dall’altro, che ha una visione ambiziosa e ottimistica e ritiene che un simile cambiamento sia possibile.</p>
      <p sl="it">Nel suo documento, il relatore individua con grande intelligenza le cause principali di questa situazione esistente nell’UE e, soprattutto, evidenzia la necessità di elaborare un’efficace strategia innovativa per l’Europa.</p>
    </intervention>
    <intervention id="4-120" speaker_id="28352" name="Zuzana Roithová" is_mep="True" mode="spoken">
      <p sl="cs">La raccomandazione del Parlamento europeo destinata al Consiglio sull’elaborazione di un’impostazione strategica della lotta contro la criminalità organizzata è una novità estremamente importante e gradita per i cittadini europei. Essa è la prova del fatto che l’Unione adempie il suo compito primario in un settore che richiede una collaborazione internazionale quanto più stretta possibile. Una collaborazione del genere sta già funzionando molto bene, ma ormai non basta più. Il terrorismo e altre forme di criminalità organizzata non si fermano ai confini e stanno inoltre sfruttando – in senso letterale – i vantaggi del nostro sistema democratico. Dobbiamo quindi decidere, caso per caso, a quale valore dare la precedenza: alla lotta contro il crimine oppure alla libertà incondizionata. E’ giunta l’ora di porre restrizioni alla nostra splendida libertà illimitata nelle situazioni in cui essa ci impedisce di difendere la cosa più preziosa in assoluto che abbiamo: la vita stessa. E’ giunta decisamente l’ora di cambiare tattica e rimuovere alcuni ostacoli interni, compresi quelli che proteggono le risorse economiche e finanziarie acquisite illegalmente. Il Consiglio deve attribuire a Europol ed Eurojust maggiori autonomia e autorità. Si tratta di un nuovo compito strategico, nonché di una responsabilità che abbiamo nei confronti dei 500 milioni di cittadini europei.</p>
    </intervention>
    <intervention id="4-121" speaker_id="28183" name="Patrick Gaubert" is_mep="True" mode="written">
      <p sl="it">Sono lieto che la relazione d’iniziativa dell’onorevole Newton Dunn sia stata approvata a grandissima maggioranza, perché in tal modo il Parlamento invia al Consiglio numerose raccomandazioni per l’elaborazione di un concetto strategico di lotta contro la criminalità organizzata.</p>
      <p sl="it">L’abolizione dei confini interni tra gli Stati membri aderenti all’area Schengen costituisce sicuramente un grande passo avanti per i nostri cittadini, però favorisce anche la criminalità organizzata. Per questi motivi, l’Unione europea deve svolgere un ruolo particolarmente rilevante in tale contesto.</p>
      <p sl="it">E’ fondamentale e urgente attuare una politica di prevenzione e mettere in atto strumenti efficaci. Se si vuole creare un clima di maggiore fiducia tra gli Stati e, in particolare, tra le rispettive forze di polizia, è necessario compiere molti passi avanti e indurre i nostri paesi a stanziare sufficienti risorse di bilancio per i loro programmi di scambio e formazione.</p>
      <p sl="it">Infine, il Parlamento europeo ha sottolineato l’esigenza non solo di potenziare i sistemi di protezione delle vittime e dei testimoni, ma anche di organizzare campagne di sensibilizzazione dell’opinione pubblica sul fenomeno della tratta di esseri umani.</p>
      <p sl="it">Per tutte queste considerazioni ho sostenuto il relatore e, nella votazione finale, ho votato a favore della relazione.</p>
    </intervention>
    <intervention id="4-122" speaker_id="1403" name="David Martin" is_mep="True" mode="written">
      <p sl="it">Ho votato a favore della relazione dell’onorevole Bill Newton Dunn sulla lotta contro la criminalità organizzata. E’ fondamentale dotare l’Unione europea degli strumenti necessari per promuovere e rafforzare una strategia coordinata volta a contrastare il crimine. I ruoli di Europol e Eurojust vanno potenziati; occorre altresì informare meglio l’opinione pubblica sul ruolo svolto al riguardo dall’UE.</p>
    </intervention>
    <intervention id="4-123" speaker_id="4519" name="Claude Moraes" is_mep="True" mode="written">
      <p sl="it">Ho votato a favore della relazione sulla lotta contro la criminalità organizzata presentata dal deputato britannico del gruppo ALDE Bill Newton Dunn, perché essa consentirà di rafforzare il ruolo di Europol in quanto organo di intelligence in campo penale mettendolo in condizione di adempiere il suo compito di fornire agli Stati membri informazioni e intelligence per ottenere risultati più efficaci nella prevenzione e nella lotta contro la criminalità organizzata.</p>
      <p sl="it">L’Unione europea ha sempre svolto un ruolo importante nella lotta contro la criminalità organizzata; ora è necessario dotare l’Unione di uno strumento più potente e più ambizioso per operare in più stretta intesa con gli Stati membri, migliorando così la collaborazione nell’ottica di contrastare più efficacemente la criminalità organizzata.</p>
    </intervention>
    <intervention id="4-124" speaker_id="4461" name="Luís Queiró" is_mep="True" mode="written">
      <p sl="it">Più che una scelta o un dovere, la cooperazione è una necessità reale, un aiuto concreto per contrastare la criminalità organizzata, considerato che quest’ultima diventa sempre più sofisticata, meglio attrezzata e più efficiente nell’utilizzo delle tecnologie più avanzate.</p>
      <p sl="it">Dobbiamo tenere a mente il fatto che, in riferimento alla criminalità organizzata, un ruolo importante spetta non solo all’apertura dei confini fisici, conseguente al processo di integrazione europea, ma anche alla globalizzazione e ai suoi meccanismi. Come tutte le innovazioni tecnologiche, è possibile farne uso tanto a fin di bene quanto a fin di male. Sono quindi favorevole all’impostazione generale della relazione, che sostiene la necessità di una cooperazione rafforzata e di un approccio strategico che comprenda al suo interno questa lotta e tutto quanto vi è connesso in tutte le fasi.</p>
      <p sl="it">Ciò premesso, la raccomandazione sarà efficace, e lo sarà al massimo, soltanto se non ci limiteremo ad approvare leggi ma compiremo anche passi concreti mirati a rafforzare effettivamente la fiducia reciproca tra le istituzioni responsabili della lotta contro la criminalità nei diversi Stati membri dell’Unione. Non è dato spesso di vedere un simile clima di fiducia, ma esso è nondimeno cruciale per il buon esito di questa missione.</p>
    </intervention>
    <intervention id="4-125" speaker_id="4313" name="Martine Roure" is_mep="True" mode="written">
      <p sl="it">L’Unione europea deve dotarsi degli strumenti che le consentiranno di lottare più efficacemente contro la criminalità organizzata, la quale non conosce frontiere ed è, purtroppo, in espansione.</p>
      <p sl="it">Considerato che le attività della criminalità organizzata sono diffuse in aree diverse, è necessario che l’Unione europea coordini e massimizzi gli effetti delle proprie azioni: oltre a essere in grado di reagire, deve anche adottare una politica di prevenzione. L’applicazione di una simile strategia contribuirà a una migliore comprensione dei problemi e renderà disponibili gli strumenti più idonei a combattere efficacemente la criminalità organizzata. Una delle nostre priorità è una maggiore collaborazione in campo penale tra le forze di polizia attraverso Europol, Eurojust e OLAF.</p>
      <p sl="it">Un approccio multidisciplinare è di fondamentale importanza se vogliamo trovare il modo migliore per tenere sotto controllo le bande criminali organizzate, perché dobbiamo smantellare quelle organizzazioni, processare i criminali che ne fanno parte e impedire loro di godere dei profitti delle loro malefatte. In tale contesto, la lotta contro il riciclaggio di danaro e il commercio delle armi è tra le priorità dell’Europa, perché queste due forme di criminalità organizzata sono al servizio del terrorismo.</p>
    </intervention>
    <intervention id="4-126" speaker_id="28584" name="Georgios Toussas" is_mep="True" mode="written">
      <p sl="it">La relazione prende a pretesto il problema reale della criminalità organizzata per propugnare una politica più rigida volta a limitare i diritti fondamentali del singolo e a rafforzare lo Stato di polizia e l’azione incontrollata dei meccanismi di repressione dell’Unione europea.</p>
      <p sl="it">In tale quadro, la relazione propone di: ravvicinare le disposizioni penali vigenti nei singoli Stati membri, preparando così la strada alla “comunitarizzazione” del diritto penale e limitando uno dei principali fondamenti della sovranità nazionale degli Stati membri; istituire squadre investigative comuni al servizio dei meccanismi di repressione; dare autonomia a Europol e Eurojust e rafforzare il loro carattere e le loro competenze affinché possano operare come uno “spirito mobile” al servizio della politica degli Stati membri; riconoscere il ruolo fondamentale del coordinatore europeo per la lotta al terrorismo; introdurre un meccanismo d’informazione che preveda uno status formale per i collaboratori di giustizia in ambito europeo.</p>
      <p sl="it">Ovviamente, alla luce di tutto questo non sorprende affatto che la relazione non faccia riferimento alcuno al legame tra la criminalità organizzata e le istituzioni statali e i meccanismi statali di repressione, nonostante sia di pubblico dominio che tra loro intercorrono rapporti occulti.</p>
      <p sl="it">E’ evidente che, a ben guardare, il vero obiettivo della relazione è contrastare i diritti democratici e le libertà fondamentali, non la criminalità organizzata.</p>
    </intervention>
    <intervention id="4-128" speaker_id="photo_generic" name="Hélène Goudin e Nils Lundgren" is_mep="True" mode="written">
      <p sl="it">Poiché riteniamo che il livello al quale deve essere condotta la politica estera e, per estensione, devono essere rilasciate dichiarazioni riguardanti la politica estera non sia quello dell’Unione europea, abbiamo votato contro tutti gli emendamenti e contro la relazione nel suo complesso. E’ indubbio che molte delle proposte avanzate sono, di per sé, lodevoli; tuttavia, né l’Unione europea né il Parlamento europeo dovrebbero avere competenze in questa materia.</p>
    </intervention>
    <intervention id="4-129" speaker_id="2073" name="Richard Howitt" is_mep="True" mode="written">
      <p sl="it">La delegazione del partito laburista al Parlamento europeo è lieta di aver contribuito in certa misura all’equilibrio e all’imparzialità di questa relazione, che nella prima versione sottoposta alla commissione era alquanto carente da tale punto di vista.</p>
      <p sl="it">In riferimento agli emendamenti nn. 16 e 34 abbiamo manifestato la nostra profonda preoccupazione per la sospensione del Presidente della Corte suprema pachistana e i conseguenti disordini, a causa dei quali hanno perso la vita oltre 40 persone. Difendere l’indipendenza della magistratura è un requisito essenziale di una società democratica moderna. Nondimeno è inopportuno fare riferimento a quella vicenda in una relazione che si occupa specificamente della disputa sul Kashmir.</p>
      <p sl="it">Riguardo alla lotta contro il terrorismo, abbiamo appoggiato la formulazione più costruttiva e più lungimirante degli emendamenti nn. 55 e 56, in cui si riconoscono tanto i progressi compiuti nell’abbassare i livelli di infiltrazione da parte di gruppi militanti, quanto la necessità di compiere ulteriori sforzi parallelamente a una significativa opera di smilitarizzazione.</p>
      <p sl="it">Votando a favore degli emendamenti nn. 18 e 56 riaffermiamo il diritto all’autodeterminazione del popolo del Kashmir, che lo potrà esercitare in un plebiscito quando le condizioni saranno idonee.</p>
    </intervention>
    <intervention id="4-130" speaker_id="4531" name="Jean Lambert" is_mep="True" mode="written">
      <p sl="it">Con una certa riluttanza, ho votato a favore della relazione. Riconosco che essa è radicalmente diversa dall’originaria versione unilaterale sottoposta alla commissione per gli affari esteri, e ringrazio coloro che hanno contribuito a emendarla. Il Kashmir è una regione divisa dalla storia ed è diventato causa di conflitto, un conflitto che talvolta è stato alimentato dall’azione del governo e dei militanti su entrambi i lati della linea di confine.</p>
      <p sl="it">Ma questa disputa non riguarda soltanto i governi, riguarda anche il popolo del Kashmir. Deploro che il Parlamento non abbia votato a favore di un rafforzato impegno per aiutare i kashmiri a esercitare il loro diritto all’autodeterminazione per mezzo di un plebiscito. Deploro altresì che non abbiamo insistito maggiormente nel pretendere la demilitarizzazione della regione. Mi rendo conto dell’esigenza di fronteggiare una rivolta, però occorre anche ammettere che, in proporzione al numero di abitanti, l’India ha uno dei tassi più elevati al mondo di personale militare e di sicurezza. Chiediamo l’adozione di misure atte a creare la fiducia e una maggiore democrazia: nelle condizioni attuali, la democrazia non può crescere. Avrei dunque preferito che la relazione finale fosse stata più incisiva su questi punti cruciali; riconosco nondimeno che, nella versione attuale, assume un valore politico nelle relazioni tra l’Unione europea e il popolo di quella regione.</p>
    </intervention>
    <intervention id="4-131" speaker_id="1403" name="David Martin" is_mep="True" mode="written">
      <p sl="it">Ho votato a favore della relazione, che è molto più equilibrata del testo sottoposto alla commissione. Mi sono astenuto dal voto sull’emendamento che condanna la sospensione del Presidente della Corte suprema pachistana non perché non condivida le critiche, bensì perché ho ritenuto che l’emendamento non fosse pertinente a questa relazione. Ho votato a favore dell’emendamento in cui si chiede che in futuro sia indetto un plebiscito, perché credo che il popolo del Kashmir debba poter decidere autonomamente del proprio destino.</p>
    </intervention>
    <intervention id="4-132" speaker_id="1318" name="James Nicholson" is_mep="True" mode="written">
      <p sl="it">Avendo visitato il Kashmir e visto di persona alcuni degli effetti devastanti delle violenze commesse in passato, ma avendo anche constatato che la popolazione è pronta per la pace, appoggio la relazione perché essa è uno strumento importante che sostiene l’impegno dell’Unione europea di dimostrare ad altri paesi, tramite l’offerta di condivisione delle migliori prassi e delle proprie esperienze, come un’area economica sia in grado di promuovere la pace e la prosperità in una regione la cui storia è stata segnata da guerre.</p>
      <p sl="it">Accolgo con favore le misure volte a favorire un clima di fiducia che sono proposte nella relazione, in particolare quella riguardante la cellula comune di monitoraggio per la condivisione dei dati sull’attività sismica, al fine di lanciare tempestivamente l’allarme in caso di terremoti. Riconosco altresì l’importanza di misure comunitarie di sviluppo per stimolare l’economia e sfruttare risorse finora inutilizzate nella regione.</p>
      <p sl="it">Reputo inoltre estremamente importante che la regione di AJK abbia una propria rappresentanza adeguata nel governo pachistano, di cui ancora non dispone.</p>
    </intervention>
    <intervention id="4-134" speaker_id="28276" name="Laima Liucija Andrikienė" is_mep="True" mode="spoken">
      <p sl="lt">Signor Presidente, desidero anzitutto ringraziare i colleghi che hanno votato a favore della risoluzione sull’Estonia. Il voto espresso oggi dal Parlamento europeo dimostra che la politica estera e di difesa comune dell’Unione europea non è una semplice dichiarazione sulla carta né una serie di slogan ; è invece una politica praticata nel concreto. Ma oggi il Parlamento europeo ha dimostrato anche qualcos’altro, ovvero che nell’Unione la solidarietà è viva ed è un principio praticato nel concreto. E’ facile fare belle dichiarazioni e dimostrare solidarietà quando non ci sono problemi e tutto va bene. E’ invece molto più importante e molto più difficile praticare la solidarietà nei momenti critici, nelle situazioni di crisi. Oggi il Parlamento europeo ha dimostrato altresì che nell’Unione europea non vi sono fratture tra gli Stati membri vecchi e quelli nuovi né tra quelli piccoli e quelli grandi, così come non ci sono Stati membri più o meno importanti i cui interessi possono essere sacrificati a vantaggio degli interessi dei grandi paesi.</p>
    </intervention>
    <intervention id="4-135" speaker_id="photo_generic" name="Gerard Batten e Derek Roland Clark" is_mep="True" mode="written">
      <p sl="it">Il partito UKIP, pur condannando il comportamento della Russia verso l’Estonia, non può votare a favore di alcuna risoluzione del Parlamento europeo poiché non ne riconosce la legittimità.</p>
    </intervention>
    <intervention id="4-136" speaker_id="31123" name="Pedro Guerreiro" is_mep="True" mode="written">
      <p sl="it">Siamo fermamente contrari alla risoluzione adottata oggi dal Parlamento, che banalizza e mistifica il significato reale e grave dei fatti accaduti di recente in Estonia, allineandosi così ai tentativi di riscrivere la storia. Per tali motivi abbiamo votato contro la risoluzione.</p>
      <p sl="it">Va precisato che la risoluzione non contiene alcun riferimento alle azioni compiute dal nazismo e dal fascismo in Estonia, né al rinnovato favore di cui godono coloro i quali collaborarono con l’occupante nazista e che tende a occultare la loro partecipazione alla brutale repressione e agli assassini sistematici di migliaia di persone.</p>
      <p sl="it">La recente decisione di rimuovere dal centro di Tallinn un memoriale della Seconda guerra mondiale, eretto in onore di coloro che hanno perso la vita nella lotta contro i nazisti e i fascisti, e di rimuovere anche i resti umani in esso conservati, è un’ulteriore provocazione rientrante in quest’opera di revisionismo. I cittadini estoni hanno legittimamente manifestato la loro opposizione a tale decisione e la loro azione è stata brutalmente repressa. A questa provocazione va aggiunta l’inaccettabile discriminazione subita da una gran parte della popolazione estone di lingua russa, alla quale le autorità negano la cittadinanza.</p>
      <p sl="it">Si tratta di una vicenda che va ben al di là delle relazioni dell’Unione europea con la Federazione russa. Tutti gli antifascisti e i democratici devono unire le forze per esprimere la loro indignazione.</p>
    </intervention>
    <intervention id="4-137" speaker_id="28142" name="Nils Lundgren" is_mep="True" mode="written">
      <p sl="it">Appoggio la risoluzione perché ritengo che l’ingerenza russa nei fatti accaduti in Estonia sia molto grave e intollerabile.</p>
      <p sl="it">Non condivido, tuttavia, il paragrafo 8. Spetta a ciascuno Stato sovrano decidere se avviare o meno un dialogo. Il paragrafo 7 critica gli attacchi effettuati attraverso Internet ; si tratta sicuramente di azioni molto gravi, però non credo che l’Unione europea dovrebbe elaborare un piano a questo riguardo, posto che il livello migliore per affrontare tale questione è quello nazionale.</p>
    </intervention>
    <intervention id="4-138" speaker_id="1403" name="David Martin" is_mep="True" mode="written">
      <p sl="it">Ho votato a favore della risoluzione sull’Estonia, che esprime solidarietà verso quel paese di fronte all’ingerenza da parte delle autorità russe nei suoi affari interni. Appoggio in modo particolare l’appello al governo russo affinché rispetti la Convenzione di Vienna sulla protezione dei diplomatici.</p>
    </intervention>
    <intervention id="4-139" speaker_id="28586" name="Dimitrios Papadimoulis" is_mep="True" mode="written">
      <p sl="it">Ho votato contro la proposta di risoluzione, frutto di un compromesso, sui recenti accadimenti in Estonia, come ha fatto la sinistra del Parlamento, perché tale proposta è ispirata da sentimenti unilaterali e perché ritengo che nessuno possa permettersi di rivisitare la storia, indipendentemente dalle sofferenze patite a causa dei sovietici. Il monumento la cui rimozione è stata la causa delle dimostrazioni e delle tensioni è dedicato alla vittoria contro il fascismo. Nessuno può considerarlo come qualcosa di diverso, nel nome dell’opposizione al comunismo. L’approccio unilaterale a questa vicenda non è accettabile, perché non solo non aiuta a ridurre le tensioni sorte tra l’Estonia e la Russia, ma anzi le alimenta.</p>
    </intervention>
    <intervention id="4-140" speaker_id="28380" name="Marek Siwiec" is_mep="True" mode="written">
      <p sl="it">I disordini scoppiati a Tallinn e l’attacco contro l’ambasciata estone a Mosca hanno fatto comprendere ai paesi membri dell’Unione europea quale sia l’attuale politica del governo russo verso singoli Stati membri. Tuttavia, in questa occasione Mosca, che ha assunto una posizione molto aggressiva nei confronti di uno dei più piccoli paesi europei, ha compiuto il passo più lungo della gamba: l’Europa, infatti, si è contrapposta alla Russia, per la prima volta, facendo fronte comune. Questo è dunque un giorno importante nella storia dell’Unione europea, poiché la solidarietà è uno dei principi fondamentali sui quali essa si fonda. Pertanto, è per motivo di grande soddisfazione aver votato insieme con la maggioranza dei deputati che hanno sostenuto l’approvazione di questa risoluzione.</p>
    </intervention>
  </section>
  <section id="creitem20" title="11. Correzioni e intenzioni di voto: vedasi processo verbale"/>
  <section id="creitem21" title="12. Approvazione del processo verbale della seduta precedente: vedasi processo verbale"/>
  <section id="creitem22" title="13. Ordine del giorno: vedasi processo verbale"/>
  <section id="creitem23" title="14. Discussioni su casi di violazione dei diritti umani, della democrazia e dello Stato di diritto (discussione)"/>
  <section id="creitem24" title="14.1. Emittente &quot;Radio Caracas TV&quot; in Venezuela">
    <intervention id="4-148" speaker_id="1838" is_mep="True" mode="spoken" role="Presidente">
      <p sl="unknown">L’ordine del giorno reca la discussione su cinque proposte di risoluzione sul caso di Radio Caracas TV in Venezuela .</p>
    </intervention>
    <intervention id="4-149" speaker_id="5570" name="José Ribeiro e Castro" is_mep="True" mode="spoken">
      <p sl="es">autore. – Signor Presidente, onorevoli colleghi, in Venezuela stiamo assistendo al classico fenomeno della progressiva concentrazione di un potere autoritario. Il governo venezuelano spesso si descrive come promotore di una rivoluzione. Dovremmo dunque domandarci se tale rivoluzione stia effettivamente assumendo un orientamento democratico. Purtroppo, la risposta è negativa.</p>
      <p sl="es">La situazione si sta sempre più dirigendo in senso opposto alle libertà, ai diritti fondamentali, al pluralismo e all’armonia sociale. Nella sfera politica, costituzionale, legislativa, sociale e, di recente, anche militare potrei elencare una serie di avvenimenti inquietanti che inevitabilmente preoccupano tutti i democratici, gli amici del popolo venezuelano in tutto il mondo e anche la grande comunità portoghese che vive e lavora nel paese.</p>
      <p sl="es">Sappiamo che, negli ultimi cinquant’anni, i venezuelani hanno pagato un caro prezzo per ottenere la democrazia e vogliamo che sia preservata, così come sappiamo che la stabilità politica e sociale è preziosa per la democrazia, la libertà e la pace.</p>
      <p sl="es">Oggi ci concentriamo sul caso di Radio Caracas TV e sulla minaccia che esso rappresenta per la libertà di espressione, diritto fondamentale universale. Non scenderò nei dettagli, ma era stato proprio Sua Eccellenza il Presidente Chávez ad annunciare, il 28 dicembre, la decisione di sospendere le trasmissioni di Radio Caracas formulando accuse politiche gravissime contro l’emittente.</p>
      <p sl="es">L’autorità competente ha promulgato il provvedimento amministrativo soltanto tre mesi dopo, il 28 marzo, e detto provvedimento non fa alcuna menzione delle gravi accuse che l’ambasciata venezuelana a Bruxelles aveva comunicato anche a noi. Nessuna di quelle accuse è stata portata dinanzi a un tribunale e il procedimento amministrativo del CONATEL, il Consiglio nazionale per le telecomunicazioni, cita tutt’altre finalità, tra cui la creazione di un canale di servizio pubblico, nell’ambito di un processo che, nei nostri paesi, giudicheremmo illegale e arbitrario.</p>
      <p sl="es">Gli animi si sono riscaldati ulteriormente e la gente è scesa in piazza per protestare contro tale decisione. I sondaggi ci hanno confermato che l’opinione pubblica è contraria. Sappiamo inoltre che è un caso politico e, in quanto tale, è una questione spinosa.</p>
      <p sl="es">Chiediamo dunque che sia mantenuto lo Stato di diritto ed esortiamo al dialogo. Dialogo e legge: questo è ciò che serve.</p>
    </intervention>
    <intervention id="4-150" speaker_id="28979" name="Giusto Catania" is_mep="True" mode="spoken">
      <p sl="it">autore. – Signor Presidente, onorevoli colleghi, è in atto una campagna internazionale tesa a delegittimare il Venezuela, il suo Presidente liberamente eletto e tutte le sue istituzioni democratiche. Il dibattito di oggi ha un legame organico con questa campagna internazionale: perfino il Parlamento europeo sta impropriamente discutendo di una vicenda che rientra esclusivamente nelle competenze nazionali del Venezuela. Tra l’altro discutiamo in una sezione impropria, quella delle violazioni dei diritti umani, quando in realtà tutti sappiamo che nessun diritto umano è stato violato.</p>
      <p sl="it">In realtà, c’è un fatto politico, non è per caso che questo punto all’ordine del giorno è stato voluto da un gruppo di deputati e non da una delegazione ufficiale del Parlamento europeo – come taluni hanno tentato di affermare – precisamente da un gruppo di deputati che sono andati in Venezuela e hanno incontrato esclusivamente l’opposizione.</p>
      <p sl="it">In realtà, il mancato rinnovo delle concessioni a Radio Caracas TV è un fatto che spetta esclusivamente alle autorità venezuelane ed è rispettosa delle leggi e della costituzione di quel paese. La Radio Caracas TV potrà trasmettere su cavo, su satellite, su internet e quindi coloro che affermano che si tratta di un atto ostile alla libertà di espressione sanno di mentire. In Europa ci sono moltissimi casi di mancato rinnovo delle concessioni sulle frequenze e mai questo Parlamento ha discusso di violazioni di diritti umani e di limitazione della libertà di espressione.</p>
      <p sl="it">In realtà, in Venezuela è garantita la libertà di espressione, il pluralismo dell’informazione e anche delle trasmissioni televisive. Nel caso specifico di Radio Caracas TV stiamo parlando di una televisione la quale ha partecipato attivamente alla sponsorizzazione del golpe del 2002 e al blocco petrolifero del 2002 e del 2003. Pertanto eventuali attività eversive andrebbero addebitate a quanti hanno promosso la rottura dell’ordine democratico e costituzionale del Venezuela attraverso una campagna terroristica e la manipolazione dell’informazione, non certamente a un governo democraticamente eletto che sta dimostrando attivamente il suo impegno sociale.</p>
    </intervention>
    <intervention id="4-151" speaker_id="23881" name="Marios Matsakis" is_mep="True" mode="spoken">
      <p sl="en">autore. – Signor Presidente, Radio Caracas TV è un’emittente televisiva privata che opera in Venezuela da più di mezzo secolo. La sua storia, purtroppo, è principalmente stigmatizzata da un suo presunto ruolo controverso nel tentativo di colpo di Stato in Venezuela, nell’aprile 2002, elemento visto come la principale ragione che ha dettato la decisione del Consiglio nazionale per le telecomunicazioni, confermata da una decisione della Corte suprema, di non rinnovare la licenza all’emittente televisiva.</p>
      <p sl="en">Contro tale posizione occorre ribadire fermamente la necessità di sostenere il principio della libertà di stampa e della pluralità dei mezzi di comunicazione. Mi rendo conto, come è ovvio, che in questa situazione non è tutto solo bianco o solo nero, e che la linea che separa una posizione dall’altra è estremamente sottile. Tuttavia, sebbene con un margine ridottissimo, riteniamo che prevalga la libertà di stampa e che qualunque presunto comportamento scorretto dell’emittente televisiva debba essere opportunamente comprovato dinanzi a un tribunale. Il mio gruppo appoggia pertanto la risoluzione così come è stata formulata.</p>
    </intervention>
    <intervention id="4-152" speaker_id="4254" name="Monica Frassoni" is_mep="True" mode="spoken">
      <p sl="it">autore. – Signor Presidente, onorevoli colleghi, il gruppo dei Verdi/Alleanza libera europea considera che il mancato rinnovo della concessione delle frequenze di RCTV costituisce un precedente politicamente inopportuno in quanto simili misure dovrebbero essere limitate ai casi specifici previsti per legge.</p>
      <p sl="it">Nel contempo rifiutiamo di entrare in una campagna che è giustificata non soltanto da quello che succede in Venezuela, ma si determina all’interno di un paese membro dell’Unione europea, precisamente in Spagna, dove questo tema viene utilizzato attivamente. A nostro parere trattare siffatte questioni nell’ambito di un’urgenza, in una situazione in cui non c’è la possibilità di un lavoro di fondo sul tema della libertà di espressione, peraltro non soltanto in Venezuela, ma in vari altri paesi dell’Unione europea, non sia un elemento che dà atto al nostro Parlamento di lavorare in modo credibile su questi temi.</p>
      <p sl="it">Su queste questioni non ci possiamo dividere in destra e sinistra, non possiamo fare un voto nella quale da una parte di quest’Aula va da una parte e l’altra, va dall’altra. Dobbiamo dare un messaggio positivo, che favorisca il dialogo e eviti di evocare fantasmi e diavoli. Pensiamo e speriamo che nella risoluzione venga approvato un paragrafo, che peraltro non sosterremo, per riuscire a fare in modo che le nostre commissioni competenti possano lavorare insieme su queste questioni, per fare in modo di avere una posizione unitaria e possibilmente utile al dibattito in Venezuela.</p>
      <p sl="it">Non è un problema di ingerenza negli affari nazionali, ma non si può parlare a vanvera di legittimità o di illegittimità. Stiamo parlando di un tema importante, dove effettivamente esistono dei rischi, che riconosciamo, di restringimento dello spazio delle libertà in Venezuela, ma questo non giustifica una caccia alle streghe che peraltro non corrisponde alla dignità dell’Unione europea.</p>
    </intervention>
    <intervention id="4-153" speaker_id="24087" name="Marcin Libicki" is_mep="True" mode="spoken">
      <p sl="pl">autore. – Signor Presidente, discutendo il tema della libertà di parola e la decisione del Presidente Chávez di non rinnovare la licenza a una delle principali emittenti radiotelevisive venezuelane, dovremmo considerare, in generale, i limiti della libertà. Tutti concordiamo sul fatto che la libertà non è assoluta, è limitata per il bene degli altri, è circoscritta da principi morali e può sottostare a principi giuridici. La libertà deve essere al servizio di uno scopo, e la libertà di stampa è proprio la pietra angolare della libertà utile.</p>
      <p sl="pl">Mi sorprende dunque che, in quest’Aula, quelli della sinistra, come spesso accade, tentino di giustificare il fatto che la libertà possa essere limitata semplicemente perché la libertà in questione è quella degli avversari politici. Secondo uno degli oratori precedenti, la libertà per noi è una buona cosa, ma la libertà per i nostri avversari non lo è. Questo tipo di libertà non è affatto libertà. E’ un fenomeno che abbiamo sperimentato e osservato. Abbiamo vissuto in uno Stato comunista in cui la gente diceva che la libertà doveva esistere, ma soltanto per noi, non per i nostri avversari, tenendo fede al famoso motto “niente libertà per i nemici della libertà”.</p>
      <p sl="pl">Il comunismo è caduto e sembrava che, finalmente, avremmo avuto la pace. Nel frattempo, però, il comunismo è riemerso come un’idra, tornando in vita in varie parti del mondo, difeso da persone, persino qui, in quest’Aula, le quali affermano che il Presidente Chávez sta operando la scelta giusta mettendo a tacere quanti non gradisce, che pare siano sgraditi anche ad alcuni di noi.</p>
      <p sl="pl">Onorevoli colleghi, diffidiamo della sinistra, dell’estrema sinistra, che è sempre pronta a difendere tutte le limitazioni imposte ai diritti dell’uomo nel momento in cui queste rispondono ai suoi scopi.</p>
    </intervention>
    <intervention id="4-154" speaker_id="4555" name="Daniel Hannan" is_mep="True" mode="spoken">
      <p sl="en">a nome del gruppo PPE-DE. – Signor Presidente, le dittature non nascono dall’oggi al domani; prendono forma attraverso migliaia di piccoli sovvertimenti dell’ordine democratico: bersagliando i leader dell’opposizione, corrompendo la commissione elettorale e la magistratura, sciogliendo l’Assemblea nazionale e, non da ultimo, mettendo a tacere i mezzi di comunicazione indipendenti.</p>
      <p sl="en">Il Venezuela di Hugo Chávez ricorda per qualche verso l’Europa orientale della fine degli anni Quaranta. Tuttora si tengono elezioni, esistono partiti di opposizione, vi sono quotidiani liberi, ma l’orientamento è inequivocabile. E’ vero che il Presidente Chávez non ha annullato il processo elettorale. Come all’epoca si tenevano elezioni ogni quattro anni negli Stati del Comecon, e questo è accaduto per tutto il periodo della guerra fredda, oggi si indicono elezioni nella maggior parte dei paesi alleati più vicini a Chávez quali Iran, Bielorussia, Zimbabwe. Il fatto è che agli oppositori del regime risulta difficile contestarle e proprio per questo dovremmo essere tanto più allarmati dalle vessazioni e dalle espropriazioni ai danni dei critici di Chávez.</p>
      <p sl="en">Il Venezuela non è Cuba, perlomeno non ancora. Tuttavia, la compiacenza dimostrata da alcuni dei presenti in Aula è sicuramente ingenua, per non dire vergognosa. Stiamo assistendo al soffocamento di un ordinamento politico in passato aperto e liberale. Se non intendiamo fare altro, per l’amor del cielo, quantomeno manifestiamo la nostra disapprovazione!</p>
    </intervention>
    <intervention id="4-155" speaker_id="1337" name="Manuel Medina Ortega" is_mep="True" mode="spoken">
      <p sl="es">a nome del gruppo PSE. – Signor Presidente, vorrei intervenire in questa sede a difesa della libertà di stampa: qui, in Venezuela, come in qualunque altra parte del mondo.</p>
      <p sl="es">Il gruppo PSE ha sostenuto una proposta di risoluzione, essenzialmente presentata dal gruppo Verts/ALE con taluni emendamenti, alla quale siamo tuttora favorevoli.</p>
      <p sl="es">La appoggiamo perché in Venezuela si tengono elezioni, come è stato detto in precedenti interventi. L’onorevole Frassoni e io ci siamo recati nel paese, in rappresentanza dell’Unione europea, durante le ultime elezioni e abbiamo assistito a un processo elettorale corretto. In Venezuela esiste la libertà di stampa.</p>
      <p sl="es">E’ vero che la libertà di stampa non deve essere soggetta a restrizioni e dobbiamo preoccuparci di qualunque fenomeno possa produrre tali effetti, ma dobbiamo anche riconoscere che il governo venezuelano è un governo democratico ed esistono garanzie giuridiche. Un qualsivoglia intervento da parte nostra potrebbe dunque essere interpretato come un’ingerenza dell’Unione europea negli affari interni di un paese che attraversa un momento alquanto delicato.</p>
      <p sl="es">Il Venezuela è attualmente diviso in due e l’ultima cosa che dovremmo fare è contribuire a uno scontro tra i venezuelani. Il ruolo di questo Parlamento e dell’Unione europea deve essere quello di agire amichevolmente nei confronti delle autorità del paese, della sua società e delle sue forze politiche al fine di evitare un’esacerbazione del conflitto.</p>
    </intervention>
    <intervention id="4-156" speaker_id="4529" name="Sarah Ludford" is_mep="True" mode="spoken">
      <p sl="en">a nome del gruppo ALDE. – Signor Presidente, è vero che le politiche economiche e sociali del Presidente Chávez rappresentano una grande sfida per interessi forti e probabilmente, come sostiene l’onorevole Catania, è in corso una campagna per delegittimare il suo governo. Non siamo qui, tuttavia, per discutere gli elementi positivi e negativi delle sue politiche socioeconomiche né tanto meno la politica interna del Venezuela. Questa proposta di risoluzione è un’espressione di preoccupazione per il soffocamento del pluralismo e del dissenso, e questo è un tema che ci riguarda. Sarebbe riprovevole se il ruolo di simbolo dell’antiglobalizzazione e dell’anticapitalismo cui è assurto il Presidente Chávez impedisse ad alcuni colleghi di vedere con chiarezza che è in atto una tendenza verso un sistema autoritario e antidemocratico. In proposito, concordo, sebbene ciò accada alquanto raramente, con l’onorevole Hannan.</p>
      <p sl="en">E’ accaduto a Livingstone, sindaco di Londra, la mia città, membro dello schieramento laburista. Un anno fa ha affermato: “Per molti anni il popolo ha chiesto che progresso sociale e democrazia procedessero di pari passo, e questo è esattamente ciò che ora sta avvenendo in Venezuela. … Con Chávez, la scelta non è affatto difficile. Sta attuando un programma progressista, e lo sta facendo con il consenso dell’elettorato”.</p>
      <p sl="en">E’ vero, come ha detto l’onorevole Hannan, che tuttora si tengono elezioni, ma si osserva un’inequivocabile tendenza verso l’autocrazia e il soffocamento di opinioni in contrasto con il regime. E’ stato divertente quando, sei mesi fa, Livingstone ha fatto 8 000 chilometri per tentare di incontrare il Presidente Chávez, ma è rimasto bloccato a Cuba perché il Presidente non ha trovato il tempo per vederlo. La circostanza non ha potuto non destare una certa ilarità. Tutt’altro che divertente è invece il fatto che una personalità eletta democraticamente, come il sindaco di quella che oserei definire la principale città europea, dimostri di voler fare comunella con un personaggio non solo populista, ma sempre più dispotico. Abbiamo formulato questa proposta di risoluzione perché in Venezuela si violano i diritti dell’uomo.</p>
    </intervention>
    <intervention id="4-157" speaker_id="28409" name="Raül Romeva i Rueda" is_mep="True" mode="spoken">
      <p sl="es">a nome del gruppo Verts/ALE. – Signor Presidente, l’abbiamo già detto e occorre ribadirlo: la libertà di espressione non è solo un diritto fondamentale, ma è anche la garanzia della democrazia. Dobbiamo quindi condannare e combattere qualunque tentativo di limitarla o violarla, ovunque esso sia perpetrato.</p>
      <p sl="es">Questo è esattamente il contenuto della risoluzione comune presentata dal gruppo Verts/ALE, dal gruppo PSE e dal gruppo GUE/NGL, nella quale chiediamo essenzialmente due cose: in primo luogo, che lo Stato venezuelano garantisca la pluralità dei mezzi di comunicazione e la non concentrazione come meccanismo per promuovere la libertà di espressione e, in secondo luogo, che i mezzi di comunicazione venezuelani, sia pubblici che privati, trattino le informazioni riguardanti la politica elettorale in maniera obiettiva e imparziale.</p>
      <p sl="es">La risoluzione prende altresì atto della dichiarazione del governo venezuelano secondo cui esso si atterrà rigorosamente alle decisioni adottate dalla magistratura, e aggiunge che tutte le parti dovrebbero fare altrettanto.</p>
      <p sl="es">Ritengo sinceramente che sia una risoluzione estremamente equilibrata, coerente con i principi della libertà di espressione e della pluralità dei mezzi di comunicazione. Immagino dunque che il gruppo PPE-DE, il gruppo ALDE e il gruppo UEN abbiano presentato una propria proposta alternativa soltanto per questioni di politica interna squisitamente spagnole, non quindi per motivi legati al tema fondamentale che stiamo discutendo, ma per quel genere di opportunismo politico che abbiamo visto emergere in precedenti occasioni in quest’Aula.</p>
      <p sl="es">Il testo ignora aspetti essenziali come, ad esempio, il fatto che il mancato rinnovo della licenza riguarda solo le trasmissioni VHF e non quelle via cavo, UHF, satellite o Internet .</p>
      <p sl="es">Non si tratta di decidere se siamo a favore di Hugo Chávez o meno, non è questo il punto. Qui si parla di libertà di espressione, ma, per favore, non scivoliamo nella demagogia.</p>
    </intervention>
    <intervention id="4-158" speaker_id="28250" name="Sahra Wagenknecht" is_mep="True" mode="spoken">
      <p sl="de">a nome del gruppo GUE/NGL. – Signor Presidente, onorevoli colleghi, la presente risoluzione costituisce un ulteriore tentativo da parte dei gruppi conservatori di sfruttare il tema dei diritti dell’uomo per fini propri. Non riguarda la libertà dei mezzi di comunicazione, bensì la condanna del governo venezuelano, un governo che ha ripetutamente riscosso una maggioranza schiacciante del voto popolare in elezioni democratiche e sta seriamente combattendo povertà e sfruttamento nel paese, a differenza, naturalmente, della maggior parte dei governi europei che, con la loro agenda neoliberale, stanno ulteriormente aggravando il divario tra ricchi e poveri.</p>
      <p sl="de">E’ proprio in Europa, infatti, che ormai da tempo si dovrebbe arginare lo strapotere delle concentrazioni e dei colossi privati nel campo dell’informazione e della comunicazione e si dovrebbe istituire una vera cultura democratica in tale ambito. Anziché interferire con arroganza nella politica venezuelana in materia di informazione e comunicazione, sarebbe dunque molto più appropriato seguire l’esempio dello standard democratico e sociale della rivoluzione boliviana. Anche l’Europa ha alternative al neoliberalismo.</p>
    </intervention>
    <intervention id="4-159" speaker_id="28299" name="Bogusław Sonik" is_mep="True" mode="spoken">
      <p sl="pl">Signor Presidente, il Presidente del Venezuela, Hugo Chávez, ha detto che non rinnoverà la licenza a una delle principali emittenti televisive private, Radio Caracas TV , che trasmette da ormai 53 anni.</p>
      <p sl="pl">Questa mossa altro non è se non un attacco alla democrazia e alla libertà di parola, nonché un tentativo di indebolire la posizione delle emittenti private che si esprimono in maniera critica nei confronti del governo venezuelano. Tale decisione è inaccettabile e contrasta con tutti i trattati internazionali sottoscritti dal Venezuela che obbligano questo paese a rispettare la pluralità dei mezzi di comunicazione, senza citare il fatto che gli articoli 57 e 58 della costituzione venezuelana garantiscono la libertà di espressione, comunicazione e informazione. Gli avvenimenti in corso in Venezuela sono molto inquietanti poiché non sono altro che un ulteriore esempio di flagrante abuso dei diritti umani e civili in paesi che si definiscono democrazie come Cuba, Cina o Venezuela.</p>
      <p sl="pl">La recente morte di Anna Politkovskaya, giornalista russa che ha denunciato le attività del Cremlino in Cecenia, ha profondamente colpito il mondo intero. L’Unione europea deve denunciare a gran voce e con chiarezza ogni tentativo di mettere a tacere giornalisti che abbiano osato criticare il governo. Non possiamo restare indifferenti dinanzi alla violazione dei principi democratici.</p>
    </intervention>
    <intervention id="4-160" speaker_id="28584" name="Georgios Toussas" is_mep="True" mode="spoken">
      <p sl="el">Signor Presidente, l’interesse superficiale dimostrato dai gruppi politici del Partito popolare europeo (Democratici cristiani) e dei Democratici europei, dei liberali e dell’Unione per l’Europa delle nazioni nel trasporre pretestuosamente sul piano della libertà di espressione, attraverso una risoluzione comune del Parlamento europeo, le accuse false e infondate dei proprietari dell’emittente radiotelevisiva Radio Caracas TV e delle forze politiche reazionarie in Venezuela che, insieme, hanno svolto un ruolo di primo piano nel tentativo di colpo di Stato del 2002, nell’embargo petrolifero del 2003, nell’azione sovversiva durante il referendum sulla destituzione del Presidente e nelle continue e flagranti violazioni dei principi della libertà di informazione, è un’azione impudente e inaccettabile sia contro il governo che contro il popolo venezuelano.</p>
      <p sl="el">L’informazione è un bene sociale. L’82 per cento delle emittenti radiotelevisive appartiene a società private. Lo spettro delle frequenze radiotelevisive in Venezuela è un bene sociale che appartiene al popolo del paese, e il legale rappresentante per la sua gestione è il governo venezuelano, il quale applica rigorosamente le norme nazionali e internazionali in materia di libertà di informazione.</p>
      <p sl="el">Ci vuole grande coraggio per attaccare il governo del Venezuela da questa tribuna, quando è chiaro che i motivi delle critiche vanno ricercati altrove. Queste persone vogliono essenzialmente ristabilire nel paese lo status quo ante , vogliono le sue risorse con la ricchezza che sono in grado di generare e vogliono che lo sfruttamento del suo popolo prosegua, ma il Parlamento europeo e lo stesso popolo venezuelano non lo permetteranno.</p>
    </intervention>
    <intervention id="4-161" speaker_id="28352" name="Zuzana Roithová" is_mep="True" mode="spoken">
      <p sl="cs">Signor Presidente, il Presidente Hugo Chávez ha impedito a Radio Caracas TV di rinnovare la sua licenza. I cittadini venezuelani sono scesi in strada, a decine di migliaia, per difendere la libertà di trasmissione e attendono il sostegno dell’Europa democratica pienamente consapevoli del fatto che, se dovessero perderlo, ciò che li aspetta è lo “stile cubano”. Essi sanno che presto saranno prigionieri nel loro stesso paese, proprio come i cubani, senza informazione indipendente, perché stanno perdendo l’opportunità di decidere, attraverso mezzi democratici, in merito a questioni che li riguardano direttamente. Chávez sta progettando di mettere a tacere i mezzi di comunicazione e schiacciare l’opposizione, segnali eloquenti del fatto che, nel paese, nazionalizzazione e autocrazia non stanno creando sviluppo, bensì da un lato razioni alimentari per i poveri e dall’altro lusso e potere illimitato per l’oligarchia comunista. Venezuela, Cuba e Bolivia: un’alleanza pericolosa di regimi autocratici che divulgano ideologie antidemocratiche in America latina e nei Caraibi. L’Europa non resterà in silenzio. Insistiamo affinché il Venezuela tenga fede ai suoi obblighi internazionali in materia di diritti dell’uomo e continui ad assicurare pari diritti a una pluralità di mezzi di comunicazione indipendenti.</p>
    </intervention>
    <intervention id="4-162" speaker_id="photo_generic" name="Dalia Grybauskaitė" is_mep="True" mode="spoken">
      <p sl="en">Membro della Commissione. Signor Presidente, la Commissione ha seguito attentamente il dibattito sul futuro di Radio Caracas TV , e inizialmente la sua preoccupazione è nata dalla dichiarazione formulata dal Presidente del Venezuela e dai membri del governo venezuelano secondo cui la licenza per l’uso della frequenza non sarebbe stata rinnovata con effetto dal 27 maggio.</p>
      <p sl="en">La Commissione ha sollevato questo importante tema con le autorità venezuelane diverse volte. Abbiamo sempre sottolineato il diritto sovrano di ogni Stato di organizzare e regolamentare le proprie politiche in materia di trasmissioni, ma abbiamo anche messo in luce l’importanza che l’Unione europea attribuisce alla libertà di espressione quale pilastro della democrazia e dello Stato di diritto. Nei suoi contatti con il governo venezuelano, la Commissione ha ribadito altresì il suo sostegno a tutte le iniziative volte a promuovere il dialogo e la reciproca comprensione, sottolineando che le procedure per la concessione di licenze alle emittenti radiotelevisive dovrebbero essere trasparenti e non discriminatorie.</p>
      <p sl="en">In aprile, la Commissione ha ricevuto una lettera dal capo dell’emittente, Granier, e da alcuni membri di Primero Justicia . Ha inoltre incontrato autorità e parlamentari venezuelani e ha ascoltato attentamente argomentazioni e spiegazioni addotte da ambedue le parti.</p>
      <p sl="en">Vorrei rassicurare il Parlamento quanto al fatto che la Commissione sta seguendo attentamente gli sviluppi attraverso la sua delegazione in Venezuela e grazie alla sua stretta collaborazione con le rappresentanze diplomatiche degli Stati membri dell’Unione europea a Caracas.</p>
    </intervention>
    <intervention id="4-163" speaker_id="1838" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà al termine delle discussioni.</p>
    </intervention>
  </section>
  <section id="creitem25" title="14.2. Diritti umani in Siria">
    <intervention id="4-165" speaker_id="1838" is_mep="True" mode="spoken" role="Presidente">
      <p sl="unknown">L’ordine del giorno reca la discussione su sei proposte di risoluzione sui diritti umani in Siria .</p>
    </intervention>
    <intervention id="4-166" speaker_id="22097" name="Véronique De Keyser" is_mep="True" mode="spoken">
      <p sl="fr">autore . – Signor Presidente, il mio interesse per le questioni siriane è di dominio pubblico; sono sempre stata dell’opinione che l’isolamento del paese non avrebbe prodotto nulla di buono a livello internazionale e non avrebbe in alcun modo contribuito a favorire la pace nella regione: è per questo motivo che sono favorevole al piano per un accordo di associazione che era stato accantonato dopo l’assassinio di Rafiq Hariri. Tuttavia, l’impegno e l’amicizia verso la Siria impongono anche di parlare chiaro di fronte alle violazioni dei diritti fondamentali, ed è per questo che assumo un atteggiamento critico, denunciando la repressione politica di cui è attualmente vittima l’opposizione di tutte le tendenze politiche.</p>
      <p sl="fr">La maggior parte dei detenuti di cui oggi chiediamo il rilascio è costituita da persone che abbiamo conosciuto, quasi degli amici, e nessuno di loro, nei nostri colloqui, ha mai accennato a far ricorso a mezzi che non fossero legali e pacifici per la democratizzazione del paese, paese che amano tutti appassionatamente. Quando un paese attacca coloro che lo amano appassionatamente, quando soffoca la libertà di espressione, mette se stesso in pericolo, e non voglio che la Siria si renda questo servizio.</p>
      <p sl="fr">Oggi chiediamo il rilascio di Michel Kilo, Mahmoud Issa, Suleiman Achmar, Faek El Mir, Aref Dalila, Kamal al-Labwani e di Anouar Bunni: devono tutti essere rimessi in libertà. Pertanto sarei molto grata al Consiglio e alla Commissione se trasmettessero questo messaggio al governo siriano e se quest’ultimo lo esaminasse con grande attenzione perché si tratta di un messaggio molto serio.</p>
      <p sl="fr">Inoltre, la Siria farebbe bene a dichiararsi apertamente a favore della creazione di un tribunale penale internazionale, in virtù del Capitolo 6, che processi gli assassini di Hariri; la comunità internazionale apprezzerebbe un gesto simile, che faciliterebbe l’uscita dallo stallo politico in cui al momento si trova il Libano, una situazione di stallo che incoraggia il ripetersi di sanguinosi conflitti e fa prevedere periodi di violenza e di instabilità. E’ chiaro a tutti che l’adozione di una posizione simile da parte della Siria, lungi dall’essere un’ingerenza negli affari libanesi, consentirebbe, al contrario, di sbloccare la situazione e, soprattutto, di mettere fine alle voci secondo cui i siriani starebbero, sottobanco, bloccando la creazione del tribunale penale sopra menzionato.</p>
    </intervention>
    <intervention id="4-167" speaker_id="4508" name="Erik Meijer" is_mep="True" mode="spoken">
      <p sl="nl">autore . – La Siria è un argomento che ricorre costantemente nella nostra agenda. L’Unione europea è ansiosa di stringere buone e approfondite relazioni con tale paese nel quadro della politica di vicinato con i paesi dell’area del Mediterraneo. Dato il caos che regna nel paese confinante, l’Iraq, la stabilità in Siria sarebbe ancora più preziosa.</p>
      <p sl="nl">La Siria, tuttavia, è una dittatura che non tollera l’opposizione interna. Per cristiani e curdi è un paese in cui, a dir poco, è spiacevole abitare. Benché non si tratti di uno stato teocratico che simpatizza con il fondamentalismo musulmano, la Siria si considera alleata dell’Iran, che è una dittatura teocratica.</p>
      <p sl="nl">In Libano, sostiene i fondamentalisti musulmani libanesi e palestinesi fintanto che essi contribuiscono a rafforzare la sua influenza nel piccolo paese confinante. Il Libano è considerato, ancorché impropriamente, una zona che fu separata dalla Siria a seguito dell’intervento degli europei. Il conflitto con Israele viene accortamente rinfocolato perché le tensioni che esso provoca fanno sì che i cittadini siriani considerino la sopravvivenza del proprio regime come il minore dei mali.</p>
      <p sl="nl">La situazione non sembra destinata a migliorare in futuro. Un atteggiamento aggressivo verso la Siria e rapporti amichevoli con il regime sono entrambi atteggiamenti controproducenti. L’unico elemento che può contribuire a migliorare la situazione nel lungo periodo è il sostegno ai rifugiati e agli oppositori siriani in carcere e in esilio.</p>
      <p sl="nl">Desidero terminare dicendo che coloro che di recente hanno subito restrizioni alla propria libertà personale, come Michel Kilo, il quale in passato aveva fatto visita a questo Parlamento, meritano tutta la nostra attenzione.</p>
    </intervention>
    <intervention id="4-168" speaker_id="23881" name="Marios Matsakis" is_mep="True" mode="spoken">
      <p sl="en">autore . – Signor Presidente, la lettura della relazione annuale sulla situazione dei diritti umani in Siria per il 2006 è davvero deprimente. Il documento elenca una serie di detenzioni e arresti arbitrari di esponenti politici dell’opposizione, di riformisti e di attivisti dei diritti umani e della società civile. Inoltre, abbondano casi documentati dell’uso della tortura come metodo abitudinario e sistematico per interrogare ed estorcere confessioni. Esponenti corrotti della magistratura siriana, sia civile che militare, hanno emesso sentenze draconiane, fra cui ergastoli e pene capitali, soprattutto sulla base di motivazioni politiche.</p>
      <p sl="en">Chiediamo al governo siriano, a fronte della condanna internazionale, di compiere seriamente un ultimo gesto per migliorare il rispetto dei diritti umani dei suoi cittadini se non vuole subirne le conseguenze, che spero, nonostante alcune riserve, siano imminenti e drastiche.</p>
    </intervention>
    <intervention id="4-169" speaker_id="2229" name="Bernd Posselt" is_mep="True" mode="spoken">
      <p sl="de">autore. – Signor Presidente, Damasco è una delle più antiche città del mondo, e l’attuale Siria è un’antica area culturale in cui per secoli hanno convissuto popoli e religioni diverse (prevalentemente in pace), e dove ancora oggi musulmani e cristiani collaborano strettamente. L’onorevole Dess e io siamo particolarmente coinvolti nel dialogo tra queste religioni, che ha certamente buone probabilità di successo in Siria, essendo un paese arabo non islamista e di importanza fondamentale per tutta la regione. Pertanto risulta ancora più spiacevole che in quel paese si sia instaurato un regime che, nel segno del socialismo nazionale baatista, sta vittimizzando, perseguitando e reprimendo alcune persone, sottoponendole a processi farsa e imprigionandole per motivi politici, questo in un momento in cui abbiamo più che mai urgente bisogno dell’aiuto della Siria per portare la pace nella regione.</p>
      <p sl="de">Non sono tra coloro che credono nel completo isolamento della Siria. Il paese ha un’antica tradizione; una tradizione che potrebbe essere impiegata per costruire la pace. Senza la Siria non vi può essere pace in Medio Oriente, non vi può essere pace in Libano, non vi può essere soluzione al problema dell’Iraq. Proprio per questo motivo, tuttavia, non possiamo accettare le violazioni dei diritti umani, come la repressione dei curdi e di altri per i motivi meno credibili e, pertanto, chiediamo alla Siria di ritornare a una politica di dialogo e di cooperazione. Siamo pronti a impegnarci per questo obiettivo, ma non con un regime che non è neanche disposto a rispettare la democrazia e lo Stato di diritto. E’ impossibile condurre una politica estera e di sicurezza ragionevole e stringere rapporti economici ragionevoli con un paese che si dimostra sprezzante dei più elementari diritti umani. Questo deve essere quindi un chiaro segnale volto a esortare la Siria a cambiare rotta e a tornare sulla strada della cooperazione.</p>
    </intervention>
    <intervention id="4-170" speaker_id="23788" name="Adam Bielan" is_mep="True" mode="spoken">
      <p sl="pl">autore . – Signor Presidente, i continui abusi dei diritti umani in Siria stanno raggiungendo dimensioni spaventose. Il governo siriano sta limitando drasticamente la libertà di espressione, di riunione e di associazione di qualunque tipo. Le autorità siriane continuano a perseguire una politica di intimidazioni e di arresti nei confronti dei difensori dei diritti umani e dei critici pacifici delle politiche dell’attuale governo.</p>
      <p sl="pl">In seguito alla dichiarazione di Beirut-Damasco, firmata nel maggio 2006, che chiedeva un miglioramento delle relazioni tra Libano e Siria, le forze di sicurezza siriane hanno arrestato una decina di persone per avere espresso in quella dichiarazione opinioni diverse da quelle del governo siriano. Tra gli arrestati figuravano il brillante scrittore Michel Kilo e l’attivista per i diritti umani Anwar al-Bunni. Migliaia di prigionieri politici restano in carcere senza essere mai stati condannati. Il 2006 è trascorso senza che le autorità siriane abbiano dato notizie sulla sorte di 17 000 persone arrestate dalle forze di sicurezza siriane. Si trattava soprattutto di appartenenti all’organizzazione illegale dei Fratelli musulmani, di attivisti siriani arrestati negli anni ’80 e di qualche centinaio di cittadini libanesi e palestinesi arrestati in Siria e in Libano dalle forze di sicurezza siriane e dalle polizie militari libanesi e palestinesi sotto il controllo siriano.</p>
      <p sl="pl">In qualità di rappresentanti dell’Unione europea, dobbiamo opporci con fermezza a ogni ulteriore repressione e abuso dei diritti umani in Siria, come abbiamo dichiarato congiuntamente nella risoluzione odierna.</p>
    </intervention>
    <intervention id="4-171" speaker_id="photo_generic" name="Dalia Grybauskaitė" is_mep="True" mode="spoken">
      <p sl="en">Membro della Commissione . Signor Presidente, la Commissione e gli Stati membri stanno seguendo molto attentamente la situazione in Siria.</p>
      <p sl="en">Dalla nostra ultima discussione, svoltasi durante la tornata di giugno 2006, abbiamo registrato ben pochi sviluppi positivi. Vorrei sottolineare che a gennaio 2007 è stato nominato un referente per i diritti umani presso il ministero degli Esteri siriano. Riteniamo anche che sia positivo che l’UE abbia periodicamente accesso ai processi che si celebrano presso l’alta corte per la sicurezza dello Stato, il tribunale militare e il tribunale penale.</p>
      <p sl="en">Tuttavia, ci rammarichiamo del fatto che nessuna delle promesse di apertura politica sia stata messa in pratica: per esempio, l’ammorbidimento delle leggi di emergenza, l’adozione del multipartitismo, la concessione della cittadinanza ai curdi apolidi o la dichiarazione del Consiglio nazionale per i diritti umani. Deploriamo inoltre il numero sproporzionato di condanne pronunciate contro attivisti di spicco della società civile nelle scorse settimane. Non possiamo accettare che essi siano incarcerati soltanto perché si sono espressi liberamente.</p>
      <p sl="en">Chiediamo ancora il rilascio di tutti i prigionieri politici detenuti in Siria. Per fare un esempio, tutti i nostri tentativi di aiutare Anwar al-Bunni sono finiti nel nulla. Oggi al-Bunni è stato condannato a cinque anni di carcere soltanto per aver denunciato l’uso della tortura e le difficili condizioni carcerarie in Siria; inoltre gli è stata comminata una multa di 1 500 euro per non aver rispettato, stando alle accuse, le leggi siriane nella creazione del centro di formazione, finanziato anche con fondi europei.</p>
      <p sl="en">Da molti anni la Commissione contribuisce al processo di modernizzazione della Siria con una serie di attività. Abbiamo ricevuto segnali molto incoraggianti in campo economico, speriamo sinceramente che essi si estendano anche alla sfera politica. Continueremo a incoraggiare la Siria a rispettare questi obblighi e ad attenersi alla Convenzione ONU sui diritti civili e politici e sulla tortura. Sono sicura che il Parlamento europeo sosterrà gli sforzi della Commissione in questo ambito.</p>
    </intervention>
    <intervention id="4-172" speaker_id="1838" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà al termine delle discussioni.</p>
    </intervention>
  </section>
  <section id="creitem26" title="14.3. Diritti umani in Sudan">
    <intervention id="4-174" speaker_id="1838" is_mep="True" mode="spoken" role="Presidente">
      <p sl="unknown">L’ordine del giorno reca la discussione su sei proposte di risoluzione sui diritti umani in Sudan .</p>
    </intervention>
    <intervention id="4-175" speaker_id="4242" name="Karin Scheele" is_mep="True" mode="spoken">
      <p sl="de">autore . – Signor Presidente, il 6 marzo e il 13 febbraio 2007, rispettivamente, Amouna Abdallah Daldoum, 23 anni, e Sadia Idries Fadul, 22 anni, sono state processate per adulterio e condannate a morte per lapidazione. Entrambe le donne erano state giudicate colpevoli di adulterio da un tribunale penale nella provincia di Managil, nello Stato di Gezira. Secondo le notizie pervenuteci, alle donne non è stato assegnato alcun avvocato durante il processo, e non hanno neanche potuto difendersi da sole perché parlano soltanto la lingua del proprio gruppo etnico. Il processo è stato condotto in arabo, ma alle donne non sono stati assegnati interpreti. Pertanto è stato presentato ricorso contro il verdetto.</p>
      <p sl="de">Secondo l’ambasciata sudanese a Bruxelles, il tribunale ha annullato la condanna a morte per l’assenza di un’assistenza legale adeguata. Apprezziamo l’annullamento della condanna a morte, qualora sia effettivamente confermato dal tribunale, e chiediamo al governo sudanese di garantire l’integrità fisica e psicologica delle due donne.</p>
      <p sl="de">Il 3 maggio, due imputati sedicenni sono stati condannati a morte per omicidio e rapina. L’imposizione della pena capitale a imputati minorenni è vietata dal diritto internazionale. Il Sudan ha ratificato la Convenzione delle Nazioni Unite sui diritti dell’infanzia, e si è quindi impegnato a non eseguire condanne a morte di individui di età inferiore a 18 anni. Il governo sudanese ha chiesto la revoca della pena di morte comminata ai due minorenni e garantisce che non subiranno alcuna violenza fisica e psicologica.</p>
      <p sl="de">Invitiamo la Commissione, il Consiglio e gli Stati membri a condannare la pena di morte, la fustigazione e ogni altra pena crudele e degradante.</p>
    </intervention>
    <intervention id="4-176" speaker_id="28372" name="Ryszard Czarnecki" is_mep="True" mode="spoken">
      <p sl="pl">autore . – Signor Presidente, questo è in mio primo mandato di deputato al Parlamento europeo, ma ricordo che è la terza volta che discutiamo del Sudan. In una situazione ideale per il popolo sudanese, non vi sarebbe bisogno del nostro interessamento. Apprezzo il fatto che i sei maggiori gruppi politici del Parlamento siano giunti a un accordo sul tema del Sudan, e che ora abbiamo prodotto una posizione comune. Paradossalmente, si potrebbe dire che le sofferenze e le terribili sentenze emesse dal sistema dell’ingiustizia – lo ripeto, dal sistema dell’ingiustizia – che si consumano in quel paese sembrano unire noi europei.</p>
      <p sl="pl">E’ inaccettabile che nel XXI secolo vi siano situazioni in cui le donne continuano a essere condannate a morte per lapidazione in base ad accuse di adulterio oppure in cui ragazzi di sedici anni sono condannati all’impiccagione. Sì, ci siamo immischiati negli affari interni del Sudan. Non solo: dovremmo immischiarci per ragioni morali nonché per altri motivi. Una di queste ragioni è che abbiamo già stanziato 85 milioni di euro per aiuti umanitari destinati a quel paese solo quest’anno. Tale cifra è cresciuta due mesi fa, perché inizialmente ammontava a 40 milioni di euro. Dobbiamo inoltre denunciare a gran voce usanze crudeli come la mutilazione delle giovani, pratica comune anche in quel paese.</p>
      <p sl="pl">A livello più personale, è inutile nascondere che nel mio paese è in corso un dibattito sul tema della pena di morte. Personalmente, sono contrario alla pena capitale. I fatti sudanesi confermano le mie convinzioni, benché il contesto culturale sia naturalmente del tutto diverso.</p>
      <p sl="pl">Sottolineo il fatto che dobbiamo dar prova di solidarietà in questo ambito. Dobbiamo agire insieme, perché solo la nostra solidarietà, la solidarietà dell’intera Unione europea, potrà porre fine a queste assurde condanne.</p>
    </intervention>
    <intervention id="4-177" speaker_id="23881" name="Marios Matsakis" is_mep="True" mode="spoken">
      <p sl="en">autore . – Signor Presidente, forse il Sudan è più noto per il conflitto in Darfur, regione in cui gli abusi dei diritti umani hanno ormai raggiunto proporzioni gigantesche. Tuttavia, il Sudan è anche uno Stato in cui il rispetto dei diritti umani in generale è carente dappertutto.</p>
      <p sl="en">Questa proposta di risoluzione ci rammenta ancora una volta dell’anacronistico e primitivo sistema giudiziario in vigore in Sudan, un sistema che prevede la condanna a morte per lapidazione delle donne dichiarate colpevoli di adulterio e la condanna capitale dei bambini. E’ veramente difficile capire come nel XXI secolo possano esistere ancora governi che continuano a tollerare e a sostenere sistemi caratterizzati da tale barbarie.</p>
      <p sl="en">Come ben sappiamo, il Sudan è un paese poverissimo, afflitto da molti problemi politici ed economici, ma tali problemi non devono essere un pretesto per non seguire la strada di un progresso guidato dal buon senso, fissando come obiettivo la difesa dei valori universali della giustizia e della democrazia. Inoltre riteniamo sia difficile accettare che la religione possa interferire in modo così drastico e a volte sadico nelle questioni legali penali e civili.</p>
      <p sl="en">Vogliamo far capire chiaramente al governo sudanese che la nostra pazienza si sta esaurendo e che i limiti della nostra tolleranza sono stati oltrepassati da tempo. Chiediamo che esso operi urgentemente una revisione del proprio sistema giuridico, tenendo conto del diritto internazionale, delle convenzioni dell’ONU e del rispetto per i diritti umani del popolo sudanese. Confidiamo che lo faccia rapidamente, per non dovere ricorrere a più drastiche misure di persuasione.</p>
    </intervention>
    <intervention id="4-178" speaker_id="2229" name="Bernd Posselt" is_mep="True" mode="spoken">
      <p sl="de">autore . – Signor Presidente, concordo in tutto con l’onorevole Matsakis, tranne che su un punto: il collega dichiara che il Sudan è un paese povero, il che è vero ma, con la sua ricchezza petrolifera e le sue numerose altre risorse, ha le potenzialità per diventare un paese ricchissimo. Eppure viene sfruttato, mentre le forze e le compagnie internazionali soffiano palesemente sul fuoco della guerra in Darfur e altrove per favorire i propri interessi energetici.</p>
      <p sl="de">Il Sudan, con il suo carente sistema politico, sta infliggendo immensi danni anche a se stesso, non solo per il conflitto tra nord e sud, est e ovest, cristiani e musulmani, secondo la solita generalizzazione, ma anche a causa di una serie di conflitti isolati. Per questo motivo, dobbiamo insistere sul rispetto dei diritti umani fondamentali in quel paese. Come è stato appena giustamente osservato, l’Europa rifiuta la pena di morte. E’ stato anche ricordato il dibattito in corso in Polonia. Come sappiamo, la pena di morte è incompatibile con l’adesione all’Unione europea e anche con l’adesione al Consiglio d’Europa; ma, chiaramente, occorre tempo perché norme simili prendano piede in Africa. In questo ambito, soprattutto la giovane Unione africana è invitata non solo a sviluppare, ma anche ad attuare e a far rispettare politicamente le norme in materia di diritti dell’uomo, anche se in modo graduale: sappiamo che non è possibile farlo dalla sera alla mattina.</p>
      <p sl="de">Per questo motivo, facciamo appello al governo sudanese affinché non solo abolisca la pena di morte, soprattutto il suo scandaloso uso contro imputati minorenni, ma anche perché si astenga innanzi tutto dal travisare la sharia , come fa attualmente, in quanto le barbariche usanze praticate nel paese non hanno nulla a che vedere con la vera sharia , e, in secondo luogo, dall’estendere la sharia alle comunità non islamiche. Il paese deve conformarsi alle normali leggi civili, in linea con le norme delle Nazioni Unite in materia di diritti dell’uomo.</p>
    </intervention>
    <intervention id="4-179" speaker_id="28409" name="Raül Romeva i Rueda" is_mep="True" mode="spoken">
      <p sl="es">autore. – Tra tutti gli orrori che si possono infliggere a un essere umano, la morte per lapidazione è senza dubbio uno dei più incomprensibili e più palesemente inaccettabili.</p>
      <p sl="es">Il caso di cui discutiamo oggi, la condanna a morte per lapidazione di Sadia Idris Fadul e di Amouna Abdallah Daldoum, comprende due dimensioni egualmente importanti: da un lato, ci obbliga ancora una volta a dichiarare la nostra opposizione alla pena di morte come forma di pena in qualunque caso; dall’altro, ci mette di fronte a un altro caso di palese discriminazione sessuale, perché la sentenza in questione si fonda su un presunto crimine, l’adulterio, che è ritenuto tale soltanto nel caso delle donne, e non degli uomini.</p>
      <p sl="es">Non basta, pertanto, chiedere di conformarsi al diritto internazionale in materia di pena di morte per i minorenni, e nemmeno invitare tutti i paesi che ancora conservano tale pratica a relegarla al passato giuridico e politico. Dobbiamo anche vedere in questa situazione un caso di palese discriminazione sessuale, oppure un caso di omicidio selettivo nel nome di un sistema patriarcale, il che è la stessa cosa.</p>
      <p sl="es">Condanne di questo genere, che colpiscono soltanto le donne, sono il frutto di una situazione in cui si attribuisce minor valore alla vita delle donne che a quella degli uomini. Questo non è accettabile né in Sudan, né in qualunque altro paese del mondo.</p>
      <p sl="es">Perciò sono felice dell’altissimo grado di consenso che è stato raggiunto su questa risoluzione e spero che essa contribuisca ad abolire non solo la pena di morte, ma anche la consuetudine di attribuire un valore diverso alla vita degli uomini e alla vita delle donne.</p>
    </intervention>
    <intervention id="4-180" speaker_id="4508" name="Erik Meijer" is_mep="True" mode="spoken">
      <p sl="nl">autore. – Signor Presidente, persino ai tempi in cui l’attuale Stato del Sudan era ancora chiamato Sudan angloegiziano, si dibatteva se questa vasta area abitata da popoli diversissimi tra loro dovesse diventare indipendente come Stato unitario. Uno Stato unitario sarebbe stato principalmente lo Stato delle popolazioni arabe del nord, dell’est e del centro, perché sarebbe stato difficile per le popolazioni nere islamiche dell’est e per le popolazioni nere cristiane e animiste del sud conquistarsi una posizione equivalente.</p>
      <p sl="nl">Queste zone, molto meno sviluppate, erano molto lontane dal mare e praticamente sconosciute alla comunità internazionale. In definitiva erano ignorate da tutti. Dopo anni di guerra, il sud non islamico sembrava aver raggiunto un compromesso, avendo conquistato l’autonomia amministrativa e una rappresentanza nel governo centrale. Come sappiamo, nel Darfur, che si trova a ovest, la situazione è ben diversa.</p>
      <p sl="nl">Il fondamentalismo è una forza prevalente tra la popolazione araba dominante, e soprattutto tra coloro che gestiscono il potere e amministrano la giustizia: la pena capitale, persino la lapidazione per reati come l’adulterio, è il peggiore segno esteriore di questo fondamentalismo. La risoluzione richiama giustamente l’attenzione sugli accordi internazionali e sulla necessità di abolire la pena capitale. Occorre dedicare sufficiente attenzione a quest’area del mondo, perché la situazione in Sudan è terribile.</p>
    </intervention>
    <intervention id="4-181" speaker_id="28377" name="Lidia Joanna Geringer de Oedenberg" is_mep="True" mode="spoken">
      <p sl="pl">a nome del gruppo PSE. – Signor Presidente, il conflitto in Sudan, che dura da oltre 50 anni, ha mietuto almeno 2 milioni di vittime. La svolta in una delle guerre più sanguinose dell’Africa contemporanea giunse con la firma di un accordo di pace a Nairobi nel 2005. Tuttavia, il conflitto prosegue nel Darfur, nell’ovest del paese. Fino ad oggi, questo conflitto ha provocato 400 000 morti e 2 milioni di sfollati. In questo momento gli abitanti della provincia sono le vittime della crisi più grave del mondo. Non hanno né cibo, né acqua, né assistenza sanitaria. La situazione in Darfur è critica da quattro anni. L’Unione europea deve ancora adottare provvedimenti efficaci per costringere il governo di Khartoum a non macchiarsi più di crimini di guerra e di crimini contro l’umanità.</p>
      <p sl="pl">Le ultime notizie sull’esecuzione capitale di minorenni in Sudan è un’ulteriore conferma del fatto che il paese, ancora una volta, viola i diritti umani. Nonostante il Sudan abbia firmato numerosi accordi internazionali, fra i quali ricordiamo l’accordo di Cotonou, il suo governo li ignora platealmente. Non basta più esprimere le nostre preoccupazioni per la situazione in Sudan, come hanno fatto i ministri degli Esteri europei negli ultimi tre anni in diciannove dichiarazioni sul tema: è giunto il momento di imporre sanzioni economiche efficaci per far comprendere ai leader sudanesi che la loro campagna di violenze di massa contro i propri cittadini ha un prezzo concreto.</p>
    </intervention>
    <intervention id="4-182" speaker_id="28268" name="Danutė Budreikaitė" is_mep="True" mode="spoken">
      <p sl="lt">a nome del gruppo ALDE . Signor Presidente, onorevoli colleghi, la guerra che da quattro anni imperversa nel Darfur non fa che affievolire le speranze che i diritti umani possano essere rispettati nei paesi in guerra.</p>
      <p sl="lt">Nonostante la firma di numerosi documenti in merito, gli impegni presi non vengono onorati.</p>
      <p sl="lt">Nel corso del conflitto militare in Darfur sono morte circa 200 000 persone, mentre 2,5 milioni di abitanti della provincia sono sfollati. Nel paese dilagano il caos e l’intemperanza del governo.</p>
      <p sl="lt">Vorrei richiamare l’attenzione sulle condizioni che provocano la prosecuzione del conflitto militare e delle violazioni dei diritti umani in Sudan.</p>
      <p sl="lt">Quali armi si utilizzano nei combattimenti in Darfur? Secondo Amnesty International , le armi usate in Darfur sono vendute da Cina e Russia, benché questi paesi lo neghino e abbiano sostenuto la risoluzione del Consiglio di Sicurezza dell’ONU che vieta la vendita di armi in Darfur.</p>
      <p sl="lt">Inoltre, la Cina ha molti interessi in Sudan nel campo dell’energia e delle materie prime. I cinesi arrivano in questo paese per fare profitti e, a quanto pare, l’instabilità della situazione va a loro vantaggio.</p>
      <p sl="lt">La soluzione del conflitto e il ripristino del rispetto dei diritti umani in Sudan dipenderà dalla cooperazione dell’UE con le parti coinvolte e con le organizzazioni internazionali e dagli impegni assunti, che questi paesi non stanno rispettando.</p>
    </intervention>
    <intervention id="4-183" speaker_id="photo_generic" name="Dalia Grybauskaitė" is_mep="True" mode="spoken">
      <p sl="en">Membro della Commissione . Signor Presidente, la situazione dei diritti umani in Sudan desta ancora grande preoccupazione nella Commissione europea e nell’UE, soprattutto per l’insicurezza e l’estrema volatilità delle condizioni che persistono nelle zone periferiche del paese, come il Darfur. A quasi due anni dalla firma di un accordo di pace di ampio respiro, il governo sudanese non rispetta molti degli impegni assunti nel campo dei diritti umani nel quadro dell’accordo globale di pace (CPA) e della costituzione nazionale provvisoria interna, firmata dal Presidente della Repubblica nel luglio del 2005.</p>
      <p sl="en">Nel quadro della comunità internazionale, gli sforzi europei per proteggere maggiormente i civili sudanesi sono incentrati al contempo sulla sicurezza e sulle azioni politiche civili. Dal 2005 la Commissione ha finanziato circa 35 progetti volti a promuovere i diritti umani e la democrazia in Sudan, con un bilancio complessivo pari a circa 6 milioni di euro.</p>
      <p sl="en">Per quanto riguarda i casi delle due donne citate nella risoluzione del Parlamento, posso assicurare gli onorevoli deputati che l’Unione europea e la Commissione stanno seguendo il caso con molta attenzione. Questo caso è stato sollevato per la prima volta dai capi missione riunitisi nei Paesi Bassi a metà marzo, e nuovamente affrontato il 27 marzo dalla troika UE, composta dai rappresentanti di Germania, Grecia e della Commissione.</p>
      <p sl="en">Più recentemente, l’UE ha menzionato la questione all’ultima riunione del Consiglio consultivo dei diritti dell’uomo il 16 aprile. La Corte d’appello ha decretato che il caso deve essere rinviato al tribunale di origine (il tribunale dello Stato di al-Gezira) affinché sia riesaminato. Anche se restiamo fermamente contrari alla pena di morte, il fatto che si terrà un nuovo processo è almeno positivo e speriamo che alle donne sia garantito un processo equo in linea con le norme internazionali in materia di diritti umani.</p>
      <p sl="en">L’ultimo caso oggi in esame è quello dei due sedicenni condannati a morte per impiccagione. Diversi Stati membri e la Commissione hanno sollevato il caso presso l’Ambasciata tedesca e siamo in attesa che la Presidenza UE adotti un ruolo di guida su questo tema nei prossimi giorni. In caso contrario, la Commissione intende discutere dell’argomento direttamente in una lettera alle autorità sudanesi, rivolgendosi per esempio al ministero della Giustizia e al Consiglio consultivo dei diritti umani.</p>
      <p sl="en">La prossima riunione del dialogo politico UE-Sudan con il Consiglio consultivo dei diritti umani si terrà ai primi di giugno e potrebbe rivelarsi una buona occasione per sollevare nuovamente il caso.</p>
    </intervention>
    <intervention id="4-184" speaker_id="1838" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà al termine delle discussioni.</p>
      <p sl="unknown">Dichiarazioni scritte (articolo 142 del Regolamento)</p>
    </intervention>
    <intervention id="4-185" speaker_id="28119" name="Kathy Sinnott" is_mep="True" mode="written">
      <p sl="en">Perché tutto ciò continua a succedere? Il numero dei genocidi negli ultimi 100 anni è stato altissimo e ogni volta diciamo che non si ripeterà mai più. Ma sappiamo che in Darfur sta accadendo proprio ora, e lo sa il mondo intero: allora perché siamo così impotenti da non riuscire a porvi fine?</p>
      <p sl="en">Nel mio paese, l’Irlanda, siamo riusciti a far tacere i fucili e a far sedere allo stesso tavolo comunità diverse, come non avremmo mai immaginato. Perciò, perché siamo così incapaci di compiere progressi in questa parte del mondo?</p>
      <p sl="en">Per rispondere a questa domanda, dobbiamo esaminare la situazione in Darfur con occhi diversi: se la solidarietà del mondo e le nostre risoluzioni potessero portare pace e conforto al popolo sudanese, l’avrebbero già fatto da tempo. Possiamo continuare a fare appello a un governo sudanese indifferente affinché muti la sua condotta, oppure possiamo analizzare i motivi per cui esso continua ad essere sostenuto nella sua intransigenza. E’ necessario tagliare le ancore di salvezza che alimentano le distruzioni in Darfur, ancore di salvezza come il denaro cinese in cambio di petrolio e le armi russe. Finché non avremo la forza e la volontà di fronteggiare queste potenze, le nostre risoluzioni resteranno vane e impotenti.</p>
    </intervention>
  </section>
  <section id="creitem27" title="14.4. Presidente della Banca mondiale">
    <intervention id="4-187" speaker_id="1838" is_mep="True" mode="spoken" role="Presidente">
      <p sl="unknown">L’ordine del giorno reca la discussione su quattro proposte di risoluzione sulla situazione concernente il Presidente della Banca mondiale .</p>
    </intervention>
    <intervention id="4-188" speaker_id="2229" name="Bernd Posselt" is_mep="True" mode="spoken">
      <p sl="de">Signor Presidente, intervengo a nome del mio gruppo. Ai sensi del Regolamento, il giovedì pomeriggio si possono tenere, nell’arco dell’ora prevista, tre discussioni sui diritti dell’uomo riguardanti esclusivamente casi di violazione dei diritti dell’uomo, della democrazia e dello Stato di diritto. Ora stiamo passando a una quarta discussione che non ha nulla a che vedere con la democrazia o i diritti dell’uomo.</p>
      <p sl="de">Siamo dunque del parere che ciò costituisca una violazione del Regolamento che neanche la Conferenza dei presidenti può ignorare.</p>
      <p sl="de">Il mio gruppo, pertanto, propone formalmente che la discussione in merito a questo punto sia immediatamente sospesa.</p>
    </intervention>
    <intervention id="4-189" speaker_id="1838" is_mep="True" mode="spoken" role="Presidente">
      <p sl="unknown">Prendo atto della sua dichiarazione, onorevole Posselt. Poiché la Conferenza dei presidenti, con piena cognizione dei fatti, ha deciso di programmare per oggi quattro discussioni, non posso fare altro che prendere atto della sua dichiarazione e trasmetterla al Presidente, il quale valuterà come meglio rispondervi.</p>
      <p sl="unknown">Ciò detto, è chiaro che questo dibattito non può essere rinviato. Lei conosce bene il Regolamento, il quale dispone che i punti non affrontati oggi nell’ambito delle discussioni su problemi di attualità e urgenti decadano. Pertanto, qualora lei volesse insistere ulteriormente sul fatto che la questione non debba essere discussa in data odierna, il punto decadrà e non sarà posposto in occasione della minitornata.</p>
    </intervention>
    <intervention id="4-190" speaker_id="4527" name="John Bowis" is_mep="True" mode="spoken">
      <p sl="en">Signor Presidente, vorrei formulare un richiamo al Regolamento. Lei ha affermato che la Conferenza dei presidenti ha preso la decisione in conformità del Regolamento. Potrebbe dirmi a norma di quale articolo ha potuto ampliare tale punto per programmare quattro discussioni anziché tre?</p>
    </intervention>
    <intervention id="4-191" speaker_id="23881" name="Marios Matsakis" is_mep="True" mode="spoken">
      <p sl="en">Signor Presidente, vi è stata una decisione della Conferenza dei presidenti affinché si seguisse questa specifica procedura. I punti sono stati iscritti all’ordine del giorno e penso che dovremmo proseguire. Non vedo quale motivo possa impedirci di continuare il nostro lavoro.</p>
    </intervention>
    <intervention id="4-192" speaker_id="1985" name="Pervenche Berès" is_mep="True" mode="spoken">
      <p sl="fr">Signor Presidente, forse interpretiamo il Regolamento in maniera diversa … Tuttavia, leggendo l’articolo 115, che permette di iscrivere questi punti all’ordine del giorno tra i problemi di attualità e urgenti, di fatto si parla anche di Stato di diritto e, se la Conferenza dei presidenti ha ritenuto e stabilito che tale risoluzione avrebbe potuto rientrare in questo schema del nostro ordine del giorno, è proprio perché la situazione creatasi all’interno della Banca mondiale pone una questione di Stato di diritto e di funzionamento del diritto all’interno di tale istituzione.</p>
    </intervention>
    <intervention id="4-193" speaker_id="2341" name="Michael Gahler" is_mep="True" mode="spoken">
      <p sl="de">Signor Presidente, come è stato già affermato, il Regolamento cita tre argomenti. Nessuno può ignorarlo. In aggiunta a quanto affermato poc’anzi dal mio collega, vorrei dire che la questione è stata già risolta con le dimissioni del Presidente della Banca mondiale. Non vi è alcun motivo per affrontare l’argomento poiché l’interessato ha già intrapreso le misure del caso. Il Regolamento menziona il numero tre e abbiamo già discusso tre punti. Neanche la Conferenza dei presidenti può ignorarlo.</p>
    </intervention>
    <intervention id="4-194" speaker_id="1838" is_mep="True" mode="spoken" role="Presidente">
      <p sl="unknown">Onorevoli colleghi, la situazione è la seguente. Così com’è formulato, il Regolamento ci consente di iscrivere all’ordine del giorno tre punti relativi a discussioni su casi di violazioni dei diritti dell’uomo, della democrazia e dello Stato di diritto; la Conferenza dei presidenti ne ha proposti quattro e la plenaria li ha accettati lunedì senza sollevare alcuna obiezione.</p>
      <p sl="unknown">E’ possibile procedere a una contestazione a norma dell’articolo 167 sostenendo l’irricevibilità di un punto, ma ciò deve avvenire ventiquattro ore prima delle discussioni.</p>
      <p sl="unknown">Visto che la Conferenza dei presidenti, la quale conosce bene il Regolamento, ha formulato la proposta all’Assemblea, che non ha mosso obiezioni, non vedo come oggi potrei andare contro la decisione presa lunedì in plenaria, non da ultimo tenuto conto del fatto che la richiesta non è stata presentata entro i termini previsti.</p>
    </intervention>
    <intervention id="4-195" speaker_id="2229" name="Bernd Posselt" is_mep="True" mode="spoken">
      <p sl="de">Signor Presidente, è tuttavia possibile proporre il rifiuto di un punto dell’ordine del giorno all’inizio della discussione, ed è quello che ho fatto.</p>
    </intervention>
    <intervention id="4-196" speaker_id="1838" is_mep="True" mode="spoken" role="Presidente">
      <p sl="unknown">Onorevole Posselt, citerò il Regolamento: “L’intenzione di sollevare una questione pregiudiziale deve essere notificata con almeno ventiquattro ore di anticipo al Presidente, che ne informa immediatamente il Parlamento.”</p>
      <p sl="unknown">Con grande rammarico sono costretto ad applicare questo articolo.</p>
      <p sl="unknown">Lei aveva incontestabilmente il diritto di chiedere che questo punto fosse ritirato; poteva farlo lunedì, quando l’ordine del giorno è stato approvato. Le ricordo che lunedì nessuno in quest’Aula ha contestato l’ordine del giorno proposto dalla Conferenza dei presidenti e il termine per il rifiuto di questo punto è, purtroppo, scaduto.</p>
      <p sl="unknown">Sono davvero spiacente, ma non posso decretare che la plenaria lunedì ha sbagliato, per cui ora propongo di proseguire con questa discussione che, posso assicuraglielo, sarà estremamente breve, visto che pochissimi parlamentari si sono iscritti per prendere la parola in merito.</p>
    </intervention>
    <intervention id="4-197" speaker_id="4508" name="Erik Meijer" is_mep="True" mode="spoken">
      <p sl="nl">autore. – Signor Presidente, la nomina del Presidente della Banca mondiale non dovrebbe essere appannaggio del capo dello Stato con il pacchetto più consistente di azioni, come è avvenuto sino ad oggi. Non vi è stato alcun bisogno di raffrontare il candidato degli Stati Uniti con altri candidati né di valutarli l’uno rispetto all’altro. Un solo uomo decide chi sarà il candidato americano.</p>
      <p sl="nl">Wolfowitz non è stato scelto da quanti sono maggiormente coinvolti nella Banca mondiale, ma dal Presidente americano, George W. Bush, e da lui solo. Per Bush era un fedele alleato; per altri una persona incline agli incidenti, che compie continuamente tentativi infelici di seguire la politica sbagliata.</p>
      <p sl="nl">Era un uomo molto controverso quando ha assunto l’incarico presso la Banca mondiale e non ha cessato di esserlo, neanche ora che sta rassegnando le dimissioni. Concedere favoritismi alla sua fidanzata non è stato un errore involontario, bensì la giustificazione necessaria per porre termine al suo modo caparbio e inaccettabile di accostarsi alle cose. Tali errori non dovranno ripetersi all’atto della scelta del suo successore. Ciò che chiediamo, dunque, è proprio una procedura di nomina trasparente con audizioni pubbliche per i candidati.</p>
    </intervention>
    <intervention id="4-198" speaker_id="1985" name="Pervenche Berès" is_mep="True" mode="spoken">
      <p sl="fr">autore. – Signor Presidente, a sessant’anni di distanza dall’istituzione del sistema di Bretton Woods , è chiaro che qualcosa deve cambiare. Due anni dopo l’arrivo di Wolfowitz a capo della Banca mondiale – tutti in quest’Aula ricordiamo le condizioni in cui è avvenuta la sua nomina, peraltro brevemente richiamate dal precedente oratore, condizioni che lo avevano portato a doversi spiegare, qui, dinanzi ai rappresentanti dell’Unione europea riuniti nel Consiglio ECOFIN – forse ci corre l’obbligo di constatare che gli europei hanno avuto il torto di aver avuto ragione troppo presto. Due anni dopo, ci confrontiamo con una situazione che ha indebolito non solo la Banca mondiale, ma anche tutto il sistema di regolamentazione internazionale in un momento in cui abbiamo realmente bisogno che sia in grado di far fronte ai suoi compiti.</p>
      <p sl="fr">Per il futuro, propongo che l’Unione europea – e questo è il senso della risoluzione che proponiamo – si faccia pienamente carico della sua responsabilità e si dimostri in grado di proporre una riforma del sistema di Bretton Woods in maniera che la sua procedura di nomina, che attualmente non garantisce né la legittimità, né la trasparenza, né la credibilità del responsabile di un’istituzione importante quale è la Banca mondiale, possa essere rafforzata. In quest’ottica, credo che la pratica in uso, ad esempio, presso il FMI, che impone una certa concorrenza tra i candidati e una certa pubblicità, prefiguri un sistema già più accettabile. Per questo, dobbiamo intraprendere discussioni approfondite, in tutti i casi argomentate, con i nostri partner americani. L’avevamo già ricordato nella risoluzione adottata lo scorso mese e, in tal senso, chiediamo sia alla Presidenza tedesca, sia alla Presidenza portoghese che vi subentrerà, di riflettere sulle proposte che l’Unione europea vorrà formulare. Per la nomina del successore di Wolfowitz, speriamo che gli europei abbiano la possibilità di assistere ad un’audizione del candidato che sarà scelto prima della sua conferma.</p>
      <p sl="fr">Ci rammarichiamo, infine, per il fatto che il Presidente Barroso abbia ricevuto Wolfowitz nel momento in cui la sua permanenza alla testa della Banca mondiale era in discussione.</p>
    </intervention>
    <intervention id="4-199" speaker_id="23881" name="Marios Matsakis" is_mep="True" mode="spoken">
      <p sl="en">autore. – Signor Presidente, Wolfowitz appartiene alla potente banda di Bush che ha appoggiato la guerra in Iraq. Nessuno si è dunque sorpreso per il fatto che, nel giugno 2005, lo zio Sam lo abbia nominato al lucrativo posto di Presidente della Banca mondiale.</p>
      <p sl="en">Sorprendente è stata invece l’audacia impudente dimostrata da questo individuo nel predisporre provocatoriamente un generoso aumento retributivo per la sua fidanzata, e ancor più sorprendente è stato il modo sfrontato con cui si è battuto per rimanere al suo posto, nonostante l’indignazione espressa nei suoi confronti da tutto il mondo. Superfluo aggiungere che, durante questa battaglia, ha avuto il pieno sostegno del Presidente Bush, avvezzo invece a certe audacie. Il caso Wolfowitz forse ora è chiuso, ma ancora sentiamo fortissimo l’odore nauseante della manipolazione corrotta e diabolica del mondo da parte dell’amministrazione Bush.</p>
      <p sl="en">Speriamo e preghiamo affinché, per il bene del popolo americano e del resto del mondo, Bush e i suoi soci guerrafondai possano scomparire di scena abbastanza presto. Adottando questa proposta di risoluzione, auguriamo alla Banca mondiale una felice liberazione da Wolfowitz e un futuro migliore.</p>
    </intervention>
    <intervention id="4-200" speaker_id="4254" name="Monica Frassoni" is_mep="True" mode="spoken">
      <p sl="it">autore. – Signor Presidente, onorevoli colleghi, quando il sig. Wolfowitz è stato nominato alla testa della Banca mondiale, il nostro Parlamento, attraverso la sua commissione per lo sviluppo, inviò una lettera aperta nella quale si descrivevano esattamente tutti i problemi da un punto di vista di governance e quindi di Stato di diritto, nonché dal punto di vista internazionale, che una nomina fatta in quel modo poteva provocare.</p>
      <p sl="it">I fatti hanno dato ragione a quell’iniziativa, che purtroppo è rimasta isolata nell’ambito dell’Unione europea, dato che né la Commissione né i membri del Consiglio hanno mai voluto veramente impegnarsi per elaborare una posizione europea sulle istituzioni di Bretton Woods .</p>
      <p sl="it">Credo che nelle prossime settimane ci aspetta una sfida: dimostrare e cercare di convincere gli Stati membri, ma anche la Commissione, ad agire su questo tema, senza far finta che la questione non ci riguardi; senza una voce europea, questo tipo di procedura comunque rimarrà così com’è.</p>
    </intervention>
    <intervention id="4-201" speaker_id="4242" name="Karin Scheele" is_mep="True" mode="spoken">
      <p sl="de">a nome del gruppo PSE. – Signor Presidente, Paul Wolfowitz lascerà l’incarico di Presidente della Banca mondiale alla fine di giugno. Le sue dimissioni sono state sollecitate principalmente da Canada ed Europa, poiché giustificatamente temevamo una perdita di fiducia nella Banca mondiale.</p>
      <p sl="de">I principi di democrazia, trasparenza, responsabilità e rendiconto richiamati a più riprese dal Presidente uscente della Banca mondiale devono anche applicarsi alle attività e ai processi decisionali della stessa Banca mondiale. Come molti miei colleghi, apprezzo le dimissioni di Paul Wolfowitz, uno dei principali esponenti del neoconservatorismo e fautori della guerra in Iraq. Come molti altri, mi rammarico per il fatto che questa decisione sia stata alquanto tardiva.</p>
      <p sl="de">Ovviamente, la discussione e la risoluzione odierne non riguardano soltanto personalmente Paul Wolfowitz. Ciò che più conta è cercare di evitare di commettere gli stessi errori in futuro individuando procedure di selezione migliori. Vorremmo pertanto chiedere alle Presidenze tedesca e portoghese di formulare proposte a nome dell’Unione per rendere la futura selezione dei dirigenti delle istituzioni di Bretton Woods più democratica, trasparente e responsabile.</p>
    </intervention>
    <intervention id="4-202" speaker_id="28497" name="Gerard Batten" is_mep="True" mode="spoken">
      <p sl="en">a nome del gruppo IND/DEM. – Signor Presidente, la risoluzione descrive il caso Wolfowitz come l’incapacità da parte della “Banca Mondiale [di soddisfare] gli standard globalmente condivisi di trasparenza e democrazia”. Che grande ipocrisia! Nel mondo, l’applicazione di qualunque standard di trasparenza e democrazia è estremamente limitata, e l’Unione europea difficilmente può considerarsi un esempio al riguardo.</p>
      <p sl="en">Wolfowitz è stato scalzato da quanti erano contrari alla sua agenda anticorruzione. Il peggiore commento che i direttori esecutivi della Banca hanno potuto formulare contro di lui è stato che “si sono commessi diversi errori”. Se il reato più grave di Wolfowitz è stato quello di offrire un lavoro alla sua fidanzata, io penso che vada considerato semplicemente un lieve errore di valutazione rispetto ai leggendari livelli di nepotismo e corruzione di cui l’Unione europea si è resa colpevole negli anni e ai consueti livelli di corruzione associati alla Banca mondiale. Wolfowitz voleva fare pulizia e ora non sarà in grado di farlo, ma è una circostanza sfavorevole che l’Unione europea non può sfruttare a proprio vantaggio.</p>
      <p sl="en">Ciò mi conduce al paragrafo 6 della risoluzione nel quale si chiede che la Commissione benefici dello status di osservatore presso la Banca e che possa così sedere e intervenire in determinati consessi. La frase chiave è la seguente: “in attesa che l’Unione acquisti personalità giuridica”. Questa personalità giuridica dipende dalla ratifica della Costituzione europea che l’Unione europea intende far mandare giù ai cittadini europei, che la vogliano o meno.</p>
      <p sl="en">Il Presidente Bush dovrebbe nominare un nuovo Presidente della Banca mondiale, con una fidanzata o un fidanzato già sistemato, che faccia pulizia o chiuda definitivamente i battenti dell’istituzione, accertandosi che, nel frattempo, l’Unione europea non sia nei paraggi!</p>
    </intervention>
    <intervention id="4-203" speaker_id="photo_generic" name="Dalia Grybauskaitė" is_mep="True" mode="spoken">
      <p sl="en">Membro della Commissione. Signor Presidente, la Commissione comprende le preoccupazioni del Parlamento europeo in merito alla situazione della Banca mondiale prima delle dimissioni del Presidente Wolfowitz. Tuttavia, a differenza degli Stati membri, la Commissione non è azionista della Banca, non è membro del Consiglio di amministrazione e può soltanto prendere atto della decisione di dimettersi del Presidente Wolfowitz.</p>
      <p sl="en">La Commissione esorta la Banca e i suoi membri a intavolare discussioni per designare un successore che garantisca continuità e stabilità alla guida della Banca. La Banca mondiale svolge un ruolo fondamentale nello sviluppo. La Commissione auspica che il suo ruolo resti forte e che la proficua collaborazione con questa Istituzione negli sforzi di sviluppo prosegua.</p>
    </intervention>
    <intervention id="4-204" speaker_id="1838" is_mep="True" mode="spoken" role="Presidente">
      <p sl="unknown">Prima di chiudere la discussione, vorrei formulare la seguente dichiarazione.</p>
      <p sl="unknown">Comprendo il motivo della sorpresa e della perplessità manifestate dai parlamentari in Aula per la presenza di quattro punti all’ordine del giorno anziché tre, come disposto dal Regolamento, per le discussioni di questo pomeriggio. Si è avuta una sorta di divergenza tra due prospettive più che legittime, e segnatamente quanto previsto dal Regolamento e quanto proposto lunedì dalla Conferenza dei presidenti e convalidato in plenaria.</p>
      <p sl="unknown">Esorto dunque il Presidente del Parlamento a sincerarsi che la Presidenza non debba mai più affrontare un problema del genere. La Presidenza ha dovuto fare del suo meglio per rispondere allo stupore dell’Assemblea, comprensibile visto il conflitto verificatosi oggi tra due fonti di legittimazione.</p>
      <p sl="unknown">Non crediate che i vostri interventi non siano stati ascoltati: vi sarà un seguito e si trarranno le necessarie conclusioni.</p>
      <p sl="unknown">La discussione è chiusa.</p>
      <p sl="unknown">La votazione si svolgerà al termine delle discussioni di questo pomeriggio, vale a dire subito.</p>
    </intervention>
  </section>
  <section id="creitem28" title="15. Turno di votazioni">
    <intervention id="4-206" speaker_id="1838" is_mep="True" mode="spoken" role="Presidente">
      <p sl="unknown">L’ordine del giorno reca il turno di votazioni.</p>
      <a text="(Per i risultati e altri dettagli delle votazioni: vedasi processo verbale)"/>
    </intervention>
  </section>
  <section id="creitem29" title="15.1. Emittente &quot;Radio Caracas TV&quot; in Venezuela (votazione)"/>
  <section id="creitem30" title="15.2. Diritti umani in Siria (votazione)">
    <intervention id="4-211" speaker_id="2229" name="Bernd Posselt" is_mep="True" mode="spoken">
      <p sl="de">Signor Presidente, avremmo voluto inserire:</p>
      <p sl="en">“Chiede l’abrogazione dello stato di emergenza in Siria, posto in essere più di quaranta anni fa”.</p>
      <p sl="de">come paragrafo 6 bis .</p>
    </intervention>
    <intervention id="4-214" speaker_id="1838" is_mep="True" mode="spoken" role="Presidente">
      <p sl="unknown">Vi sono obiezioni all’inserimento di questo emendamento orale?</p>
    </intervention>
    <intervention id="4-215" speaker_id="22097" name="Véronique De Keyser" is_mep="True" mode="spoken">
      <p sl="fr">Signor Presidente, vorrei farle presente che trovo del tutto surreale il numero di parlamentari presenti il giovedì pomeriggio per potersi opporre a un emendamento orale! Infatti, per opporsi occorrono più persone di quante ne siano presenti in Aula: non sono neanche sicura che siano presenti quaranta persone a favore di questo emendamento! Non posso oppormi all’emendamento orale, ma mi oppongo in ogni caso alla procedura. Gradirei che ne prendesse atto.</p>
    </intervention>
    <intervention id="4-216" speaker_id="1838" is_mep="True" mode="spoken" role="Presidente">
      <p sl="unknown">Le ricordo la regola: il numero di persone necessario per opporsi all’accoglimento di un emendamento orale è sempre lo stesso, indipendentemente dal momento in cui votiamo, dall’ora, dal giorno e dal luogo. Viceversa, per proporre un emendamento orale, è sufficiente un solo collega.</p>
      <p sl="unknown">Lei, peraltro, può richiedere la verifica del quorum . Esiste una procedura per questo, una procedura diversa. Tuttavia, qualora lei dovesse richiedere la verifica del quorum e questo non fosse raggiunto, le rammento che, trattandosi di una votazione d’urgenza, la votazione non sarà rinviata. Il testo decadrà e non vi sarà alcuna votazione in merito. Questo prevede il Regolamento.</p>
    </intervention>
    <intervention id="4-217" speaker_id="23881" name="Marios Matsakis" is_mep="True" mode="spoken">
      <p sl="en">Signor Presidente, non è il Regolamento a essere sbagliato, ma il fatto che i colleghi dei vari gruppi lasciano presto l’Aula. Dovrebbero essere qui a votare!</p>
      <a text="(Applausi)"/>
    </intervention>
  </section>
  <section id="creitem31" title="15.3. Diritti umani in Sudan (votazione)"/>
  <section id="creitem32" title="15.4. Presidente della Banca mondiale (votazione)">
    <intervention id="4-223" speaker_id="1838" is_mep="True" mode="spoken" role="Presidente">
      <p sl="unknown">Con questo si conclude il turno di votazioni.</p>
    </intervention>
  </section>
  <section id="creitem33" title="16. Verifica dei poteri: vedasi processo verbale"/>
  <section id="creitem34" title="17. Composizione del Parlamento: vedasi processo verbale"/>
  <section id="creitem35" title="18. Richiesta di difesa dell’immunità parlamentare: vedasi processo verbale"/>
  <section id="creitem36" title="19. Composizione delle commissioni e delle delegazioni: vedasi processo verbale"/>
  <section id="creitem37" title="20. Dichiarazioni scritte che figurano nel registro (articolo 116 del Regolamento): vedasi processo verbale"/>
  <section id="creitem38" title="21. Decisioni concernenti taluni documenti: vedasi processo verbale"/>
  <section id="creitem39" title="22. Trasmissione dei testi approvati nel corso della presente seduta: vedasi processo verbale"/>
  <section id="creitem40" title="23. Calendario delle prossime sedute: vedasi processo verbale"/>
  <section id="creitem41" title="24. Interruzione della sessione">
    <intervention id="4-233" speaker_id="1838" is_mep="True" mode="spoken" role="Presidente">
      <p sl="unknown">Dichiaro interrotta la sessione del Parlamento europeo.</p>
      <a text="(La seduta termina alle 16.25)"/>
    </intervention>
  </section>
</text>
