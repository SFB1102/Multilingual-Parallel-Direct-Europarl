<?xml version='1.0' encoding='utf-8'?>
<text id="20010314.IT" lang="it" date="2001-03-14" place="Strasburgo" edition="Edizione GU">
  <section id="creitem1" title="Processo &quot;Dopo-Nizza&quot;">
    <intervention id="3-003" speaker_id="4545" name="Stihler" is_mep="True" mode="spoken">
      <p sl="en">Signora Presidente, desidero informare l’Assemblea che oggi si celebra nel Regno Unito la giornata contro il fumo. Poiché ogni anno mezzo milione di cittadini europei muoiono senza senso a causa del fumo e l’80 percento dei fumatori vorrebbe smettere, mi auguro che i colleghi considerino opportuno sottoscrivere la dichiarazione scritta presentata in vista della proclamazione di una giornata senza fumo nell’Unione europea. Nella sola giornata di oggi 1500 persone in Europa moriranno a causa del fumo. Facciamo in modo che il Parlamento europeo diventi l’antesignano di un movimento per la prevenzione di queste morti.</p>
      <a text="(Applausi)"/>
    </intervention>
    <intervention id="3-004" speaker_id="945" is_mep="True" mode="spoken" role="Presidente">
      <p sl="unknown">Grazie, onorevole Stihler. Ho l'impressione che gli applausi stiano a dimostrare che i colleghi hanno colto il senso del suo messaggio, e non ho il benché minimo dubbio che tutti onoreranno la giornata britannica contro il fumo.</p>
    </intervention>
    <intervention id="3-005" speaker_id="2155" name="Watson" is_mep="True" mode="spoken">
      <p sl="en">Signora Presidente, desidero semplicemente chiedere se non si potrebbe ancora una volta controllare che nei locali del Parlamento vengano fatte osservare le norme antifumo. Nei giorni scorsi ho potuto constatare che ciò non avveniva. Vorrei che nei locali del Parlamento il rispetto di tali norme venisse assicurato con rinnovato rigore.</p>
      <a text="(Applausi)"/>
    </intervention>
    <intervention id="3-006" speaker_id="945" is_mep="True" mode="spoken" role="Presidente">
      <p sl="unknown">La ringrazio, onorevole Wilson. Vedo che la onorevole Banotti e gli altri Questori l'hanno ascoltata, ed effettueremo i controlli del caso.</p>
    </intervention>
    <intervention id="3-007" speaker_id="1426" name="Banotti" is_mep="True" mode="spoken">
      <p sl="en">Signora Presidente, come sapete sono un’accesa oppositrice del fumo. Tuttavia, vorrei ricordare ai colleghi che possono fumare in tutta tranquillità e lontano dai non fumatori nell’apposita zona creata laggiù a destra, vicino alla finestra.</p>
    </intervention>
    <intervention id="3-008" speaker_id="945" is_mep="True" mode="spoken" role="Presidente">
      <p sl="unknown">La ringrazio molto, onorevole Banotti.</p>
    </intervention>
    <intervention id="3-010" speaker_id="945" is_mep="True" mode="spoken" role="Presidente">
      <p sl="unknown">L'ordine del giorno reca le dichiarazioni del Consiglio e della Commissione sul processo "Dopo-Nizza".</p>
      <p sl="unknown">Porgo il benvenuto al Presidente in carica del Consiglio, signora Lindh, e le do immediatamente la parola.</p>
    </intervention>
    <intervention id="3-011" speaker_id="photo_generic" name="Lindh" is_mep="True" mode="spoken" role="Consiglio">
      <p sl="sv">Signora Presidente, onorevoli parlamentari, “sono molto lieto di constatare i passi concreti compiuti … per coinvolgere i cittadini d’Europa in un dibattito che si rivelerà fondamentale per il futuro dell’Europa”. Ecco l’incipit del primo intervento di Russel Pickard, Gran Bretagna, sulla pagina web sul futuro dell’Europa. Egli confida che il massimo numero possibile di cittadini esprima il proprio parere in merito a temi essenziali, quali: “Che tipo di Europa vogliamo noi, che ne siamo i cittadini?”.</p>
      <p sl="sv">“Se vogliamo un cambiamento, il cambiamento siamo noi”, scrive Vicente García Delgado Segués, Spagna. “Oggi qualsiasi cittadino dell’Unione è in grado di dire ciò che vuole, in positivo come in negativo, e le dirigenze responsabili dell’Unione possono tenere conto dei nostri desideri e aspettative”, scrive invece Ann Catherine Talbro, Danimarca. Kurt Linderoos, Finlandia, propone che ogni cittadino dell’Unione contatti altre quattordici persone, una per ogni Stato membro, per discutere del futuro dell’Unione.</p>
      <p sl="sv">La settimana scorsa, il Vicepresidente del Parlamento David Martin, i Primi ministri di Svezia e Belgio e il Presidente della Commissione Prodi hanno lanciato il dibattito sul futuro dell’Europa. Lei, signora Presidente, i due Primi ministri e il Presidente della Commissione avete rilasciato una dichiarazione congiunta ed è stata inaugurata la pagina web , frutto di un’iniziativa comune del Parlamento, della Commissione e del Consiglio.</p>
      <p sl="sv">Con questo lancio, avvenuto la settimana scorsa, e con l’odierna discussione ci lasciamo alle spalle il “dopo Nizza” per addentrarci invece nella discussione sul futuro dell’Europa. Questo vasto dibattito sul futuro dell’Europa sarà seguito, secondo la Dichiarazione di Nizza, da una nuova Conferenza intergovernativa nel 2004. Quest’anno le Presidenze svedese e belga, di concerto con il Parlamento europeo e la Commissione, promuoveranno un vasto dibattito con tutte le parti interessate: rappresentanti dei parlamenti nazionali, esponenti dell’opinione pubblica, scuole ed università, esponenti della società civile. Attribuiremo grande importanza al punto di vista delle varie correnti politiche in Europa, tanto all’interno quanto all’esterno di questa Assemblea.</p>
      <p sl="sv">In quel dibattito, noi dovremo naturalmente interloquire con i giovani – visto che si discute della loro Europa, quella futura – ma anche con i paesi candidati, che devono ugualmente partecipare alla costruzione dell’Europa del futuro. L’intero processo dovrà avvenire nella massima trasparenza possibile, nell’obiettivo di portare l’Unione e le sue Istituzioni più vicino ai cittadini.</p>
      <p sl="sv">In base alla decisione presa a Nizza, il processo dovrà contemplare anche la questione della delimitazione delle competenze dell’Unione e degli Stati membri in modo da tener conto del principio di sussidiarietà, nonché temi quali il futuro status della carta dei diritti fondamentali dell’Unione europea, la semplificazione dei Trattati senza che il contenuto ne risulti modificato e il ruolo dei parlamenti nazionali nella struttura europea.</p>
      <p sl="sv">Già all’avvio della discussione a Bruxelles la scorsa settimana, presso una delle Scuole europee, è emerso chiaramente che l’interesse dei cittadini va ben al di là degli esempi di questioni istituzionali affrontate a Nizza. Reputo giusto e importante condurre un più vasto dibattito sul futuro dell’Europa. Se intendiamo avviarlo nello spirito adatto, dobbiamo anzitutto, proprio come gli alunni della Scuola europea di Bruxelles e in linea con i contributi alla pagina web , porci gli interrogativi fondamentali intorno ai compiti che l’Unione dovrà assumersi e al ruolo che intendiamo vederle attribuito in Europa e a livello planetario.</p>
      <p sl="sv">Dobbiamo poter mostrare ai nostri cittadini che l’Unione è forte proprio sui temi importanti: gestione della globalizzazione, diritti dell’uomo e democrazia, politica comune dell’asilo e dell’immigrazione, occupazione e crescita in tutta Europa, lotta alla criminalità, ambiente, sviluppo sostenibile e sicurezza degli alimenti.</p>
      <p sl="sv">E’ importante dare avvio a questa discussione sui grandi temi, di modo che il cittadino vi si possa riconoscere. In questo lavoro conto molto sul contributo del Parlamento, dal momento che siete voi deputati ad avere il contatto diretto con i vostri elettori in tutta Europa. Il Parlamento si è posto così spesso all’avanguardia nell’importante dibattito europeo sulla trasparenza, l’ambiente, l’ampliamento, la Carta dei diritti fondamentali, solo per citare qualche esempio. E’ giunto il momento di passare dalla discussione sulla forma alla discussione sui contenuti e sulla sostanza.</p>
      <p sl="sv">Poi sarà naturalmente importante ritornare anche sulla forma, sul modo migliore per poter riformare le Istituzioni e le modalità di lavoro dell’Unione. Devo dire anzitutto che il metodo comunitario, che ha svolto un ruolo tanto importante nella cooperazione europea, dovrà ovviamente avere una posizione di rilievo anche in futuro, nonostante in alcuni ambiti venga integrato con il nuovo metodo del coordinamento aperto. Un’Europa forte presuppone Istituzioni forti. Me ne sono accorta io stessa, quando ho ricoperto la carica di ministro per l’ambiente, avendo instaurato una stretta cooperazione sia con il Parlamento, sia con la Commissione.</p>
      <p sl="sv">La Svezia ha inoltre una posizione aperta verso la questione delle forme per il prosieguo dei preparativi. Il metodo della Convenzione, che molti hanno presentato come un importante modello possibile per il dibattito, presenta a mio avviso alcuni pro e contro.</p>
      <p sl="sv">Signora Presidente, siamo all’inizio di un processo davvero avvincente. In tutta l’Unione si discute ora del futuro dell’Europa. Avviene ora a Thermonfeckin in Irlanda, la settimana prossima nelle Canarie in Spagna, la settimana successiva a Kiruna nell’estremo nord della Svezia e il giorno dopo a Sparta, in Grecia.</p>
      <p sl="sv">La settimana prossima questo Parlamento organizzerà, nel quadro di una prima serie di iniziative, un incontro con la partecipazione dei parlamenti degli Stati membri e dei paesi candidati. Sono ansiosa di assistere a quella discussione, la prossima settimana.</p>
      <p sl="sv">Nel corso dell’anno, anche la Commissione darà importanti contributi con il suo Libro bianco sulle riforme amministrative in Europa. Io stessa affronterò questa discussione in seno al Consiglio “affari generali”, nonché con i paesi candidati in concomitanza con la sessione informale dei ministri degli esteri che si terrà a Nyköping. La Svezia si farà inoltre promotrice di una conferenza sul ruolo esterno dell’Unione, il prossimo autunno.</p>
      <p sl="sv">Naturalmente ogni paese terrà un dibattito nazionale alla luce delle sue stesse tradizioni e circostanze. A noi spetta la responsabilità di assicurare un vasto dibattito che coinvolga anche i parlamenti nazionali e che affronti i temi d’attualità nei vari paesi, con il coinvolgimento delle associazioni pertinenti.</p>
      <p sl="sv">Ciò di cui vi ho parlato sin qui riguarda, naturalmente, soltanto le primissime iniziative. Ma questo processo continuerà e i partecipanti trarranno ispirazione gli uni dagli altri. Le Presidenze svedese e belga, il Parlamento e la Commissione hanno la responsabilità congiunta di questa prima fase, che presuppone una cooperazione tanto stretta, quanto improntata alla fiducia. Anche il dibattito interno al Parlamento sarà molto interessante da seguire. I primi segnali che abbiamo ricevuto sono interessanti e attendo con impazienza la risoluzione della vostra Assemblea, in maggio.</p>
      <p sl="sv">Al Consiglio europeo di Göteborg, in giugno, verrà presentata una relazione sulle questioni per il futuro. Al Vertice di Laeken, Bruxelles, del prossimo dicembre il Consiglio europeo prenderà quindi posizione sul seguito del processo.</p>
      <p sl="sv">Signora Presidente, che tipo di Europa vogliamo noi cittadini? L’interrogativo è stato posto: che inizi ora il dibattito. Robert Schuman ha detto che l’Europa non si può creare con un colpo di Stato, né con un’unica costruzione, ma che va creata a forza di risultati concreti. E’ importante ricordarlo anche oggi.</p>
      <p sl="sv">Che il dibattito abbia inizio, che prenda le mosse da tutti i partecipanti illustri dall’epoca di Schuman in poi; coinvolgiamo tutti i giovani che oggi ci parlano dalle scuole d’Europa o che partecipano al forum di discussione sulla pagina web . Sono ora impaziente di ascoltare il punto di vista dei deputati sul futuro dell’Europa.</p>
    </intervention>
    <intervention id="3-012" speaker_id="photo_generic" name="Barnier" is_mep="True" mode="spoken" role="Commissione">
      <p sl="fr">Signora Presidente, signora Ministro, signor Presidente della Commissione, onorevoli deputati, anche noi desideriamo ascoltare le proposte ed i suggerimenti dei deputati, ma se mi consentite vorrei illustrarvi in breve la posizione della Commissione europea in merito all'importante dibattito promesso a Nizza, all'alba, ancor prima che l'inchiostro dell'accordo avesse avuto il tempo di asciugare, un po' come se i Capi di stato e di governo non fossero in realtà soddisfatti di ciò che avevano appena concluso dopo tre giorni di negoziati. Essi hanno quindi deciso di chiedere in quella stessa occasione un dibattito più ampio e più approfondito sul futuro dell'Unione europea.</p>
      <p sl="fr">Non più di una settimana fa la Presidenza svedese nonché la futura Presidenza belga hanno invitato il Parlamento e la Commissione ad avviare tale dibattito.</p>
      <p sl="fr">In linea generale, onorevoli deputati, la Commissione auspica e intende favorire il dibattito sulle questioni europee. Un anno fa, dovreste ricordarvene, aveva addirittura già impostato tale processo proponendo insieme a voi e con il vostro sostegno il dialogo sull'Europa, che ne costituiva solo una prima tappa. Tuttavia, affinché il dibattito raggiunga gli obiettivi fissati dalla dichiarazione congiunta firmata il 7 marzo da Nicole Fontaine, Presidente del Parlamento europeo, Göran Persson, Guy Verhofstadt e Romano Prodi, per mettere in evidenza le sfide con cui l'Unione dovrà confrontarsi in futuro e suscitare proposte, è indispensabile definirne i principi, il metodo e l'ordine del giorno. Nelle poche settimane che seguiranno prendiamoci il tempo necessario per lavorare su questi aspetti. Ciò è e sarà oggetto di uno sforzo comune, in particolare da parte del Parlamento e della Commissione, nel corso delle Presidenze svedese e belga, in quanto a Laeken dobbiamo conseguire un alto livello d'ambizione riguardo a questo dibattito ed alla futura riforma.</p>
      <p sl="fr">Sottolineo un principio fondamentale innanzitutto: dev'essere il contenuto del dibattito, il futuro dell'Unione, ad ispirarne la forma e a rimanere sempre la sua priorità. Quale Europa vogliamo domani? Che cosa vogliamo fare insieme? Quale sarà il nostro progetto? Vogliamo o no una maggiore integrazione? Vogliamo o no più Europa politica? Aggiungerei un'altra domanda: come rinnovare il modello comunitario?</p>
      <p sl="fr">Sebbene sembri difficile fornire risposte semplici a domande complesse, e forse proprio perché è difficile, il dibattito deve consentire ai cittadini di prenderne coscienza e di parteciparvi.</p>
      <p sl="fr">Il primo principio è quindi quello della trasparenza e dell'obiettività con le quali il dibattito dev'essere condotto senza rifiutare, ma anzi favorendo un confronto di opinioni - e sappiamo bene che in ogni Stato membro le opinioni sono diverse e spesso contraddittorie - anche se per rispettare il principio di trasparenza è necessario porre, come ho appena detto, domande scomode.</p>
      <p sl="fr">Il secondo principio è quello della vicinanza. Una riflessione di questo genere non può essere avviata in modo corretto se viene condotta solo da Bruxelles o da Strasburgo. E’ vero che esiste Internet , che costituisce oggi un insostituibile strumento d'informazione e di dialogo, e che il dibattito è già aperto sul sito web , anche se riconosco che quest'ultimo necessita di un ulteriore perfezionamento. Tuttavia il dialogo tramite Internet non è sufficiente. Il dibattito europeo dev'essere aperto ai cittadini dove essi vivono, lavorano e studiano ed ai loro rappresentanti eletti, nazionali o locali, e deve quindi svolgersi a livello europeo, basandosi innanzitutto e soprattutto su dibattiti organizzati in ogni Stato membro al livello più idoneo che, dal mio punto di vista, è quello più vicino ai cittadini. Sebbene le Istituzioni comunitarie possano contribuire alla loro organizzazione, e a tal fine la Commissione svolge e svolgerà il ruolo che le compete, i dibattiti nazionali dovranno essere organizzati anzitutto dagli Stati membri.</p>
      <p sl="fr">Il terzo principio potrebbe essere quello dell'anticipazione. Anche se i paesi candidati non sono ancora membri dell'Unione, è questione di pochi, pochissimi anni prima che lo diventino. Il futuro dell'Unione li riguarda quindi fin d'ora, al pari degli Stati membri attuali, e penso che si debba trovare il modo per vigilare affinché essi siano presenti al dibattito e vi partecipino attivamente.</p>
      <p sl="fr">Dopo i principi, onorevoli deputati, passiamo al metodo. L'ultima fase decisionale di questa riflessione che speriamo sia il più breve possibile - come lei stessa ha detto, signora Ministro - sarà ovviamente una Conferenza intergovernativa che, secondo la proposta del Presidente Prodi, dovrebbe svolgersi all'inizio del 2004. Questo è infatti l'unico modo in cui i Trattati possono essere riformati o modificati, cioè con una Conferenza intergovernativa quale prevista dai Trattati. Si tratta, come sappiamo bene oggi, del solo metodo possibile.</p>
      <p sl="fr">D'altro canto, sappiamo altresì che è necessario preparare con cura la futura CIG e, forse, in modo diverso rispetto a quanto è stato fatto per quelle precedenti, ad Amsterdam o a Nizza. I temi del dibattito pubblico si dovranno tradurre in proposte concrete di revisione dei Trattati. La struttura o l'organo competente dovrà, a nostro avviso, ispirarsi al modello o al precedente della convenzione grazie alla quale, in pochi mesi, l'Unione europea si è dotata di una Carta dei diritti fondamentali, solennemente proclamata a Nizza. In altre parole, si dovrà trattare di una struttura o di un organo non solo di discussione, ma anche di lavoro e di proposta, che riunisca le diverse fonti della legittimità democratica dell'Europa: rappresentanti degli Stati membri, Parlamento europeo, parlamenti nazionali e Commissione europea.</p>
      <p sl="fr">Detto questo, restano ancora aperte diverse questioni. Quali saranno le modalità del processo decisionale di tale organo o della futura convenzione? Quale sarà la sua composizione, e in particolare che posto si dovrà riservare ai rappresentanti dei paesi candidati? Quale ne sarà il mandato? Questa preparazione dovrà far seguito al dibattito pubblico o è auspicabile condurre tale fase in parallelo, nel corso di tutto il processo che porta alla CIG?</p>
      <p sl="fr">La Commissione è molto attenta alle soluzioni che il Parlamento europeo propone e proporrà sulle varie questioni riguardanti le modalità. Noi stessi vi stiamo lavorando. Penso altresì, signora Presidente, che le vostre e le nostre proposte debbano e dovranno adeguarsi reciprocamente, nel modo più preciso possibile, nella prospettiva del Consiglio europeo di Laeken. Ritengo quindi che sia necessario intensificare fin d'ora il lavoro comune tra le due Istituzioni che rappresentiamo di concerto, com'è ovvio, con le due Presidenze, svedese e belga. A tale scopo, sarà anche essenziale che la struttura chiamata ad arbitrare la riflessione non sia un luogo riservato ai soli esperti, ma anche una struttura permeabile, aperta ai contributi esterni.</p>
      <p sl="fr">Infine, dopo aver parlato dei principi e del metodo, vorrei soffermarmi in breve sull'ordine del giorno del dibattito. Nel corso degli ultimi anni e del lunghissimo ciclo di negoziati istituzionali, iniziato a Maastricht e terminato, almeno per il momento, a Nizza, il Parlamento e al Commissione hanno sempre unito le loro forze per far sì che possa vedere la luce un'autentica riforma. A questo proposito, signora Presidente, vorrei rendere omaggio e ringraziare lei, nonché in particolare il presidente Napolitano ed i membri della commissione per gli affari costituzionali, per lo sforzo congiunto che abbiamo compiuto insieme in stretta collaborazione. A mio avviso, questo vale soprattutto per quanto riguarda l'ultima CIG, per la quale il Parlamento aveva auspicato, con le sue risoluzioni di novembre 1999 e febbraio 2000, che venisse discussa una riforma istituzionale globale, nello stesso spirito che la Commissione, da parte sua, aveva auspicato. Mi sembra che oggi si debba conservare intatta questa convergenza, anche se al di là del lavoro comune dobbiamo aprire porte e finestre, tendere la mano, ascoltare, partecipare ad un dibattito più ampio.</p>
      <p sl="fr">Infatti, se vogliamo renderci conto di tutte le sfide cui in futuro l'Unione dovrà far fronte, la prossima CIG non potrà limitarsi ad esaminare solo i quattro argomenti citati in allegato al Trattato di Nizza, che sono di natura costituzionale. Né a maggior ragione potrà essere così, dato che si deve ammettere con franchezza che alcuni di questi quattro argomenti - ne vedo almeno due - possono avere, a seconda del modo di affrontarli, un effetto negativo, se non addirittura regressivo sul livello d'integrazione dell'Unione. Non abbiamo quindi paura di affrontare i quattro temi in questione, ma non limitiamoci solo ad essi. Per quanto riguarda questi quattro temi - semplificazione dei Trattati, portata giuridica della Carta, articolazione della competenze, ruolo dei parlamenti nazionali nell'architettura europea - stiamo attenti, a seconda del modo di affrontarli, a non indebolire l'acquis o il metodo comunitario.</p>
      <p sl="fr">Signora Presidente, onorevoli deputati, condurre a buon fine la transizione dal dibattito pubblico verso le discussioni necessariamente più tecniche e specifiche della prossima CIG costituirebbe una garanzia di successo nella ricerca di una riforma più ambiziosa di quella definita a Nizza. Si tratterebbe inoltre di un rimedio efficace contro le paure e tutta la demagogia che suscita o sostiene tali paure, che alcuni agitano per frenare il progresso della costruzione europea. Per questi due motivi almeno, che possono avere un'importanza fondamentale nell'affrontare l'allargamento dell'Unione, la Commissione europea, il suo Presidente e tutti i membri del Collegio s'impegneranno per dar vita al grande dibattito promesso a Nizza dai Capi di stato e di governo.</p>
      <a text="(Applausi)"/>
    </intervention>
    <intervention id="3-013" speaker_id="1253" name="Poettering" is_mep="True" mode="spoken">
      <p sl="de">Signora Presidente, signora Presidente del Consiglio, signor Presidente della Commissione, Commissario Barnier, onorevoli colleghi, il nostro gruppo accoglie con molto favore la discussione odierna con Consiglio e Commissione. Non è certo un segreto che noi, a livello di Parlamento e, in particolare, come gruppo, concordiamo in larga misura con la Commissione sulle questioni in esame e credo che ciò sia molto importante affinché i nostri progetti comuni vadano a buon fine.</p>
      <p sl="de">Desidero però anche manifestarle espressamente il mio apprezzamento e il mio rispetto, signora Presidente del Consiglio, per il tono e l'atmosfera che ha saputo infondere stamattina alla discussione, considerato che nelle ultime settimane forse c'era stato anche qualche momento d'irritazione, il che del resto è del tutto naturale e accade sovente in ambito politico. Penso che questo atteggiamento interiore nei confronti dell'avvenire dell'Europa e della cooperazione tra le Istituzioni possa costituire un buon presupposto, sempre che alle parole seguano i fatti.</p>
      <p sl="de">Prima che si passi a parlare del futuro, però, consentitemi un'osservazione: si tratta di una richiesta rivolta alla Presidenza svedese e quindi anche al Consiglio, che attualmente è rappresentato dalla Presidenza svedese. La trasparenza, la franchezza sono una caratteristica che apprezziamo molto della Svezia, paese per il quale nutriamo una profonda simpatia. La invito allora ad approfittare di questa riflessione di fondo sulla franchezza e sulla trasparenza per cambiare qualcosa in seno al Consiglio, affinché questo diventi più trasparente nei rapporti con le altre Istituzioni.</p>
      <a text="(Applausi)"/>
      <p sl="de">Non intendo con questo esprimere una critica, bensì solo offrire uno spunto. Invito la Svezia a sfruttare il suo semestre di Presidenza non solo per svolgere compiti a livello amministrativo, bensì per conseguire maggiore trasparenza e franchezza ed anche - non si tratta di un rimprovero alla Svezia - per rafforzare la presenza del Consiglio al Parlamento europeo. Ieri in occasione di una risoluzione, di decisioni riguardanti la legislazione, abbiamo percepito - senza perciò voler rivolgere una critica alla Presidenza svedese - l'assenza del Consiglio. Ne avremmo ascoltato volentieri il parere e per questo motivo il nostro Presidente, col sostegno dell'Assemblea, negozierà senz'altro nuove regole anche col Consiglio, in modo da assicurare una maggior presenza di questa Istituzione in Aula. Non è certo una richiesta eccessiva pretendere ed aspettarsi da una Presidenza della durata di soli sei mesi che sia presente all'Assemblea plenaria non soltanto un giorno, bensì due o tre, in modo che si possa discutere dei compiti comuni.</p>
      <a text="(Applausi)"/>
      <p sl="de">Adesso passiamo al processo "Dopo-Nizza". Innanzitutto quando si parla del futuro bisogna essere onesti. Nizza non è stato un grande successo; non voglio addentrarmi ulteriormente in questo tema, ma occorre dirlo. Per questo motivo su un punto, e solo su questo, sono critico nei confronti della lettera del Presidente svedese del Consiglio del 7 marzo, che di per sé approvo, nella quale egli afferma che Nizza rappresenta una solida base istituzionale per il futuro dell'Unione europea. Secondo noi non è così e continuiamo ad esprimere la nostra critica. Le chiediamo anche di aver il coraggio di affermare, come ha fatto il Capo di Stato Chirac, il Presidente della Francia, quando era Presidente in carica del Consiglio, che la Conferenza intergovernativa non rappresenta più uno strumento adeguato per portare a termine una riforma dell'Unione europea. Tutti i governi dell'Unione europea dovrebbero riconoscerlo e una volta ammesso che è così potremo trovare il metodo giusto. E' proprio sul metodo che vorrei soffermarmi.</p>
      <p sl="de">Signora Presidente, e qui mi rivolgo a lei, più che al Commissario Barnier, perché le nostre opinioni concordano in larga misura con quelle della Commissione, ho sentito con piacere che riguardo al metodo non ha preclusioni, neanche in merito ad una convenzione. Vorrei metterla al corrente del fatto che il nostro partito, il Partito popolare europeo, dietro suggerimento del nostro gruppo, ha proposto di tenere una conferenza preparatoria in Parlamento che elabori una proposta da sottoporre in seguito ai governi. Tale conferenza dovrebbe iniziare i lavori nel 2002. Il metodo non dovrà essere deciso sotto la sua Presidenza, ma è importante che lei cominci a preparare la strada al Vertice di Laeken, dove si dovranno prendere le decisioni. Pensiamo che una conferenza preparatoria composta da membri del Parlamento europeo, dei parlamenti nazionali, dei governi e da altre personalità sia uno strumento trasparente.</p>
      <p sl="de">Si parla molto di un cosiddetto steering committee . Uno steering committee avrebbe senso se fosse, per così dire, una sorta di direttivo di tale conferenza, ma in essa pienamente inserito, e certamente anche la posizione del presidente e dei presidenti assumerebbe un ruolo importante, com'era accaduto con la convenzione per la Carta dei diritti fondamentali sotto la guida dell'ex Presidente della Repubblica federale tedesca Roman Herzog. Se si vogliono ottenere buoni risultati occorre che il metodo sia appropriato.</p>
      <p sl="de">Ancora un'osservazione rispetto alle scadenze - quanto alla sostanza sono perfettamente d'accordo col Commissario Barnier -: tale conferenza potrebbe iniziare i lavori nel 2002, proseguirli fino all'autunno del 2003 per poi sottoporre ai governi una proposta. Quindi dovrebbe aver luogo, possibilmente già entro la fine del 2003 e non nel 2004, una Conferenza intergovernativa che entro un breve lasso di tempo si pronunci sulle suddette proposte, in modo che si arrivi a sottoscrivere un nuovo trattato sotto la Presidenza irlandese nella primavera del 2004, prima di entrare nel vivo della campagna elettorale a livello europeo e nella fase di scadenza del mandato della Commissione.</p>
      <p sl="de">Un'osservazione conclusiva, signora Presidente del Consiglio: lei ha parlato del metodo comunitario e di Robert Schuman. Le sono molto grato per aver ricordato uno dei grandi modelli europei, peraltro appartenente al nostro gruppo, in quanto sostenitore del metodo comunitario. Sono proprio i paesi piccoli a trarre vantaggio da detto metodo, perché se verranno adottate decisioni solo a livello intergovernativo dai paesi di grandi dimensioni, i paesi piccoli scompariranno, per questo è importante utilizzare il metodo comunitario. L'Europa dev'essere forte e in grado di operare, deve essere democratica e trasparente e se anche lei seguirà l'esempio di Robert Schuman, signora Presidente, sarà sulla buona strada!</p>
      <a text="(Applausi)"/>
    </intervention>
    <intervention id="3-014" speaker_id="1352" name="Barón Crespo" is_mep="True" mode="spoken">
      <p sl="es">Signora Presidente, signora Presidente in carica del Consiglio, signor Presidente della Commissione, onorevoli colleghi, a nome del gruppo socialista desidero esprimere soddisfazione per la discussione che finalmente affrontiamo in Parlamento nonché ringraziare il Ministro, signora Anna Lindh, per la sua presenza in Aula. Così potrà infatti spiegarci la dichiarazione dell'Allegato IV che si è trasformata in dichiarazione 23. Riteniamo che questo testo non sia stato solo il frutto della stanchezza e del logoramento all'alba di lunedì, ma che contenga un mutamento, un'evoluzione, non solo un pentimento, ma una vera e propria catarsi politica verso una maggiore democrazia.</p>
      <p sl="es">Il Presidente in carica del Consiglio ci ha detto che la discussione è iniziata il 7 marzo. Apprezzo le sue affermazioni e desidero anche ringraziarla pubblicamente, essendo stato proprio io a sollevare la questione durante la precedente seduta, per il fatto che il Parlamento ha infine aderito alla dichiarazione del 7 marzo, cosa che al principio non era possibile, e perché è stata modificata la lettera a noi indirizzata, che aveva un tono da segreteria del Consiglio e comprendeva addirittura alcuni allegati. La nuova versione della lettera è più breve e potremo senz'altro intenderci meglio. La Presidenza ha creato un sito web . Il mio gruppo l'aveva già fatto, con molta umiltà, il 1° marzo. Si è poi aperto il dibattito alla scuola europea, e a questo proposito bisogna dire che la Presidenza giocava in casa perché i bambini sono figli di funzionari europei e sono molto svegli. La sera precedente avevano intervistato i loro genitori e le domande formulate sono state molto pertinenti. Ritengo varrebbe la pena di recarsi a Kiruna o alle Canarie per parlare con la gente comune. In questo caso credo che il vantaggio di partenza fosse evidente.</p>
      <p sl="es">Per trattare a fondo la questione, devo dire che il mio gruppo, come ha avuto modo di dichiarare in Aula, è d'accordo sulla proposta del Presidente Prodi riguardo a un dibattito strutturato in tre fasi, perché non si tratta di una discussione accademica, né tanto meno di chiacchiere da caffè o di un talk show . Questo dibattito deve avere una finalità. Per il mio gruppo è fondamentale capire come la Presidenza considera l'organizzazione del dibattito, perché, proprio partendo dal presupposto che condividiamo e rispettiamo il ruolo essenziale e la tradizione svedese di apertura e trasparenza, converrà con me, signora Presidente, che l'impatto può essere ben più grave se, dopo aver realizzato un dibattito ampio e aperto alla società civile, prendiamo poi le decisioni a porte chiuse. Un tale comportamento, già intollerabile al giorno d'oggi, lo sarà ancora di più in futuro. E' dunque molto importante per noi, proprio perché viviamo in un sistema di democrazia rappresentativa, conoscere il parere della Presidenza su una strutturazione in fasi e conoscere la sua opinione sul secondo stadio, nel quale i diversi rappresentanti della società civile, cioè il Parlamento europeo, i parlamenti degli Stati membri, il Consiglio, i governi e la Commissione, sono in grado di apportare realmente il proprio contributo. Si tratta di una fase a cui possono intervenire anche ONG, forum , accademie e università. La questione è dunque decisiva. Da parte nostra promuoviamo un metodo aperto e trasparente, che coinvolga tutti gli interlocutori. E' proprio questo che ha assicurato il successo della convenzione e siamo convinti che la Presidenza svedese debba assolutamente presentare qualche proposta di metodo, senza aspettare Laeken, perché a Laeken si parlerà di contenuti, mentre la possibilità di posare una prima pietra e di avviare il dibattito secondo un ordine e una struttura ben definiti è di importanza storica.</p>
      <p sl="es">Desideriamo assicurarvi tutto il nostro appoggio. E, benché alla fine la dichiarazione del 7 marzo sia stata emendata, bisogna ammettere che non si è iniziato sotto i migliori auspici. Speriamo che la Presidenza svedese, facendo onore alla sua tradizione di democrazia e di apertura, sia in grado di capire il messaggio, condiviso, credo, da Parlamento e Commissione, e si possa avviare tale processo suscettibile di assicurare un regolare svolgimento del dibattito affinché vengano prese le necessarie decisioni sul futuro dell'Europa.</p>
      <a text="(Applausi)"/>
    </intervention>
    <intervention id="3-015" speaker_id="1287" name="Cox" is_mep="True" mode="spoken">
      <p sl="en">Signora Presidente, signor Presidente della Commissione, a nome del gruppo di cui faccio parte mi compiaccio del tono del contributo del Consiglio e del contenuto di quello della Commissione. Per noi è ancora troppo presto per avere un’idea definitiva del modo in cui il processo si svolgerà, ma credo che lei, signora Presidente, sia stata eccessivamente cauta e vorrei sollevare un paio di questioni invitandola a fornire una risposta in merito al termine della discussione.</p>
      <p sl="en">Lei ha espresso l'auspicio di vedere il contributo del Parlamento europeo e, com’è ovvio, la risoluzione in maggio, auspicio a cui mi associo. Ha detto che possono esservi vantaggi e svantaggi nel metodo della convenzione e sono consapevole del fatto che molti nel Consiglio condividerebbero tale parere. Potrebbe approfondire ulteriormente la questione e non lasciarla in sospeso? Per noi lo scopo del dialogo consiste in parte nel cercare soluzioni razionali se si percepiscono svantaggi in ciò che proponiamo. Potrebbe quindi fornirci la sua valutazione dei pro e dei contro ai quali ha accennato?</p>
      <p sl="en">Lei ha fatto riferimento alle quattro dimensioni contenute nell’allegato di Nizza, la discussione sulle competenze, la Carta dei diritti fondamentali ed il ruolo dei parlamenti nazionali. Se ho interpretato bene la traduzione, lei crede inoltre che il Trattato debba essere semplificato senza modificarne il contenuto. E’ possibile esaminare le competenze, il ruolo dei parlamenti nazionali ed il ruolo della Carta e pensare di non modificare il contenuto del Trattato? Mi sembra una contraddizione di termini.</p>
      <p sl="en">Al pari delle altre Istituzioni, il Parlamento europeo al momento sta valutando come potrebbe presentarsi la situazione per la prossima Conferenza intergovernativa. Io ed il mio gruppo siamo fermamente convinti che si potrebbe adottare il metodo della convenzione. Il Parlamento ha una legittimità democratica, fondata e sancita nei Trattati europei. Non siamo un mendicante che chiede l’elemosina alla porta dell’Europa. Abbiamo un diritto – in realtà un dovere – di partecipazione. Credo che il metodo della convenzione aperta agli Stati membri, ai parlamenti nazionali, alla Commissione e forse idealmente anche ai paesi candidati possa fornire un ottimo quadro – non necessariamente una lista con un'unica possibilità di scelta, ma un quadro di scelte razionali e coerenti – nell'ambito del quale la Conferenza intergovernativa potrà in seguito essere invitata a procedere.</p>
      <p sl="en">Infine, senza anticipare troppo il futuro, il mio gruppo attribuisce così tanta importanza alla partecipazione che, se il Parlamento venisse escluso o sminuito nel suo ruolo istituzionale, prenderemmo in esame la possibilità di raccomandare di non esprimere alcun parere su una Conferenza intergovernativa.</p>
      <p sl="en">Si tratterebbe di una decisione difficile e mi auguro che non sia necessaria, ma all’articolo 48 è prevista una disposizione costituzionale secondo la quale l’Assemblea dovrebbe esprimere un parere prima di una CIG, sebbene non possa purtroppo esercitare alcun diritto di approvazione dopo una CIG. E’ un aspetto che va valutato in questa fase perché la piena partecipazione democratica riveste un’importanza fondamentale.</p>
      <a text="(Applausi)"/>
    </intervention>
    <intervention id="3-016" speaker_id="4254" name="Frassoni" is_mep="True" mode="spoken">
      <p sl="it">Signora Presidente, il 2001 è l'anno del dibattito pubblico; sono veramente stupita che la Presidenza non abbia annunciato un'iniziativa che coinvolga la società civile organizzata a livello europeo. Internet non è sufficiente, signora Presidente; si era parlato della possibilità di una grande iniziativa organizzata dal Parlamento europeo, dal Consiglio e dalla Commissione, volta a mobilizzare la società civile, a farla lavorare e scrivere sulle finalità e il futuro dell'Europa. Strane e inspiegabili resistenze, anche all'interno di questa casa, da parte di un gruppo importante che sta alla sua sinistra, signora Presidente, si frappongono, a quanto pare, sulla strada di questa iniziativa. E' veramente un peccato, soprattutto perché il vuoto pneumatico di idee che la Presidente del Consiglio ci ha qui esposto in un intervento - mi si passi l'espressione - un po' burocratico e vago, ci dimostra che i governi hanno bisogno di qualche fresca ispirazione. Perché la Svezia rinuncia a questa iniziativa che potrebbe marcare in modo positivo la sua Presidenza consentendole peraltro di portare a termine il mandato ricevuto a Nizza? Il dialogo con la società civile è molto più che un’espressione retorica o qualche e-mail.</p>
      <p sl="it">Sono d'accordo che sia necessario svolgere dibattiti nazionali, ma è un'opinione pubblica europea che deve maturare in questa fase, anche al fine di facilitare il lavoro di preparazione del Consiglio di Laeken che dovrebbe essere preceduto da una grande conferenza di parlamenti europei, seguito naturale del dibattito pubblico che dovrebbe svolgersi quest'anno. Solo così sarà possibile rendere pubblico e appassionante il dibattito sul futuro dell'Europa, solo così Parlamento e Commissione potranno trovare gli alleati di cui hanno tanto bisogno per rompere la logica puramente intergovernativa della futura riforma, dare un senso rivoluzionario e costituzionale a parole come "convenzione" o "metodo comunitario" e rendere la Conferenza intergovernativa del 2004 più di una pura formalità.</p>
      <p sl="it">Ci dica, signora Presidente, se nel vostro programma c'è spazio o meno per una tale iniziativa europea e, se non c'è, perché?</p>
    </intervention>
    <intervention id="3-017" speaker_id="1849" name="Kaufmann" is_mep="True" mode="spoken">
      <p sl="de">Signora Presidente, signora Presidente del Consiglio, signor Presidente della Commissione, signor Commissario, come ben sapete molti parlamentari europei giudicano con occhio critico il Trattato di Nizza. Anch'io e il mio gruppo nutriamo una profonda preoccupazione per il futuro dell'Unione. Infatti molte delle questioni che sono fonte di inquietudine e difficoltà quotidiane per la popolazione non sono ancora state risolte o sono state affrontate solo con scarso entusiasmo. In particolare ci separa ancora una grande distanza da un'Europa sociale.</p>
      <p sl="de">Sono convinto, e come me lo sono molti colleghi in Aula, che Nizza abbia indebolito la Comunità. In definitiva, i governi hanno lottato solo per il mantenimento dei loro diritti di veto. Il Trattato non ha introdotto maggior democrazia, né maggior trasparenza o maggiore capacità operativa e decisionale. Per questo il "Dopo-Nizza" deve mettere mano ad una riforma ambiziosa e realmente profonda, in grado di raggiungere due obiettivi. Primo: non annullare i progressi ottenuti in materia di integrazione, e a tale proposito condivido espressamente le preoccupazioni formulate dal Commissario Barnier. Secondo: abbiamo bisogno di una riforma che sia veramente in grado di dare un futuro all'Unione.</p>
      <p sl="de">Dal mio punto di vista ciò significa che occorre avviare una specie di processo costituente, il cui risultato sia la costituzione di un'Europa unita per volontà dei suoi popoli. Rientra in tale processo un ampio e aperto dibattito pubblico, ma ritengo che esso comporti anche il riconoscimento che la Conferenza intergovernativa non è più uno strumento adatto a far progredire l'Europa. Occorre un altro metodo. Come membro della convenzione per l'elaborazione della Carta dei diritti fondamentali, considerata la positiva esperienza di lavoro di tale gruppo, vorrei pronunciarmi espressamente a favore del metodo della convenzione, quale strumento per portare avanti insieme il progetto europeo.</p>
    </intervention>
    <intervention id="3-018" speaker_id="5570" name="Ribeiro e Castro" is_mep="True" mode="spoken">
      <p sl="pt">Signora Presidente, signora Presidente in carica del Consiglio, signor Commissario, onorevoli colleghi, la situazione che stiamo vivendo è in qualche modo strana: il Trattato di Nizza non è ancora stato ratificato, né tanto meno è entrato in vigore, e tuttavia stiamo discutendo tutti quanti del "Dopo-Nizza". Sappiamo come siamo giunti fin qui, ma non è una bella cosa, in politica, approvare un trattato e pensare al successivo; non è mai un bene e può solo essere indizio di una serie di equivoci, di un susseguirsi di ostacoli, se non addirittura di una marea di bugie più o meno mascherate.</p>
      <p sl="pt">Ma dal momento che siamo qui e che la discussione ha avuto inizio, dobbiamo trarre insegnamento dagli insuccessi di Nizza e agire in modo diverso, anche all'interno del Parlamento europeo, in vista del futuro, del 2004, se non vogliamo rischiare di imbatterci negli stessi ostacoli, nelle stesse frustrazioni, negli stessi fallimenti. Vorrei ribadire due punti che mi sembrano essenziali: primo, dobbiamo ascoltare più che parlare. Il nostro compito di parlamentari non è solo quello di parlare. Anzi, molto spesso sulle questioni essenziali è nostro compito saper ascoltare per interpretare il sentimento autentico dei popoli e non tanto quello corporativo delle istituzioni. Secondo: dare spazio ai dibattiti a livello nazionale e non averne timore. Le questioni su cui ci si è arenati a Nizza sono le stesse che ci avevano bloccati ad Amsterdam e molte di esse giacciono irrisolte da Maastricht. Sono questioni strettamente legate ai nostri popoli, al futuro degli Stati-nazione, e pertanto direi che al momento attuale ciò di cui abbiamo più bisogno non è tanto un dibattito a livello europeo, bensì quindici dibattiti approfonditi a livello nazionale o, in prospettiva dell'allargamento, di 27 dibattiti approfonditi e autentici a livello nazionale - tra portoghesi, tra britannici, tra tedeschi, tra cechi, tra polacchi - su cosa vogliamo dalla futura Unione europea. Solo così potremo pervenire nel 2004 ad un organo definitivamente legittimato ad adottare le decisioni future; altrimenti ci troveremo di fronte agli stessi equivoci ed incertezze che abbiamo conosciuto a Nizza.</p>
    </intervention>
    <intervention id="3-019" speaker_id="2281" name="Dupuis" is_mep="True" mode="spoken">
      <p sl="fr">Signora Presidente, signora Presidente in carica del Consiglio, signor Presidente della Commissione, signor Commissario, onorevoli colleghi, un punto fondamentale sembra essere finalmente acquisito dal Parlamento. Vi erano infatti buoni motivi per anticipare la prossima Conferenza. Sono quindi molto lieto di vedere che il Parlamento si è ricordato che nel 2004 si sarebbero svolte nuove elezioni e che quindi il Parlamento non era eletto a tempo indefinito, ma che tra di esso e gli appuntamenti che ci venivano proposti si frapponevano alcuni ostacoli.</p>
      <p sl="fr">Per quanto riguarda il merito, è giocoforza constatare che non vi è più molta carne al fuoco, come dicono gli italiani, che si parla un po' del sesso degli angeli, ossia del ruolo, dell'articolazione tra i parlamenti nazionali ed il Parlamento europeo, un tema che, come il mostro di Lockness, riemerge in modo ricorrente nelle discussioni, ma che non ci ha mai portato molto lontano. I cittadini europei non sono granché interessati a questo genere di discorsi. Essi vorrebbero piuttosto sapere chi fa cosa, a livello europeo ed a livello nazionale, un po' meno costruzione barocca e un po' più chiarezza e poteri per il Parlamento europeo sulle materie che li riguardano, e non su quelle che non li interessano, un po' più poteri e visibilità per i parlamenti nazionali su questioni che verrebbero chiaramente lasciate a questi ultimi.</p>
      <p sl="fr">I cittadini europei avrebbero forse anche un desiderio, ossia poter eleggere il Presidente della Commissione, ad esempio, per sapere chi è responsabile delle scelte più importanti, delle questioni fondamentali che devono essere decise a livello europeo.</p>
      <p sl="fr">Mi sembra quindi che non si debba sempre pensare che la società civile non riesca a tenere il passo con la riflessione che si può svolgere in questa sede, in seno al Parlamento europeo. Spesso, purtroppo, è vero il contrario, ed il Parlamento dovrebbe forse circolare un po' tra i cittadini europei per attingere nuove idee.</p>
      <p sl="fr">Una domanda, infine, rivolta alla Presidente in carica del Consiglio, al Presidente della Commissione, ma soprattutto al presidente del PPE e mio amico, onorevole Poettering: ho sentito dire che il Ministro liberale belga Renders propone la creazione di una nuova figura barocca, un "signor Euro", sul modello del signor PESC. Quest'ultimo è stato contestato da noi, ma anche, credo, con forza dall'onorevole Poettering e dal gruppo del PPE in particolare. A quanto mi è sembrato di capire dalle conclusioni del Congresso di Berlino del PPE, l'onorevole Poettering sarebbe forse favorevole alla costituzione di questa figura leggermente barocca di un "signor Euro" sul modello del signor PESC? Sarei molto lieto di ricevere delucidazioni in merito.</p>
    </intervention>
    <intervention id="3-020" speaker_id="1275" name="Bonde" is_mep="True" mode="spoken">
      <p sl="da">Signora Presidente, vorrei congratularmi con la Presidenza svedese per la bella home page . E’ piacevole poter vedere gli ordini del giorno delle riunioni dei vari gruppi di lavoro. Possiamo anche ottenere i nomi dei partecipanti e accedere ai documenti e ai resoconti delle riunioni? Vorrei anche congratularmi per l’iniziativa relativa alla home page “Futurum”. Ma perché deve iniziare con interventi dall’alto, di Persson, Verhofstadt, Prodi e Barnier? Perché non ci sono anche interventi da parte di chi è contrario al Trattato di Nizza e alla centralizzazione di più potere legislativo a Bruxelles? Come può un Presidente del Consiglio svedese invitare ad un dibattito alla Scuola europea di Bruxelles senza nemmeno un intervento critico da parte del panel ? Secondo l’Eurobarometro solo il 18 percento dei cittadini dell’Unione europea preferisce Bruxelles come centro decisionale. Il 63 percento preferirebbe che le decisioni fossero prese a livello locale, regionale o nazionale. Perché questo 18 percento occupa tutti i posti in occasione del primo dibattito sul nostro futuro, mentre il 63 percento non è assolutamente rappresentato?</p>
      <p sl="da">I critici dell’Unione europea del mio gruppo e dell’intergruppo SOS Democrazia sono disposti a partecipare al dibattito sia alla Scuola europea che nei centri comunali. Intendiamo motivare la nostra volontà di apertura, prossimità e democrazia e il nostro desiderio di un’Unione europea più snella, che si occupi di molte meno questioni transfrontaliere e che lavori invece senza burocrazia, sprechi e frodi. L’iniziativa relativa alle norme comuni deve essere presa d’ora in poi nei parlamenti nazionali e non alla Commissione o al Parlamento. Perché non costituire una sorta di consiglio dei parlamenti, che si potrebbe riunire un paio di volte all’anno e che potrebbe adottare il programma di lavoro e la base giuridica di eventuali proposte di legge? E’ infatti la base giuridica che stabilisce se si tratta di coordinamento volontario o di norme vincolanti. In questo modo saranno i rappresentanti eletti dai paesi membri a stabilire se le decisioni devono essere trasferite dagli elettori e dagli eletti nei paesi membri all’Unione europea. In questo modo la democrazia avrà almeno una chance nei confronti dell’attuale legislazione dei funzionari, che è diventata la nostra consuetudine, anche se i Quindici dichiarano tutti fedeltà alla democrazia. Ci troviamo nell’assurda situazione in cui se fosse uno dei paesi candidati ad adottare le leggi come facciamo noi, ci vedremmo costretti a negargli l’adesione perché non democratico.</p>
    </intervention>
    <intervention id="3-021" speaker_id="2290" name="Hager" is_mep="True" mode="spoken">
      <p sl="de">Signora Presidente, innanzitutto mi compiaccio dell'ambizioso programma della Presidenza svedese del Consiglio. Sul "Dopo-Nizza" si è già detto e scritto molto. Poco fa mi sono rallegrato di sentire anche oggi molti dei miei pensieri riecheggiare in questa sede. Però, in questo contesto, vorrei mettere in luce un altro aspetto.</p>
      <p sl="de">Nel corso della prima discussione sul documento di lavoro Méndez de Vigo/Seguro, svoltasi in seno alla commissione per gli affari costituzionali, è stato chiesto, tra l'altro, che nei cenni storici della prima parte della relazione venissero messe in luce le sconfitte del Parlamento piuttosto che le vittorie del Consiglio e della Commissione. Mi rendo conto di come sia ovvio per gli uni o per gli altri, soprattutto a causa dell'impressione lasciata dal Vertice di Nizza e dalla dimostrazione dei giochi di potere, usare toni battaglieri o bellicosi. Tuttavia penso che non ci possano essere né vittorie né sconfitte di un'Istituzione nei confronti di un'altra, bensì soltanto progressi o regressi per l'insieme, vale a dire per il concetto di Europa. Non dovremmo dimenticarlo.</p>
      <p sl="de">Per questo motivo ritengo che proprio noi parlamentari non dovremmo usare tali vocaboli, cioè evitandoli dovremmo inviare un segnale a favore della collaborazione fra le Istituzioni.</p>
    </intervention>
    <intervention id="3-022" speaker_id="1873" name="Méndez de Vigo" is_mep="True" mode="spoken">
      <p sl="es">Signora Presidente, desidero innanzitutto dare il benvenuto al Presidente in carica del Consiglio, signora Lindh. Finora abbiamo lavorato molto bene con il Sottosegretario di Stato Danielsson ed è pertanto un grande piacere averla qui oggi.</p>
      <p sl="es">Signora Lindh, l'intervento del presidente del nostro gruppo, onorevole Poettering, così chiaro, concreto e brillante, mi esime dal fare a mia volta un lungo intervento, in quanto le sue parole sono già state molto esaurienti ed esplicite. Pertanto, mi si permetta solamente di sottolineare alcuni punti che chiariscono ciò che ci aspettiamo dalla Presidenza svedese e dal Consiglio europeo di Göteborg.</p>
      <p sl="es">Lei afferma che bisogna organizzare il dibattito. Certamente. Condivido quanto ha detto il portavoce socialista: è stato giusto iniziare il giorno 7, ma occorre fare di più. Pertanto, da voi ci aspettiamo che diate una struttura al dibattito, che presentiate proposte a tal fine. In che modo? Il Parlamento ha qualche idea in proposito e ve le esporremo con grande piacere. Ma vi posso anticipare che bisogna farlo a livello nazionale, in un clima di democrazia sia a livello locale che a livello europeo.</p>
      <p sl="es">Questo dibattito è molto importante e non può essere fine a se stesso, ma deve giungere a conclusioni che ne costituiranno la seconda fase. Sarebbe infatti davvero frustrante per coloro che vi partecipano se il dibattito non prevedesse una fase di elaborazione e stesura delle proposte. E' proprio ciò che definiamo metodo della convenzione.</p>
      <p sl="es">La convenzione che ha portato alla stesura della Carta dei diritti fondamentali ha avuto successo perché ha saputo coniugare legittimità nazionale ed europea, assicurando trasparenza, pubblicità e partecipazione popolare. Ha inoltre prodotto un documento che anche il Consiglio europeo di Biarritz ha giudicato positivamente. Abbiamo quindi a disposizione un modello efficace che potrà esserci utile, pur con le necessarie modifiche, e su questo dobbiamo lavorare tutti insieme.</p>
      <p sl="es">Infine, riguardo al calendario, mi sembra che, se procediamo in questo modo, la CIG 2004 sarà molto breve, in quanto la maggior parte del lavoro sarà già stata portata a termine in anticipo.</p>
      <p sl="es">Ritengo inoltre molto importante che tale modello permetta il coinvolgimento dei paesi candidati. L'Europa non va costruita solo dagli Stati membri, ma anche da quelli che aspettano di essere ammessi a farne parte.</p>
      <p sl="es">Signora Presidente in carica del Consiglio, penso che avrà ricavato una buona impressione dal dibattito di oggi, in quanto i portavoce di tutti gruppi politici che hanno partecipato hanno detto più o meno le stesse cose, in quasi totale sintonia. Sono convinto che se lavoreremo insieme a voi e alla Commissione - ne approfitto per ringraziare il Commissario Barnier per il suo eccezionale intervento - orchestrando al meglio gli accordi comuni, riusciremo a creare una buona sinfonia europea.</p>
    </intervention>
    <intervention id="3-023" speaker_id="1103" name="Napolitano" is_mep="True" mode="spoken" role="presidente della commissione per gli affari costituzionali">
      <p sl="it">Signora Presidente, l'intervento del Commissario Barnier ha confermato quanto siano vicine le posizioni della Commissione e quelle del Parlamento.</p>
      <p sl="it">Ho ascoltato con attenzione l'intervento della rappresentante del Consiglio ed è a lei che rivolgerò telegraficamente alcune osservazioni.</p>
      <p sl="it">La nuova CIG, signora Ministro Lindh, è l'ultima cosa della quale parlare. Il tema decisivo è come arrivarci. Lei ha auspicato, per il dibattito che ora si inizia e per tutto il processo di cui si parla nella Dichiarazione di Nizza, la maggior trasparenza possibile, un dibattito il più vicino possibile ai cittadini. Ebbene, la preparazione della Conferenza intergovernativa fino al Vertice di Nizza ha dimostrato una trasparenza minima e una distanza massima dai cittadini. E' indispensabile un nuovo metodo.</p>
      <p sl="it">C'è un precedente, ed è quello della Convenzione per la Carta dei diritti. E' stata un'idea dei Capi di stato e di governo, è stata una loro felice invenzione a Helsinki, e quindi non si comprende come proprio i Capi di stato e di governo possano oggi diffidare di questo metodo. E il problema non è quello del nome; c'è un problema di sostanza: associare non solo la Commissione bensì il Parlamento europeo e i parlamenti nazionali non semplicemente al dibattito, ma ad una fase di elaborazione e redazione delle proposte. Dobbiamo scrivere insieme le risposte ai grandi quesiti sull'avvenire dell'Unione.</p>
      <p sl="it">Signora Ministro Lindh, noi confidiamo che la Presidenza svedese voglia impegnarsi per il superamento di queste singolari diffidenze che si oppongono alle proposte che vengono da tutti i gruppi del Parlamento europeo.</p>
      <p sl="it">Ci auguriamo che la risoluzione della commissione per gli affari costituzionali, e quindi del Parlamento nel suo insieme, contribuirà anche a vederla più convinta di quanto ancora non lo sia questa mattina, e intanto l'attendiamo al nostro incontro del 20 marzo, insieme con i rappresentanti dei parlamenti nazionali, sia dei paesi membri sia dei paesi candidati.</p>
    </intervention>
    <intervention id="3-024" speaker_id="4273" name="Malmström" is_mep="True" mode="spoken">
      <p sl="sv">Signora Presidente, ho dato un’occhiata a Futurum , un sito web di dialogo e discussione appena aperto, e mi è piaciuto. Questa mattina, 76 cittadini di paesi diversi avevano deciso di partecipare al dibattito. Naturalmente sarebbero potuti essere molto più numerosi, ma come inizio non c’è male.</p>
      <p sl="sv">Il punto, naturalmente, è che uso fare di tutti quei contributi alla discussione. Vivranno di vita propria sino al 2004, quando il Consiglio si trincererà nuovamente dietro le porte chiuse per la maratona negoziale del nuovo Trattato? Il discorso del Ministro degli esteri farebbe pensare di no. Ma è importante illustrare sin d’ora al cittadino in che modo questi punti di vista saranno presi in considerazione e inoltrati in modo da assicurare davvero un ampio dibattito che non si limiti a vane parole.</p>
      <p sl="sv">Mi rincresce che il Parlamento debba essere tanto insistente, ma si tratta davvero di un tema che sta a cuore a tutti noi, senza distinzioni di gruppo politico. Proprio come noi, anche i cittadini hanno bisogno di sapere che seguito verrà dato a questi input . Vi sarà un qualche tipo di Convenzione con la quale noi, rappresentanti eletti a diversi livelli, potremo davvero contribuire con i nostri punti di vista alla definizione del nuovo Trattato?</p>
    </intervention>
    <intervention id="3-026" speaker_id="4548" name="MacCormick" is_mep="True" mode="spoken">
      <p sl="en">Signor Presidente, toccherò un argomento che non molti hanno trattato finora in questo dibattito, ad eccezione del Commissario Barnier che ha speso poche parole sui parlamenti regionali. E’ bene ricordare che l’Europa non è solo un’Europa di Istituzioni centrali e di Stati membri. All’interno degli Stati membri vi sono aree che si governano autonomamente - chiamate, nel gergo del Parlamento, “regioni”. Molti dei loro cittadini si considerano cittadini di antiche nazioni europee che meritano lo stesso riconoscimento, nell’ambito dell’Unione, che spetta alle altre nazioni. L’onorevole Poettering ha giustamente affermato che, dal punto di vista dei piccoli Stati, il metodo comunitario è corretto. Facciamo in modo che lo sia anche per i piccoli Stati che non sono, o non sono ancora, di pieno diritto Stati membri dell’Unione.</p>
      <p sl="en">Se nel dibattito riguardante i prossimi tre anni le voci dei parlamenti democraticamente eletti dei paesi e delle regioni d’Europa che fanno parte degli Stati membri non verranno ascoltate in modo adeguato e non verrà dato loro lo stesso peso riconosciuto a quelle degli stessi Stati membri, dei parlamenti ”nazionali” e - come ha giustamente osservato la onorevole Frassoni - delle organizzazioni non governative, allora il dibattito si rivelerà un fallimento.</p>
      <p sl="en">Il concetto di sussidiarietà presenta due capi opposti. Da un lato prevede che le decisioni vengano prese al livello più possibile vicino alle persone interessate, nei limiti consentiti dalla salvaguardia dei principi di efficacia e giustizia. Questa preoccupazione tuttavia fa sì che molte decisioni possano essere prese soltanto all’altro capo, ovvero al livello superiore. Ciò avviene quando, per amore di giustizia e di efficacia, dev'essere coinvolto l’intero ordinamento politico. Tale coinvolgimento tuttavia non sarà affatto positivo se l’apparato superiore sottrarrà potere alla gente comune, ai livelli di governo più locali. Le “regioni” d’Europa devono essere adeguatamente rappresentate in questa discussione ed è necessario prestare particolare attenzione alla sussidiarietà.</p>
    </intervention>
    <intervention id="3-027" speaker_id="2268" name="Sjöstedt" is_mep="True" mode="spoken">
      <p sl="sv">Signor Presidente, avrei due osservazioni. La prima riguarda il metodo: mi pare essenziale che la competenza in materia di Trattati resti ai parlamenti nazionali. Se tale competenza sarà rimessa al Parlamento europeo, sarà stato compiuto un passo decisivo verso la trasformazione dell’Unione in uno Stato, idea alla quale io mi oppongo. Sono quindi scettico verso il metodo della convenzione. Qualora dovesse essere applicato un simile metodo, a discutere del Trattato dovrà essere semmai una convenzione fra parlamenti nazionali.</p>
      <p sl="sv">La mia seconda osservazione concerne i contenuti. A mio avviso, discutere degli aspetti menzionati a Nizza non è sufficiente. Al centro della discussione va invece posta una riforma democratica dell’Unione che permetta di instaurare una piena trasparenza nell’operato legislativo e che riduca il potere dei funzionari, anche in seno alla Commissione. Oggi ci troviamo in una situazione senza paragoni, nella quale alcuni funzionari hanno un’influenza determinante sul contenuto della legislazione, e questo per la democrazia è un problema.</p>
    </intervention>
    <intervention id="3-028" speaker_id="1919" name="Krarup" is_mep="True" mode="spoken">
      <p sl="da">Signor Presidente, l’Unione europea ha un problema che consiste nel fatto che vengono stabiliti taluni sistemi e si utilizzano moltissime parole - una retorica impressionante - mentre i cittadini dell’Unione europea restano indifferenti o sono assolutamente contrari al processo di integrazione previsto per questi anni. Utilizzando un bell’eufemismo si parla di “deficit democratico”. E’ un eufemismo o un understatement : infatti le Istituzioni nella pratica operano in modo tale da contribuire attivamente ad escludere la partecipazione della popolazione. Questo è assolutamente antidemocratico. Su queste basi è quasi assurdo partecipare al dibattito di oggi. Si vuole creare un dialogo democratico, espressione che suona molto bene, ma questo stesso progetto rispecchia una concezione completamente errata dell’essenza stessa della democrazia. Democrazia significa appunto potere del popolo, il che vuol dire che gli auspici, le richieste e le posizioni politiche delle popolazioni vengono realizzati senza che sia esercitato il potere dall’alto.</p>
      <p sl="da">Quello che figura all’ordine del giorno ricorda molto un’altra unione crollata alcuni anni fa. E’ la stessa tendenza, lo stesso meccanismo d’evoluzione che fa sì che la democrazia vitale venga smontata pezzo dopo pezzo per dar vita ad un governo elitario. Ciò deve essere umiliante soprattutto per la Presidenza svedese. Quello che accade è in netto contrasto con le migliori tradizioni popolari in Scandinavia. La Svezia ha una tradizione straordinariamente forte e progressista per quanto riguarda la pubblicità e la sicurezza giuridica, e gli svedesi sono la popolazione dell’Unione europea che più attivamente si oppone al processo d’integrazione. Siamo di fronte ad una situazione molto spiacevole e ad una crisi di identità politica per i nostri amici svedesi.</p>
    </intervention>
    <intervention id="3-029" speaker_id="2217" name="Berthu" is_mep="True" mode="spoken">
      <p sl="fr">Signor Presidente, il dibattito sul futuro dell'Unione, deciso al Consiglio europeo di Nizza, dovrà evitare uno scoglio principale: limitarsi alla cerchia degli esperti di affari europei, tra i quali includo i membri delle Istituzioni dell'Unione, che rischia di confinarlo ancora una volta ad un linguaggio e a temi codificati per iniziati e di accrescere in definitiva il divario che separa l'Europa dai sui popoli.</p>
      <p sl="fr">Per rinnovare un po' questo circuito chiuso, alcuni federalisti propongono una soluzione di pura facciata: una convenzione ispirata a quella che ha già preparato la Carta dei diritti fondamentali, composta da creature in maggioranza docili e, per maggior sicurezza, facente capo ad un gruppo di gestione o di redazione che condurrebbe il dibattito dove le Istituzioni vogliono che vada: verso un maggior federalismo.</p>
      <p sl="fr">Un metodo del genere sarebbe molto pericoloso. Non si deve dimenticare che la convenzione precedente ha prodotto una Carta con un testo inaccettabile avente forza vincolante per tutti gli Stati membri e che è stato necessario mascherare le divergenze con la proclamazione di un testo non obbligatorio. Se una futura convenzione lavorasse con gli stessi metodi in stato d'imponderabilità, nel 2004 definirebbe un testo ultrafederalista inaccettabile per tutti o per parte dei membri, con conseguenze disastrose per l'Europa.</p>
      <p sl="fr">Occorre tuttavia anche evitare un dibattito in cui dominerebbero la confusione e il disordine. Si deve restare vicino ai popoli, camminare al loro stesso passo e mantenere un certo ordine per rimanere produttivi. Per questo motivo, signor Presidente, pensiamo che vi sia un'unica soluzione fattibile: organizzare il dibattito nel quadro dei parlamenti nazionali e sotto la loro responsabilità.</p>
    </intervention>
    <intervention id="3-030" speaker_id="1419" name="Elles" is_mep="True" mode="spoken">
      <p sl="en">Signor Presidente, mi compiaccio in modo particolare degli sforzi compiuti dal Presidente della Commissione, Romano Prodi, per definire i contorni della discussione, che fa seguito a quelle svoltesi in Aula in gennaio e febbraio. Non si tratta del dibattito sul "Dopo Nizza", ma del dibattito sul futuro dell'Europa. E’ di fondamentale importanza che le Istituzioni europee riescano a cogliere l'opportunità unica che ci viene offerta. Ci troviamo di fronte ad una di quelle rare occasioni nella storia in cui i popoli d'Europa possono potenzialmente esprimere il loro parere in merito a quello che potrà essere il cosiddetto quadro costituzionale dopo il 2004. Spetta ora ai leader politici europei stabilire i termini e determinare la natura, la portata, il contenuto e l'approfondimento di tale dibattito.</p>
      <p sl="en">Per il momento si fanno supposizioni, ma le iniziative concrete sono poche, dato il carattere assai vasto dell'allegato IV del Trattato. Questa mattina ho dato un'occhiata al sito web cui la Presidente in carica del Consiglio ha accennato. Non vi ho trovato alcun riferimento alla partecipazione del Parlamento alle discussioni svoltesi il 7 marzo. E’ una semplice pagina web , che non offre ai cittadini alcuna possibilità di comunicare le loro opinioni tramite posta elettronica, e contiene solo uno scarno programma inserito nel sito sotto la Presidenza belga, che prevede un forum delle imprese. Il sito risulta nel complesso assai modesto e richiede un intervento immediato.</p>
      <p sl="en">Esaminiamo quindi il futuro dibattito e, innanzitutto, la sua natura. E’ necessario che ne venga assunta la guida a livello politico per evitare che le burocrazie attuino programmi costosi che agli occhi dei cittadini apparirebbero come pura e semplice propaganda. Forse potrebbe essere un argomento per Stoccolma: stimolare i Capi di stato ad avviare dibattiti. Signora Presidente in carica del Consiglio, lei ha detto che lo si dovrebbe fare, ma nel mio paese il Primo ministro Blair ha stranamente taciuto in merito.</p>
      <p sl="en">In secondo luogo, la portata. E’ necessario coinvolgere tutte le parti sociali, come l'onorevole Bonde ha detto. Non si può predicare al vento, come ha fatto lei alla Scuola europea alcuni giorni fa. Terzo, il contenuto del dibattito, che dev'essere considerato in termini di documenti, ampi dialoghi ed altre idee del genere. Infine, l'approfondimento del dibattito, che dev'essere sviluppato con i migliori mezzi tecnologici disponibili.</p>
      <p sl="en">Concludo dicendo che in Parlamento dobbiamo stabilire una rete di comunicazione con i parlamenti nazionali, il Consiglio ci deve fornire indicazioni attraverso i Capi di stato di ogni paese membro, la Commissione può definire orientamenti in modo da sapere quale corso seguirà il dibattito. Ne potremo poi discutere quando un po' più avanti nel corso di quest'anno saremo chiamati a ratificare il Trattato di Nizza.</p>
    </intervention>
    <intervention id="3-031" speaker_id="4444" name="Seguro" is_mep="True" mode="spoken">
      <p sl="pt">Signor Presidente, innanzitutto vorrei congratularmi con la Commissione per la significativa posizione assunta in questa sede, ma terrei a porre una domanda concreta al Commissario Barnier: la Commissione si limiterà a fare una dichiarazione o, al contrario, sia lei che il Presidente Prodi pensate, a partire da oggi, di far visita ai governi al fine di avvicinarli alle vostre posizioni? E' questo che differenzia un centro di riflessione da un'istituzione in grado di agire e far politica. Vorrei che rispondesse concretamente alla mia domanda, perché già nell'ambito del Trattato di Nizza la Commissione aveva avanzato buone proposte e assunto buone posizioni, di cui in seguito il Consiglio non ha tenuto conto.</p>
      <p sl="pt">Quanto alla questione della discussione sul "Dopo-Nizza" che qui si pone, vorrei congratularmi per l'accordo raggiunto rispetto ai punti dell'agenda. Commissione, Consiglio e Parlamento concordano sul fatto che i quattro punti sono insufficienti. Del resto, non potrebbe essere altrimenti, in quanto non si può stimolare un dibattito a livello europeo e successivamente porre limiti alla facoltà di estenderlo ad altre questioni, come ha affermato il Presidente in carica del Consiglio.</p>
      <p sl="pt">Vorrei anche porre due domande alla Presidenza svedese: in primo luogo, vorrei sapere se è disponibile a rivedere la data di elaborazione del Trattato. Il 2004 ci sembra l'anno peggiore per realizzare tale compito, non solo per le ragioni già esposte dall'onorevole Dupuis, ma anche perché la campagna elettorale invece di unire i partiti che all'interno dei singoli Stati membri sono a favore del progetto europeo spesso li separa. Pertanto vorrei sapere se Presidenza e Consiglio stanno riflettendo sul problema della data. In ultimo, la questione del dibattito. Il dibattito non può rappresentare un alibi per il Consiglio, né per la sua Presidenza. Deve servire a dar seguito a qualcosa. La domanda che poniamo, in concreto, è la seguente: perché la Presidenza ha timore che si crei uno spazio, una convenzione che avanzi proposte? Non vogliamo sostituire i governi, non vogliamo decidere, chi decide siete voi, ma vorrei chiedervi: perché avete paura delle nostre idee, delle nostre proposte e del nostro contributo?</p>
    </intervention>
    <intervention id="3-032" speaker_id="4514" name="Duff" is_mep="True" mode="spoken">
      <p sl="en">Signor Presidente, perché insistiamo affinché la legittimità specifica del Parlamento europeo venga riconosciuta nella preparazione della CIG? Il motivo non è solo il nostro amor proprio ferito, ma il fatto che gli Stati membri lasciati a se stessi diventeranno ben presto ossessionati dai loro rapporti di potere nazionali. L'interesse europeo comune potrà essere promosso solo se tutti coloro che condividono il potere esecutivo - il Consiglio europeo ed anche la Commissione - collaboreranno con tutti coloro che condividono il potere legislativo - il Parlamento europeo ed i parlamenti nazionali. Sarà possibile compiere un autentico passo avanti costituzionale solo se questa formula pluralistica sarà approvata.</p>
    </intervention>
    <intervention id="3-033" speaker_id="2053" name="Voggenhuber" is_mep="True" mode="spoken">
      <p sl="de">Signor Presidente, signora Presidente del Consiglio, dare attenzione al compito storico dell'Unione sarà difficile, dargli un nome è molto semplice. Il compito più urgente è l'istituzione di una democrazia europea. E' questo il nucleo del nostro scontro e del nostro conflitto.</p>
      <p sl="de">Si deve dire una volta per tutte che il maggior ostacolo sulla via verso una democrazia europea è la rivendicazione di potere da parte del Consiglio, dei governi nazionali, che in quest'Europa non vogliono solo governare e legiferare, bensì anche assumere la funzione di elaborare la Costituzione. In questo ruolo di organo legislativo costituzionale d'Europa il Consiglio a Nizza ha fallito. Si è dato spazio all'arroganza del potere che mette in gioco l'accettazione dell'unificazione europea da parte dei cittadini. La più grande questione irrisolta in questo scontro per la democrazia europea è la posizione della Commissione.</p>
      <p sl="de">Signora Presidente del Consiglio, lei ha parlato di trasparenza, di vicinanza ai cittadini, di dialogo, di parlamenti come portatori di idee, di grandi dibattiti pubblici e credeva, pensava, con questo di parlare di democrazia. Lei non parlava di democrazia! La democrazia in Europa esige che si parli dei principi e degli elementi di democrazia fondamentali, di divisione dei poteri, di come sia intollerabile che siano le amministrazioni nazionali a legiferare. La democrazia impone che si parli del principio di pubblicità del processo legislativo, di come sia inammissibile che il Consiglio deliberi le leggi a porte chiuse e che i cittadini non abbiano più il diritto di sapere chi ha deciso cosa e perché e non possano più chiedere conto a coloro che prendono le decisioni. La democrazia comporta che si parli del catalogo dei diritti fondamentali, del vincolo giuridico e dell'accesso dei cittadini alla Corte di giustizia, di un sistema di check and balance e del fatto che il diritto di emanare una costituzione mai e poi mai, in nessuna democrazia, è una prerogativa dei governi, bensì compito primario e irrinunciabile dei parlamenti.</p>
      <p sl="de">Finché il Consiglio non rinuncerà alle sue rivendicazioni di potere e non metterà al centro della discussione questi elementi di democrazia, non risolveremo questo grande problema storico!</p>
      <a text="(Applausi)"/>
    </intervention>
    <intervention id="3-034" speaker_id="2293" name="Sichrovsky" is_mep="True" mode="spoken">
      <p sl="de">Signor Presidente, signora Presidente del Consiglio, vorrei innanzitutto ringraziarla per l'ottimismo contenuto nel suo discorso, uno sviluppo davvero interessante dopo la passata Presidenza. Comunque vorrei sfruttare il poco tempo a disposizione per illustrare una proposta. L'idea presa in esame da diversi gruppi politici di istituire una seconda camera nel Parlamento europeo allo scopo di dare rappresentanza ai parlamenti nazionali potrebbe essere superflua se in questa faccenda si seguisse la via austriaca. La nostra costituzione federale prevede una diretta responsabilità del rappresentante del Consiglio nei confronti del parlamento nazionale e la possibilità della commissione permanente del Consiglio nazionale austriaco di influenzare le posizioni del rappresentante del Consiglio. In questo modo si garantisce che i rappresentanti del popolo austriaco controllino e collaborino ai negoziati politici in seno al Consiglio senza per questo dover creare appositamente una seconda camera.</p>
      <p sl="de">Tale via di coinvolgimento il più possibile precoce dei parlamenti nazionali rende superfluo un secondo livello parlamentare e rappresenta una soluzione più semplice, forse anche più economica e meno burocratica.</p>
    </intervention>
    <intervention id="3-035" speaker_id="1263" is_mep="True" mode="spoken" role="Presidente">
      <p sl="unknown">Onorevole Brok, adesso ha la parola per due minuti e mezzo. Lei pensava fossero tre minuti, ma tanto, anche se gliene concedo due e mezzo, alla fine saranno comunque perlomeno tre.</p>
      <a text="(Ilarità)"/>
      <p sl="de">Brok (PPE-DE). Signor Presidente, la ringrazio per la frecciatina! Credo si debba riconoscere che ci troviamo davanti ad un elaborato processo di discussione dal quale emergerà chiaramente che, a fronte di 27 paesi membri, l'approccio intergovernativo sotto la direzione del Consiglio non è funzionale e che perciò il principio classico di Monnet, che attribuisce la direzione esecutiva alla Commissione e pari funzioni legislative al Parlamento, è l'unico che possa conferire capacità d'agire all'Unione europea.</p>
      <p sl="de">Tuttavia, signora Presidente del Consiglio, il suo accenno al fatto che si attendono con ansia le proposte del Parlamento europeo suscita già la mia diffidenza. Infatti non è il Parlamento europeo che deve presentare proposte in merito, bensì, se ho interpretato bene il documento di Nizza, sono Consiglio, Parlamento e Commissione a dover organizzare insieme l'intera discussione. Ciò significa che non siamo vostri fornitori bensì, insieme a voi, organizzatori dell'ampio dialogo a livello europeo. Mi pare che questo metodo non sia stato in alcun modo garantito nella fase preparatoria, il che mi sembra già alquanto emblematico.</p>
      <p sl="de">A mio avviso si devono prevedere tre fasi: un ampio dibattito pubblico condotto dalle tre Istituzioni a livello collegiale da tenersi nel corso di quest'anno e dell'anno prossimo, ma che deve anche accompagnare l'intero processo fino alla fine. Successivamente la fase di preparazione dei contenuti, che a mio parere sarebbe logico venisse condotta nell'ambito di una convenzione, o comunque la si voglia chiamare, tenendo presente che sia per Laeken che per noi, signora Presidente, non è soltanto importante che venga istituita la convenzione, bensì che venga chiarito quale status verrà dato all'esito di tale convenzione, affinché questa non produca solo uno dei tanti documenti, bensì il documento che costituirà la base per il ciclo di negoziati decisivo dei Capi di governo.</p>
      <p sl="de">Vorrei far presente che, in vista dei temi istituzionali che Ungheria e Repubblica ceca, proprio a causa dei voti mancanti in seno al Parlamento europeo per questi paesi, affronteranno già nei trattati per l'allargamento, si dovrebbero migliorare le capacità decisionali del Consiglio fin da tali negoziati, che di conseguenza diventano anche parte integrante del processo "Dopo-Nizza".</p>
      <p sl="de">Al contempo vorrei ancora tornare sulla questione del calendario. Come diversi colleghi, anch'io mi preoccupo che si possa andare a finire nel bel mezzo della campagna elettorale europea del 2004. Per questo motivo penso che sarebbe bene utilizzare quest'anno e il prossimo per un ampio dibattito pubblico, dando però avvio già nella seconda metà del prossimo anno alla convenzione, in modo da avere tutto l'anno 2003 a disposizione per i negoziati e portarli a termine alla fine del 2003 o al più tardi all'inizio del 2004. Così il loro esito potrà diventare parte integrante del dibattito nell'ambito della campagna elettorale europea.</p>
      <p sl="de">Ritengo che in tal modo potremmo anche realizzare una consultazione popolare sui risultati raggiunti e in un certo senso concludere il dialogo con una manifestazione della volontà dei cittadini dell'Unione europea.</p>
      <a text="(Applausi)"/>
    </intervention>
    <intervention id="3-036" speaker_id="1474" name="Desama" is_mep="True" mode="spoken">
      <p sl="fr">Signor Presidente, onorevoli colleghi, prendendo per l'ultima volta la parola dinanzi all'Assemblea, che lascerò fra poche settimane, vorrei rivolgermi per un istante ai miei colleghi.</p>
      <p sl="fr">E’ ovvio che i problemi del metodo del "Dopo-Nizza" sono importanti: metodo comunitario, metodo della convenzione, eccetera. Tuttavia, l'essenziale è che vi sia un progetto ed un motore per portarlo avanti. Ogni volta che l'Unione europea - e la Comunità economica prima di essa - hanno compiuto progressi, vi sono stati un progetto ed un motore. I comitati Spaak prima del Trattato di Roma, il Libro bianco di lord Cockfield prima di Lussemburgo, le proposte forti della Commissione e la forza dell'asse franco-tedesco con Maastricht.</p>
      <p sl="fr">Oggi sappiamo bene che negli ambienti governativi non vi è alcun progetto ed ancor meno la volontà politica di avanzare, come sappiamo che la Commissione, nonostante le proposte molto interessanti del Commissario Barnier, non ha la forza né l'autorità di cui disponeva dieci anni fa. Resta allora il Parlamento europeo, che col passare del tempo si è affermato come l'elemento più forte della triade istituzionale. Vorrei rivolgermi ai miei colleghi per dire che il Parlamento europeo dispone al suo interno di una maggioranza che trascende le divisioni politiche e nazionali, una maggioranza favorevole ad un progetto di nuovo federalismo europeo. Sarebbe quindi necessaria una federazione di progetti, un catalizzatore delle energie per consentire di compiere questo passo avanti che i cittadini europei si aspettano da noi e da voi.</p>
      <p sl="fr">Cari compagni, cari amici, onorevoli colleghi, lasciandovi vorrei dirvi che mi aspetto davvero che siate ambiziosi e coraggiosi. E’ ciò che i cittadini si aspettano da voi. Vi ringrazio.</p>
      <a text="(Applausi)"/>
    </intervention>
    <intervention id="3-037" speaker_id="5917" name="Caveri" is_mep="True" mode="spoken">
      <p sl="fr">Signor Presidente, la parola "federalismo" rischia di restare vuota se non si compie una scelta di fondo. E’ ovvio che si debba redigere una costituzione europea per evitare di ridurci, con l'allargamento, ad un semplice spazio di libero scambio. A tale scopo si deve tuttavia comprendere bene la sussidiarietà, che resta il principio più importante del federalismo. Essendo valdostano, cito il mio esempio.</p>
      <p sl="fr">Nel quadro della costituzione italiana, abbiamo un regime di autonomia speciale. Non occorre forse, nell'eventuale iter verso l'indispensabile costituzione europea, far partecipare in qualche modo alla costituente il livello politico regionale, in particolare quando esso è rappresentativo di una minoranza linguistica? Pongo questa domanda sapendo che la risposta non è facile, ma è fondamentale per il futuro democratico dell'Europa.</p>
    </intervention>
    <intervention id="3-038" speaker_id="2110" name="Cederschiöld" is_mep="True" mode="spoken">
      <p sl="sv">Signor Presidente, il rappresentante del Parlamento a Nizza ne ha sintetizzato l’esito come una catastrofe. E’ incomprensibile come si sia potuto trovare il coraggio di incastonare nel Trattato un futuro conflitto fra paesi grandi e paesi piccoli, ed è ancora più incomprensibile come il Consiglio si sia potuto rifiutare di introdurvi un rinvio a diritti che tutti gli Stati membri hanno già sottoscritto.</p>
      <p sl="sv">Come potranno mai comprendere i cittadini che i loro rappresentanti eletti non intendono sancire ufficialmente diritti che, sul piano politico, fingono di appoggiare? Un Trattato debole rischia di rappresentare una minaccia per un’Unione ampliata in cui confluiranno più tradizioni giuridiche diverse. Noi ci attendiamo un più elevato livello di ambizione al momento di decidere chi farà che cosa, e chi deciderà che cosa e come, nonché in materia di diritti e di democrazia.</p>
      <p sl="sv">Il dibattito con i cittadini va orientato sui problemi fondamentali per il futuro, in un’Europa più mobile. Occorre una convenzione democratica, e non soltanto un sito web , per poter dar vita a un dibattito aperto e a decisioni trasparenti. La Presidenza dà l’impressione di voler evitare i punti essenziali del dibattito sull’Europa. Ciò equivale a volersi sottrarre al proprio ruolo di leadership europea. Non si perda invece l’occasione di contribuire a un’Unione democratica, con un Parlamento europeo democratico che la Presidenza, mi auguro, vorrà rispettare.</p>
    </intervention>
    <intervention id="3-039" speaker_id="4262" name="Leinen" is_mep="True" mode="spoken">
      <p sl="de">Signor Presidente, signora Presidente del Consiglio, nel suo intervento ha usato tre volte la parola forte. L'Unione europea dev'essere una potenza forte, il metodo comunitario deve contare su una posizione forte, abbiamo bisogno di Istituzioni forti. Sono pienamente d'accordo con lei. Tuttavia, alle parole devono seguire i fatti! Per l'ordine del giorno del processo "Dopo-Nizza" quanto lei ha affermato significa più e non meno Europa, significa maggiore e non minore integrazione, vale a dire che i temi che lei proporrà dovranno essere concretizzati ed in parte anche riformulati.</p>
      <p sl="de">Nella ripartizione delle competenze spesso si ha l'impressione che siano all'opera forze che vogliono indebolire l'Europa. Credo lei abbia il compito di definire cosa vogliamo fare insieme, cosa dobbiamo fare insieme nel XXI secolo per costruire un'Europa forte. In questo modo la discussione sulle competenze assumerebbe un tenore diverso da quello che in parte si registra. Istituzioni comunitarie forti: anche qui è necessario dare concretezza al tema. Per me ciò significa realizzare la democrazia parlamentare nella politica europea. In altre parole non bisogna discutere solo del ruolo dei parlamenti nazionali e della loro funzione, bensì anche dell'ulteriore rafforzamento del Parlamento europeo. Ci servono alcuni diritti che ancora non abbiamo in materia legislativa, di redazione del bilancio preventivo e anche in materia di controllo dell'esecutivo. Istituzioni comunitarie forti significa inoltre discutere ancora di Consiglio e Commissione, considerare la Commissione non come una segreteria del Consiglio, bensì come una sorta di governo e, di conseguenza, il Consiglio come un organo dotato di poteri decisionali. Rispetto al metodo lei ha affermato, in modo alquanto enigmatico, che la convenzione presenta vantaggi e svantaggi. Mi piacerebbe sapere quali sono gli svantaggi e per chi sarebbero tali. Io ero membro della convenzione per la Carta dei diritti fondamentali e non ho riscontrato svantaggi, ma solo vantaggi. Pertanto la invito a scrivere nella sua relazione, a Göteborg, che per nuovo metodo s'intende una nuova convenzione che prepari la Conferenza intergovernativa in questione.</p>
      <p sl="de">Un'ultima parola sul calendario. Anch'io penso che il 2004 sia un anno del tutto inadatto. Siamo in grado di terminare i lavori alla fine del 2003. Un nuovo Trattato di Roma costituirebbe forse anche la giusta base per le elezioni europee del 2004 e una buona base per l'allargamento che in seguito porteremo a compimento.</p>
      <a text="(Applausi)"/>
    </intervention>
    <intervention id="3-040" speaker_id="1425" name="Maij-Weggen" is_mep="True" mode="spoken">
      <p sl="nl">Signora Presidente, sono deputata al Parlamento europeo sin dal 1979, ma non mi era mai successo prima d’ora che venisse proposto un accordo dal retrogusto così amaro. Né c’è da meravigliarsi, perché chi si è reso conto del caos provocato a Nizza dai capi di governo, non si sorprende che ora tutta l’attenzione sia rivolta al “dopo Nizza”, essendo questo il modo migliore per far dimenticare il Vertice. Uno dei problemi è la difficoltà di spiegare ai cittadini, ad esempio, come avviene la ponderazione dei voti, oppure quali effetti avrà il sistema di rotazione dei Commissari. E altrettanto difficile da spiegare è di quanti deputati sarà composto il Parlamento europeo tra il 2004 e il 2009. Il “dopo Nizza” non è, quindi, semplicemente il seguito del Vertice di Nizza; “dopo Nizza” significa piuttosto riconoscere l’amara necessità di correggere gli errori che sono stati commessi, e di farlo il più velocemente possibile. Cosa dobbiamo fare? Dobbiamo colmare quanto prima il deficit democratico derivante dal fatto che il Parlamento europeo non avrà competenze di codecisione in tutte le materie su cui tra breve si voterà a maggioranza qualificata. A dire il vero, su questo punto sarebbe il caso di concludere già ora un accordo interistituzionale. E’ una vergogna che i parlamenti nazionali siano stati privati di una parte dei loro poteri e che tali poteri non siano stati trasferiti al Parlamento europeo.</p>
      <p sl="nl">Come seconda cosa, occorre procedere ad un’attenta ripartizione tra competenze nazionali e competenze europee, una ripartizione che deve avere il suo fondamento in una costituzione europea in cui trovi posto anche la Carta europea dei diritti fondamentali. Condivido, infatti, il parere positivo che la onorevole Lynne dà di questo documento.</p>
      <p sl="nl">Come terza cosa, l’attuale procedura delle conferenze intergovernative va sostituita con un convegno interistituzionale che possa preparare queste azioni. Il danno che Nizza ha arrecato deve essere riparato prima delle prossime elezioni europee, quindi entro il 2003, poiché non possiamo trascinarci dietro questo peso fino alle elezioni del 2004.</p>
      <p sl="nl">Signora Presidente, lei ha parlato dei cittadini. Ma lo sa che noi, nel dialogo a tre su quel benedetto regolamento concernente l’accesso ai documenti, ci scontriamo continuamente contro un Consiglio arroccato sulle sue posizioni, ostile a qualsiasi proposta e, per noi, causa delle maggiori difficoltà? Signora Presidente, la onorevole Lynne ha parlato di forza. A Nizza erano rappresentati ben undici governi socialisti. Orbene, mi pare di poter dire che in quell’occasione non hanno proprio dimostrato di avere una grande forza.</p>
    </intervention>
    <intervention id="3-041" speaker_id="1985" name="Berès" is_mep="True" mode="spoken">
      <p sl="fr">Signor Presidente, signora Presidente in carica del Consiglio, signor Presidente della Commissione, signor Commissario, onorevoli colleghi, vorrei rivolgere una preghiera a tutti noi collettivamente: smettiamola di parlare di "post-", di "Dopo-Nizza", e parliamo del futuro, rivolgiamo lo sguardo al futuro. Questa mattina desidero anche porre rimedio ad una dimenticanza. Prima di occuparci del futuro, chiudiamo il passato, invitiamo gli Stati membri a ratificare il Trattato di Nizza il più presto possibile. Si tratta di una condizione indispensabile se vogliamo sgombrare il dibattito da tutto ciò che potrebbe viziarne lo svolgimento.</p>
      <p sl="fr">Guardando al futuro, ho una convinzione: l’impulso che ci aspettiamo verrà dall'opinione pubblica, dal dibattito, e innanzitutto dai giovani, perché è a loro che appartiene l'Europa di domani. Tuttavia, non basta dire: il dibattito, il dibattito, il dibattito. Lo si deve organizzare e strutturare, lei ha ragione, signor Commissario.</p>
      <p sl="fr">Per condurre tale dibattito mi sembra che prima o poi ci si debba interrogare sull'utilità di un questionario. Allo stesso modo, dovremmo utilizzare tutte le sedi possibili, sapendo che nessuna di esse, che si tratti di assise nazionali, di consultazione dei sindacati, di forum della società civile, avrà potere o potrà pervenire ad una conclusione, che in base all'articolo 48 del Trattato spetta unicamente ai Capi di stato e di governo. Prendiamone atto. Fra queste due fasi, tuttavia, quella essenziale che farà rivivere lo spirito europeo è comunque l'avventura della convenzione, che non è più così avventurosa, come dimostra l'esperienza della Carta.</p>
      <p sl="fr">L'onorevole Poettering, credo, ha posto la questione del processo parallelo tra il dibattito pubblico e la convenzione. Ci sembra che la formula adeguata sia quella di un dibattito ampio, aperto, al più presto possibile, che non appena la convenzione avvia i lavori si svolga in parallelo allo scopo di trarre tutti gli insegnamenti dall'esperienza della convenzione.</p>
      <p sl="fr">Inoltre, suppongo che il Parlamento concordi sul fatto di consultare tutti i saggi della terra e di partecipare a tutti i forum . In definitiva, tuttavia, alla convenzione dovranno partecipare i rappresentanti della democrazia.</p>
      <p sl="fr">Un'ultima osservazione, signor Presidente, perché credo che il Consiglio abbia avuto il coraggio di inventare la convenzione. Gli chiediamo di dar prova dello stesso coraggio per guardare al futuro con fiducia, il coraggio che si aspettano i cittadini europei nei confronti di un nuovo federalismo al quale l'onorevole Desama ci ha invitati.</p>
    </intervention>
    <intervention id="3-042" speaker_id="2206" name="Rack" is_mep="True" mode="spoken">
      <p sl="de">Signor Presidente, signora Presidente del Consiglio, nel corso della presente discussione ha già ricevuto numerose lodi, a mio avviso meritate, per i suoi amabili e convinti appelli a favore di un vero nuovo inizio nella costruzione dell'Europa comune. Parlando di futuro ha fissato, in prospettiva, l'obiettivo del lavoro della Presidenza svedese. Purtroppo si è limitata alle prospettive, indicando gli obiettivi dell'allegato IV di Nizza, sollecitando maggior vicinanza ai cittadini ed affermando in modo alquanto criptico che nel metodo della convenzione riscontra sia lati positivi che negativi.</p>
      <p sl="de">Con tutto il rispetto, non è molto, anzi è troppo poco, se si considera che la Presidenza svedese è già quasi a metà del mandato. Mi sarebbe piaciuto se perlomeno avesse formulato in modo concreto le questioni critiche centrali affrontate dal Commissario Barnier. Vogliamo un'Europa più politica o meno politica? Come ci immaginiamo nella realtà una riforma radicale delle Istituzioni? Come va organizzato nella realtà il processo per l'elaborazione di una costituzione europea avveniristica? L'avrei ascoltata pieno di entusiasmo, se avesse risposto, almeno per sommi capi, all'una o all'altra domanda. Chissà, forse lo farà nell'intervento conclusivo.</p>
      <p sl="de">Vorrei aggiungere una domanda a quelle già poste dai colleghi: cosa significa dal punto di vista istituzionale maggior vicinanza ai cittadini, al di là di Internet e delle discussioni alla Scuola europea? Significa esautorare il Parlamento europeo attraverso l'istituzione di una seconda camera parlamentare costituita dai parlamenti nazionali, sulla quale il Consiglio pensa di avere maggior influenza che sul Parlamento europeo? La prego di rispondere.</p>
      <a text="(Applausi)"/>
    </intervention>
    <intervention id="3-043" speaker_id="4238" name="Martin, Hans-Peter" is_mep="True" mode="spoken">
      <p sl="de">Signor Presidente, signor Presidente della Commissione, signora Presidente in carica del Consiglio, come ha dimostrato nel suo intervento, lei ha, non a torto, fama di essere molto abile. In questa sede ci ha lusingato, citando importanti contributi dati nel passato dal Parlamento europeo, ha definito interessanti e emozionanti le discussioni in questione. Grazie per i complimenti! Ma corrispondono ai fatti? Forse anche lei era a Nizza. Che aspetto assume sulla carta l'agognato futuro in tale contesto?</p>
      <p sl="de">Lo sconfitto a Nizza è stato il Parlamento europeo. Invece di maggior trasparenza abbiamo avuto meno democrazia. Siamo arrivati ad un'Europa che assomiglia all'impero asburgico del tardo XIX secolo. Allora erano i latifondisti ad avere molti voti, oggi sono gli Stati, ma l'intero meccanismo rimane impenetrabile.</p>
      <p sl="de">Ora lei parla di atteggiamento aperto nelle procedure future. Da quando sono qui in veste di rappresentante eletto dal popolo, e prima come giornalista, mi sono sempre chiesto cosa passa per la testa dei detentori del potere quando parlano come lei e quando agiscono come sta facendo lei in seno al Consiglio. Cosa vuole in realtà? Qual è oggi il suo scopo? A scuola ho imparato che il Parlamento deve controllare e il governo deve governare. Dove governa lei?</p>
      <p sl="de">Con Konrad Adenauer, François Mitterand e anche con Helmut Kohl si sapeva quali erano gli obiettivi quando si parlava di Europa. Ma qual è oggi l'obiettivo del Consiglio? Perché lei non dice semplicemente che vuole finalmente un'Europa davvero democratica e trasparente con tutto ciò che ne consegue? Le riesce così difficile assumersi la responsabilità davanti ai suoi elettori? Cosa sta succedendo in Svezia? Noi ammiriamo il suo paese. Anch'io sono un vostro fan , in particolare della vostra trasparenza politica, ma adesso che si parla di questioni fondamentali per il futuro mi scoraggio.</p>
      <p sl="de">Se non siete in grado di condurre, ma solo di sedurre, e per di più la sposa sbagliata, ovvero l'Europa delle nazioni, rivolta al passato, e non l'Europa luminosa che guarda al futuro, correte il pericolo di passare alla storia come i becchini dell'Europa, coloro che non hanno potuto o voluto spiegare ai loro cittadini che l'Unione europea nell'era della globalizzazione riveste un ruolo irrinunciabile e che per questo deve essere sottoposta ad un radicale processo di democratizzazione ed al principio di sussidiarietà.</p>
      <p sl="de">Mi auguro che la Svezia trovi ancora il coraggio di fare qualcosa. Lasciatevi alle spalle l'abilità diplomatica e adulatrice e sostenete la separazione dei poteri e la nascita della costituzione europea! Confido nella vostra ambizione.</p>
      <a text="(Applausi)"/>
    </intervention>
    <intervention id="3-044" speaker_id="photo_generic" name="Lindh" is_mep="True" mode="spoken" role="Consiglio">
      <p sl="sv">Signor Presidente, desidero iniziare ringraziando per l’interessante discussione caratterizzata da tanti interventi costruttivi. Mi pare di poter rilevare, in base agli interventi degli onorevoli Poettering, Barón Crespo, Cox e altri che hanno partecipato alla discussione, che vi sia comunque la volontà di un ampio dibattito politico in ordine tanto alla forma, quanto alla sostanza, e questo mi pare positivo.</p>
      <p sl="sv">Vorrei rispondere ad alcuni degli interventi ed inizierò dal primo intervenuto, l’onorevole Poettering. Lo ribadisco: la trasparenza rappresenta per la Presidenza svedese un tema centrale. So che il Parlamento e la Presidenza svedese hanno molto in comune, e confido che potremo assisterci reciprocamente nell’ottenere il massimo grado di trasparenza possibile. Naturalmente è necessario coinvolgere in questa causa anche gli Stati membri.</p>
      <p sl="sv">Per quanto riguarda poi il grande tema della prossima Conferenza intergovernativa, il Trattato non lascia altra scelta, per quanto concerne la decisione stessa, se non il metodo della Conferenza intergovernativa. E’ importante tenerlo presente, proprio come ricordato dalla onorevole Berès in chiusura. Mi rendo conto del grande interesse del Parlamento – che è anche il mio – verso l’importante discussione sui modi per giungere a una decisione: quale dibattito prima della decisione, come prepararlo, quale ruolo attribuire a una convenzione. E’ stato questo il tema dei primi interventi.</p>
      <p sl="sv">Questa discussione dimostra come occorra un ampio dibattito al riguardo, ma a me parrebbe prematuro pretendere di prendere definitivamente posizione già oggi, dal momento che vi sono luci e ombre.</p>
      <p sl="sv">Gli aspetti positivi sono evidenti – un dibattito trasparente e un’ampia partecipazione – ma vi sono altri interrogativi. Chi dovrà parteciparvi? Gli Stati membri, i paesi candidati, associazioni, e se sì quali? Oggi, insomma, non si può pensare di prendere una posizione definitiva.</p>
      <p sl="sv">Alcuni hanno parlato anche degli aspetti negativi: con una partecipazione tanto vasta, la gestione rischia di essere farraginosa. Inoltre può esservi poca chiarezza intorno al processo decisionale stesso, in quanto la convenzione presenta proposte, ma a decidere è la Conferenza intergovernativa. Anche se si è favorevoli alla convenzione, occorre comunque discutere del modo per gestirne gli svantaggi. Discutiamone a fondo, quindi!</p>
      <p sl="sv">Il Consiglio non ha detto “sì”, ma neppure “no”, e soprattutto non ha affatto detto di temere una convenzione. Abbiamo semplicemente detto che ora è necessario poter discutere tanto dei contenuti, quanto del metodo con cui si affronta il futuro dell’Europa, fra cui la questione della convenzione.</p>
      <p sl="sv">Il Parlamento europeo, proprio come ha ricordato l’onorevole Brok, naturalmente è coinvolto in questa discussione. Avete partecipato e vi siete fatti promotori della discussione sul futuro. Avete partecipato al lancio del sito web e siete fra i partecipanti. Non so esattamente che cosa abbia guardato l’onorevole Elles, ma posso garantire che il Parlamento c’è. Ci sono poi una serie di interventi, e quindi se oggi il Parlamento non c’era può essere solo per un errore.</p>
      <p sl="sv">Questa discussione offre un ulteriore esempio di come il Parlamento sia presente, ma a noi interessa anche la visione d’insieme del Parlamento sulla discussione per il futuro, che giungerà a maggio. Ecco perché reputo importante che questo tema figuri anche nel seguito della discussione.</p>
      <p sl="sv">Passo ora a commentare altri aspetti. L’onorevole Cox si è chiesto come mai io abbia detto che il Trattato va semplificato senza alterarne i contenuti. Risponderò dicendo che ho solo citato la decisione presa a Nizza.</p>
      <p sl="sv">All’onorevole Barón Crespo tengo a dire che è ovvio che occorre il contatto con il mondo reale. Io stessa vi ho contribuito, portando il dibattito in numerose scuole svedesi. Suppongo che anche voi siate stati presso le scuole. E’ a mio avviso importante che anche il Parlamento partecipi davvero alla discussione sul merito. Le domande che alunni delle scuole e cittadini ci rivolgeranno riguardano ovviamente temi ben più vasti che quelli discussi qui oggi. Tengo inoltre a dire all’onorevole Barón Crespo che è ovvio che il Parlamento sia invitato sin dall’inizio a partecipare al lancio del dibattito sul futuro dell’Europa.</p>
      <p sl="sv">Alla onorevole Frassoni desidero dire che, per quanto attiene alla questione della società civile, purtroppo deve esserci stato un problema di traduzione. La Presidenza svedese, infatti, ha mostrato un enorme interesse verso la società civile. Nel mio intervento introduttivo ho citato esempi di grandi conferenze organizzate in parte in Svezia, in parte in altri paesi; in vista del Vertice di Göteborg stiamo organizzando tre diversi grandi forum di discussione gestiti dalla società civile. Abbiamo inoltre una fitta cooperazione in materia di gemellaggi e siamo molto attivi sul fronte delle scuole e delle università. Personalmente ho molte classi scolastiche come gruppi di riferimento, ed è una soluzione che posso peraltro consigliare.</p>
      <p sl="sv">L’onorevole Bonde ha parlato del sito web e ha detto che soltanto il primo ministro Persson e altri “pezzi grossi” sono autorizzati a scrivervi. Gli suggerisco di entrarci e di controllare, perché ci sono già tantissimi interventi. Anzi, nel mio discorso introduttivo ho citato alcuni stralci tratti da interventi provenienti dalla Danimarca e dalla Gran Bretagna, interventi di comuni cittadini di entrambi i paesi.</p>
      <p sl="sv">Si tratta, naturalmente, di una discussione molto importante per il futuro. Conto che potremo riprendere il dibattito sul metodo e sulla convenzione, e che troveremo il modo per ampliarlo adeguatamente. Ma è non meno importante instaurare un vasto dibattito anche sui contenuti, ossia sul modo in cui l’Europa potrà davvero far fronte alla globalizzazione e in cui potrà divenire una forza trainante in materia di occupazione, ambiente e tutti gli altri temi che discuteremo nel corso della giornata. Insomma, sul futuro dell’Europa discutiamo sì del metodo, ma anche dei contenuti!</p>
    </intervention>
    <intervention id="3-045" speaker_id="photo_generic" name="Barnier" is_mep="True" mode="spoken" role="Commissione">
      <p sl="fr">Signor Presidente, a questo punto, ringraziando ognuno di voi, onorevoli parlamentari, vorrei soffermarmi in breve su alcuni elementi, su alcune domande precise poste da diversi deputati, restando inteso che per quanto riguarda gli altri aspetti non posso che ribadire, a nome mio e del Presidente Prodi, la disponibilità della Commissione a continuare a lavorare d'intesa e in collaborazione con l'Assemblea in un periodo così delicato del dibattito sul futuro, come diceva la onorevole Berès - ed è questo che conta.</p>
      <p sl="fr">Il Presidente in carica del Consiglio, signora Lindh, ha poc’anzi parlato della questione del sito che alcuni di voi - gli onorevoli Elles e Malmström - hanno sollevato. Il sito è in fase di rodaggio, per cui vi invito ad essere comprensivi. E’ stato aperto appena una settimana fa. Penso che tutte le osservazioni da voi formulate siano utili per far sì che esso diventi un sito davvero vicino ai cittadini. La nostra idea consiste peraltro nel gestire tale sito tra diverse Istituzioni, fra cui il Parlamento europeo, ma convengo che sia necessario migliorarlo e forse anche comprenderne appieno il ruolo, perché esso deve servire da piattaforma per i dibattiti nazionali che ben presto saranno organizzati in ogni Stato membro. Ecco la mia prima risposta: il sito dev’essere migliorato e la Commissione fornirà il suo contributo in tal senso.</p>
      <p sl="fr">L'onorevole Seguro ha posto una domanda al Presidente della Commissione ed al Commissario. Sì, onorevole Seguro, continueremo - dato che questo è il ruolo del Presidente e lo si deve fare per quanto riguarda il dibattito sul futuro, ma anche per molti altri temi - ad incontrare i governi in ogni capitale degli Stati membri, ma anche, come il Presidente Prodi ha fatto e come ognuno di noi fa, in quelle dei paesi candidati. Aggiungo che continueremo a visitare anche i parlamenti nazionali, cosa che finora forse non rientrava nelle abitudini della Commissione. Io stesso, nel quadro dei dibattiti che hanno preceduto Nizza, mi sono preoccupato di incontrare i parlamenti nazionali, ed in tutta sincerità non me ne pento.</p>
      <p sl="fr">L'onorevole Leinen ha parlato, come l'onorevole Dupuis, della preoccupazione da noi espressa, per voce del Presidente Prodi, a proposito del 2004, che sarà estremamente ricco di eventi in quanto è l'anno in cui presenteremo la nuova Agenda, dopo Berlino, in cui si concluderanno - se non sarà già stato fatto - molti negoziati di adesione, l'anno della rielezione del Parlamento europeo e l'ultimo anno di mandato dell'attuale Commissione. Ne consegue che prima potremo concludere il processo, forse anche a Roma, perché no, onorevole Leinen, all’inizio del 2004 e forse alla fine del 2003, meglio sarà per tutti, per noi e per voi, e quindi anche per lo stesso dibattito europeo. Anche in questo caso, tuttavia, la risposta è nelle mani dei Capi di stato e di governo.</p>
      <p sl="fr">Ringrazio quindi tutti, in particolare i presidenti di gruppo che hanno espresso il loro auspici e il loro accordo sulle idee o gli orientamenti della Commissione. Continueremo a lavorare insieme. Se mi consentite, vorrei dire un’ultima parola di ringraziamento all’onorevole Desama, nel momento commovente in cui lascia l’Assemblea per assumere a Verviers responsabilità a livello locale. Sono sicuro che la fede europea da lui professata non verrà meno nella sua veste di sindaco a partire dalle prossime settimane.</p>
      <a text="(Applausi)"/>
    </intervention>
    <intervention id="3-046" speaker_id="1239" is_mep="True" mode="spoken" role="Presidente">
      <p sl="unknown">La ringrazio molto, signor Commissario.</p>
      <p sl="unknown">La discussione è chiusa.</p>
    </intervention>
    <intervention id="3-047" speaker_id="1287" name="Cox" is_mep="True" mode="spoken">
      <p sl="en">Signor Presidente, un richiamo al Regolamento. Vorrei che venisse iscritta a verbale una questione da me sollevata alla Conferenza dei presidenti. Si riferisce al nome del sito web www.europa.eu.int/futurum. Non è possibile trovare un nome meno complicato, quale hello.com, in modo che vi si possa accedere rapidamente?</p>
      <a text="(Ilarità)"/>
    </intervention>
    <intervention id="3-048" speaker_id="1419" name="Elles" is_mep="True" mode="spoken">
      <p sl="en">Signor Presidente, volevo parlare del sito web che ho consultato questa mattina appena prima dell’inizio della discussione. Posso assicurare al Presidente in carica del Consiglio che il nome del rappresentante del Parlamento europeo presente il 7 marzo non è citato nella versione inglese. Sarei quindi grato se la si potesse adeguare alla versione svedese che, come lei ci ha detto questa mattina, suppongo sia aggiornata.</p>
    </intervention>
    <intervention id="3-049" speaker_id="1239" is_mep="True" mode="spoken" role="Presidente">
      <p sl="de">Ammiro quei colleghi che trovano il tempo per navigare in Internet . Anch'io lo farei volentieri.</p>
      <a text="(Ilarità)"/>
    </intervention>
  </section>
  <section id="creitem2" title="Lavori preparatori in vista del Consiglio europeo di Stoccolma (23/24 marzo 2001)">
    <intervention id="3-052" speaker_id="945" is_mep="True" mode="spoken" role="Presidente">
      <p sl="unknown">L'ordine del giorno reca le dichiarazioni del Consiglio e della Commissione sui lavori preparatori in vista del Consiglio europeo di Stoccolma (23/24 marzo 2001).</p>
      <p sl="unknown">Do immediatamente la parola al Presidente in carica del Consiglio, signora Lindh.</p>
    </intervention>
    <intervention id="3-053" speaker_id="photo_generic" name="Lindh" is_mep="True" mode="spoken" role="Consiglio">
      <p sl="sv">Signora Presidente, abbiamo appena discusso del futuro dell’Europa. Quella che sta prendendo forma è davvero una nuova Europa, una nuova Unione. Il più grande cambiamento è dato naturalmente dall’ampliamento: l’Unione spiana la strada per la storica riunificazione dell’Europa. Inoltre abbiamo appena dato avvio alla discussione sul futuro e, a tale proposito, si pone la questione del tipo di Europa che vogliamo.</p>
      <p sl="sv">Tuttavia, ciò che dobbiamo ora discutere è il terzo grande processo di cambiamento: l’ammodernamento del modello europeo, in cui il Consiglio europeo di Stoccolma del 23-24 marzo avrà un ruolo centrale. Sono in gioco la piena occupazione nell’Unione, la qualità del lavoro, l’apprendimento lungo l’intero arco della vita e le riforme sociali ed economiche.</p>
      <p sl="sv">L’anno scorso, a Lisbona, l’Unione ha compiuto una svolta storica, scegliendo di cimentarsi con tali problemi, che rivestono un’importanza essenziale agli occhi dei cittadini e, pertanto, anche ai fini della legittimazione politica dell’Unione. In Europa vi sono ancora 14 milioni di senza lavoro, il che rappresenta un colossale spreco di risorse economiche e una manifestazione di disprezzo verso le cognizioni e le ambizioni delle persone. Avere un lavoro e potersi mantenere serve a dare un senso di partecipazione, sicurezza e dignità, mentre la disoccupazione genera incertezza, esclusione e xenofobia.</p>
      <p sl="sv">La strada verso la piena occupazione e una maggiore competitività passa attraverso le riforme economiche e sociali, quali un potenziamento dell’istruzione e dell’apprendimento lungo l’intero arco della vita, una maggiore uguaglianza e un ammodernamento della protezione sociale, un rafforzamento del benessere e della qualità nel lavoro. Questa strada presuppone inoltre mercati aperti e funzionanti, una sana politica macroeconomica e un clima imprenditoriale che agevoli gli investimenti e l’avviamento di imprese, non da ultimo in settori emergenti quali le tecnologie dell’informazione e le biotecnologie.</p>
      <p sl="sv">Occorre un equilibrio fra riforme economiche e sociali. Tutti questi ambiti sono interdipendenti, se si vuole che l’Unione possa centrare entro il 2010 l’ambizioso obiettivo di divenire l’economia leader a livello mondiale, basata sul sapere, e creare 20 milioni di nuovi posti di lavoro, conciliando la competitività con una maggiore coesione sociale.</p>
      <p sl="sv">Il Consiglio europeo di Stoccolma è il primo di una serie di vertici in questa primavera, nei quali verranno valutati in modo sistematico e con spirito autocritico i progressi sin qui registrati e in cui verranno compiuti nuovi passi. Si lavora tanto al diritto comunitario, quanto al nuovo metodo di coordinamento aperto. E’ essenziale concentrare i nostri interventi sul quadro del processo di Lisbona, come molti deputati hanno evidenziato. Questo processo non deve essere scalzato con l’accumulo di un eccessivo numero di problemi. Non occorre alcun processo nuovo, mentre è necessario indicare alcuni ambiti prioritari.</p>
      <p sl="sv">A Stoccolma intendiamo, in primo luogo, rafforzare gli ambiziosi obiettivi occupazionali che si siamo posti: per il 2010, 70 percento dell’intera forza lavoro e 60 percento delle donne. Occorre considerare l’ipotesi di definire obiettivi già per l’anno 2005 e di aggiungere ulteriori obiettivi occupazionali per gli anziani, un gruppo dalle potenzialità enormi – nella fascia d’età compresa fra i 55 e i 64 anni oggi lavora soltanto il 38 percento. Man mano che la speranza di vita si allunga e che le persone sono sempre più sane, molti anziani oggi si sentono esclusi dal mondo del lavoro - una situazione un po’ assurda. Noi intendiamo sancire una serie di importanti obiettivi occupazionali per la parità, il pluralismo e la partecipazione sul luogo di lavoro. “Il buon lavoro”, ossia lo sviluppo della qualità del lavoro, rappresenta sia un problema di benessere, sia il miglior modo per mettere a frutto le capacità dei propri collaboratori. E’ nostra intenzione consolidare il ruolo essenziale dell’apprendimento lungo l’intero arco della vita tanto per la crescita individuale, quanto per la competitività dell’Europa, invitando la Commissione a mettere a punto obiettivi anche per l’apprendimento lungo l’intero arco della vita.</p>
      <p sl="sv">A Stoccolma, del resto, ci attendiamo altri passi importanti sulla via della modernizzazione dell’economia europea. Intendiamo spingere le riforme dei mercati finanziari e giungere a un mercato comune dei servizi finanziari entro e non oltre il 2005, ed entro il 2003 per il capitale di rischio. Ciò presuppone, come evidenziato dal barone Lamfalussy nella sua relazione, un più efficace processo decisionale. Confidiamo che, al Vertice, possa essere raggiunta l’unanimità al riguardo.</p>
      <p sl="sv">Occorre inoltre proseguire il lavoro per l’apertura dei mercati dell’elettricità, del gas, dei servizi postali e del traffico aereo e ferroviario. Ma l’apertura dei mercati dei prodotti e dei capitali non rappresenta un obiettivo in sé. Non viene effettuata unicamente perché comporta crescita e occupazione, ma anche perché giova al consumatore. Implica infatti prezzi più convenienti, una maggiore offerta e una migliore qualità di merci e servizi. In tale contesto è essenziale anche la politica commerciale esterna: un commercio mondiale libero ed equo è nell’interesse del consumatore europeo.</p>
      <p sl="sv">In terzo luogo, a Stoccolma dovremo affrontare la questione dell’andamento demografico europeo. Ridotti tassi di natalità e una crescente quota di anziani rischiano di aumentare notevolmente l’onere a carico degli attivi a partire dal 2010. Sono pertanto necessarie una completa revisione dei sistemi previdenziali e una discussione sulla definizione della cura dell’infanzia e, forse, anche dell’assistenza ad anziani e malati. I sistemi di assicurazione sociale devono agevolare il compito di conciliare vita professionale e vita familiare. Anche al fine di fronteggiare la sfida demografica sono necessari provvedimenti per incrementare la partecipazione al mercato del lavoro, per assicurare una maggiore uguaglianza e per garantire l’apprendimento lungo l’intero arco della vita.</p>
      <p sl="sv">In quarto luogo, a Stoccolma dovremo agevolare le nuove tecnologie in modo da indurre la crescita e migliorare la condizione dei cittadini. Intendiamo sviluppare la possibilità di ottenere nuovi farmaci con l’ausilio delle biotecnologie, sempre naturalmente nel rispetto della dimensione etico-morale. Intendiamo sviluppare ulteriormente la e-Europe e contrastare il divario digitale, affinché le tecnologie dell’informazione vadano a beneficio di tutti. Ricollegandomi alla precedente discussione, vi informo che è la Commissione ad avere la responsabilità del sito web . E’ ad essa che potete rivolgere le vostre osservazioni.</p>
      <p sl="sv">In quinto luogo, a Stoccolma occorre integrare la prospettiva ecologica, assente dalla strategia di Lisbona, e gettare un ponte verso il Vertice di Göteborg. Vogliamo che anche le tecnologie ecologiche siano viste come un importante fattore di crescita e ribadiamo l’importanza di un razionale utilizzo delle risorse. Su tutti questi temi il Consiglio ha allo studio un modo per coinvolgere nel processo anche i paesi candidati.</p>
      <p sl="sv">Tengo inoltre a sottolineare l’importanza di una buona riuscita dell’Unione economica e monetaria. Quale paese di Presidenza, la Svezia si adopererà attivamente affinché l’introduzione di banconote e monete in euro, prevista dall’unione monetaria all’inizio del 2002, si risolva in un successo incontrovertibile. E’ nel nostro comune interesse.</p>
      <p sl="sv">Tengo inoltre a ricordare che il Presidente russo Putin visiterà Stoccolma in concomitanza con il Vertice del 23 marzo per un pranzo di lavoro informale con i Capi di stato e di governo dell’Unione. Prevediamo che i colloqui con Putin verteranno soprattutto su questioni economiche e sociali.</p>
      <p sl="sv">Come di consueto, il Consiglio europeo discuterà inoltre di importanti temi di politica estera, quali il Medio Oriente, i Balcani occidentali e la penisola coreana.</p>
      <p sl="sv">Signora Presidente, l’occupazione e il benessere rappresentano i temi più importanti per i cittadini. In caso di fallimento, vi è il rischio non soltanto di un divario in seno alla società, ma anche di una crisi con l’aumento della disoccupazione, della xenofobia e della perdita di credibilità dell’Unione. Il processo di Lisbona rappresenta pertanto un presupposto non solo per la crescita sostenibile, la piena occupazione e la coesione sociale in Europa, ma anche per la credibilità della cooperazione europea.</p>
      <p sl="sv">In tutti questi ambiti, il Parlamento è sempre stato una forza trainante e, con la combinazione di legittimazione popolare e di responsabilità paneuropea che lo contraddistingue, svolgerà una funzione essenziale anche nel seguito dei lavori. Attendo con interesse le vostre osservazioni!</p>
    </intervention>
    <intervention id="3-054" speaker_id="photo_generic" name="Prodi" is_mep="True" mode="spoken" role="Presidente della Commissione">
      <p sl="unknown">Signora Presidente, onorevoli parlamentari, permettetemi innanzitutto di congratularmi con la Presidenza per l'ottimo lavoro fatto in preparazione del Vertice di Stoccolma che si terrà la settimana prossima. La Presidenza ha organizzato anche, com'è stato adesso annunciato, un incontro tra le autorità dell'Unione europea e il Presidente Putin, analogo all'incontro con il Presidente Bush in programma per Göteborg, a giugno. Questo ci offrirà un'ottima occasione per passare in rassegna i principali aspetti del nostro partenariato con la Russia e, poi, con gli Stati Uniti. In particolare, mi auguro che potremo fare il punto sui progressi del programma russo di riforma economica, sui miglioramenti delle condizioni relative agli investimenti, indispensabili per il successo del nostro dialogo sull'energia, e su tutti i problemi, anche quelli riguardanti i diritti dei cittadini, problemi molto seri su cui discuteremo.</p>
      <p sl="unknown">Il secondo argomento sul quale desidero oggi soffermarmi è la “Relazione di primavera” della Commissione. Esattamente un anno fa, mi sono presentato di fronte a quest'Assemblea per illustrarvi il contributo della Commissione per il Vertice di Lisbona. A Lisbona, la Commissione ha proposto una strategia particolareggiata per rendere l'Europa dinamica e competitiva, promovendo solidarietà e inclusione sociale: una strategia volta a garantire che, in Europa, progresso economico e progresso sociale procedano di pari passo. L'esito di quel Vertice è stato molto positivo: gli Stati membri hanno adottato all'unanimità quasi tutte le proposte della Commissione.</p>
      <p sl="unknown">La strategia di Lisbona si caratterizza per due aspetti: in primo luogo, è integrata; lungi dall'essere contrapposti, i programmi di intervento in campo sociale ed economico si sostengono a vicenda; in secondo luogo, assegna ai diversi protagonisti compiti specifici da svolgere entro precise scadenze.</p>
      <p sl="unknown">La responsabilità e i traguardi da raggiungere sono quindi chiari e noi siamo in grado di quantificare chiaramente i nostri progressi.</p>
      <p sl="unknown">La strategia di Lisbona si articola su un periodo di dieci anni, ma i progressi devono essere valutati ogni anno in occasione del Consiglio europeo di primavera. Per consentire tale valutazione la Commissione elabora una relazione annuale sui progressi fatti, che si chiama relazione di sintesi - con uno degli strani nomi che noi sempre usiamo - e che io presenterò a quest'Assemblea ogni anno, in questo periodo. Essa diventerà il principale strumento di coordinamento della politica economica e sociale a disposizione della Commissione. Se il Consiglio europeo di Göteborg darà il suo accordo, aggiungeremo una dimensione ambientale, dando all'Europa una strategia complessiva anche per lo sviluppo sostenibile.</p>
      <p sl="unknown">La relazione di sintesi illustrerà i successi che abbiano ottenuto dopo Lisbona, ma individuerà anche i settori in cui occorre intervenire più rapidamente e con maggiore decisione. Tra i successi iniziali, di cui sono particolarmente fiero quest'anno, rientrano l'adozione dell' agenda sociale a Nizza, l'approvazione di una strategia contro l'esclusione sociale, i progressi fatti nella lotta contro la discriminazione e per le pari opportunità. Questi successi sono motivo di soddisfazione e la relazione di quest'anno quindi vi accenna, benché solo di passaggio, giacché noi dobbiamo sottolineare i settori che non vanno bene.</p>
      <p sl="unknown">Quest'anno sottolineeremo dieci settori in cui i progressi non sono soddisfacenti, in cui occorre nuovo slancio o uno slancio maggiore. In alcuni di questi casi ciò dipende dalla resistenza di taluni Stati membri - è bene dirlo - poco convinti dell'urgenza o mancanti di volontà politica, o per entrambi i motivi. Nella nostra relazione facciamo pertanto raccomandazioni molto specifiche che, a Stoccolma, io spingerò con tutte le mie forze gli Stati membri a seguire. Si tratta d'altronde di impegni che questi Stati si sono presi e quindi i responsabili europei debbono rispettare gli impegni assunti, ad esempio quelli riguardanti il brevetto comunitario e il programma GALILEO.</p>
      <p sl="unknown">Permettetemi di esprimermi su questi due punti, che io ritengo particolarmente importanti. Il brevetto comunitario: vi è urgente bisogno di un unico brevetto, giuridicamente valido per tutta l'Unione, con un'unica giurisdizione, per ridurre i costi delle imprese, per promuovere l'innovazione e assicurare un quadro preciso per la soluzione delle controversie. Il mondo industriale e la comunità scientifica lo chiedono, dato che ne potrà derivare un contributo determinante per la competitività e l'occupazione soprattutto nei settori nuovi di cui più abbiamo bisogno. Nelle loro raccomandazioni i Consigli europei di Lisbona e di Feira hanno chiesto che il brevetto comunitario sia disponibile entro la fine del 2001. Ripeto: l'hanno chiesto i Consigli europei di Lisbona e di Feira. La Commissione ha presentato la sua proposta nell'autunno scorso, ma l'incapacità di raggiungere un accordo in Consiglio - com'è avvenuto anche questa settimana nel Consiglio "mercato interno" - non può che allarmarci; soprattutto, non possiamo andare avanti con dei Consigli in cui, anche nei casi in cui si può votare a maggioranza, si cerca l'unanimità e si rinvia. Gli Stati membri devono far prova di coerenza e di senso di responsabilità perché questo processo vada in porto.</p>
      <p sl="unknown">In secondo luogo: il programma GALILEO. La guerra del Kosovo ha dimostrato fin troppo chiaramente la totale dipendenza dell'Europa dal sistema di navigazione satellitare americano GPS. Se per ragioni militari questo sistema è scollegato, le imprese europee sono costrette a sospendere molte delle loro attività. Al riguardo potrei fare vari altri esempi. Ora, il progetto GALILEO offre un'alternativa che renderebbe l'Europa autosufficiente per quanto riguarda i segnali di navigazione satellitari per tutti gli usi civili, militari e scientifici. Non si tratta qui di un'opportunità, si tratta in questo caso di una necessità. Basterebbe una modesta iniezione di fondi pubblici per dare il via a un massiccio afflusso di investimenti privati, anche se - lo ammetto - questa partecipazione del settore privato non è stata da noi approfondita così come alcuni governi chiedevano e chiedono, e come peraltro ci siamo impegnati a fare. Questo progetto, che vedo esser diventato per molti paesi quasi una cosa da non fare, è in grado di generare oltre 100 mila posti di lavoro di alto livello scientifico. Esorto, pertanto, questa Assemblea, nonché il Consiglio, a trovare al più presto un accordo sulla prossima fase di sviluppo di questo importante progetto, e la Commissione, dal canto suo, dimostrerà la necessaria flessibilità riguardo alla partecipazione del capitale privato.</p>
      <p sl="unknown">Signore e signori, mi soffermerò ora su uno dei dieci settori prioritari che abbiamo individuato. Non voglio fare, per così dire, l'albero di Natale: vediamone uno solo, di questi punti, l'ultimo: una protezione sociale efficace per una popolazione che invecchia. Ho scelto quest'argomento perché mi sta particolarmente a cuore e perché ha una dimensione enorme; perché ha profonde ripercussioni in tutte le nostre politiche e perché ci porta da Stoccolma a Göteborg, che significa sviluppo sostenibile; perché, infine, si tratta di un problema che ci accompagnerà per moltissimi anni. Il programma di Lisbona si inserisce nel quadro di una grande sfida: l'invecchiamento della nostra popolazione. Gli europei, fortunatamente, vivono più a lungo, ma fanno anche meno figli e lavorano meno. Attualmente, nell'Unione europea, per ogni persona di 65 anni anno o più ci sono quattro persone in età lavorativa; tra vent'anni ce ne saranno tre e tra quarant'anni ce ne saranno due. Questi sono i dati che esistono, giacché i non nati non possono più nascere: questi sono i dati della demografia già in corso.</p>
      <p sl="unknown">Ciò vale anche per quasi tutti i paesi candidati, non solo per i paesi membri. In altri termini, una forza lavoro destinata a ridursi dovrà sostenere un numero rapidamente crescente di non lavoratori anche nell'Unione allargata. Questi sono nudi dati statistici di cui dobbiamo tener conto. Vogliamo che l'Europa rimanga una società equa e solidale ciò che è il nostro obiettivo? Vogliamo che i nostri figli e i nostri nipoti godano dello stesso livello di previdenza sociale che ormai noi diamo per scontato? Allora dobbiamo ammodernare il nostro welfare e i nostri sistemi pensionistici e renderli sostenibili, cioè prolungabili nel tempo. Ci occorre una strategia per consolidare la competitività a lungo termine dell'Europa, senza rinunciare all'inclusione sociale, caratteristica delle nostre società. Voglio che l'Europa sia non solo la regione più competitiva del mondo ma anche con il massimo livello d'inclusione sociale.</p>
      <p sl="unknown">Il dopoguerra ha portato a tutti gli Stati della società europea una prosperità senza precedenti. Oggi, le nostre società sono in media le più ricche della storia. Al tempo stesso, sistemi assistenziali e pensionistici ben sviluppati hanno distribuito la nostra ricchezza in modo tale da assicurare anche un minimo di giustizia sociale: non quella che volevamo, ma comunque un minimo di giustizia sociale.</p>
      <p sl="unknown">Questi sistemi, però, sono stati costruiti in base al criterio di popolazioni in espansione o, come minimo, stabili. Ora che la popolazione attiva si riduce, rischiamo una possibile crisi strutturale nella distribuzione della ricchezza: una crisi che, nel giro di qualche decennio, potrebbe gravemente compromettere la competitività dell'Unione europea e il funzionamento dell' Unione economica e monetaria, nonché il nostro modello sociale, giacché il nostro obiettivo è conservare un serio modello di protezione sociale. Dobbiamo pertanto agire subito, elaborare un mix di politiche a lungo termine e avviare una riflessione molto approfondita, chiedendoci che tipo di giustizia sociale e di equità intergenerazionale vogliamo e quali sono i nostri criteri politici per raggiungerla.</p>
      <p sl="unknown">I sistemi di protezione sociale, naturalmente, rientrano tra le competenze nazionali. Lo ripeto: spetta principalmente agli Stati membri, non alle Istituzioni europee, elaborare le riforme necessarie. Ci sono, però, settori chiave in cui dobbiamo elaborare strategie adeguate: equità intergenerazionale, distribuzione del lavoro, politica sociale e familiare, immigrazione. Su questi temi noi dobbiamo qui riflettere, pur nell'autonomia dei governi nazionali, per darvi esecuzione.</p>
      <p sl="unknown">In primo luogo: equità intergenerazionale. L'invecchiamento delle nostre società impone ad alcune generazioni un forte onere finanziario aggiuntivo. In assenza di correttivi, i giovani di oggi dovranno pagare non solo le pensioni di anzianità dei loro genitori e dei loro nonni ma anche le loro, perché quando andranno in pensione il sistema sarà inservibile. Se non introduciamo correttivi per tener pienamente conto del fattore demografico, parte dell'attuale generazione adulta cadrà in povertà.</p>
      <p sl="unknown">In secondo luogo: distribuzione del lavoro. Non tutti quelli che sono in età lavorativa lavorano davvero. A parte le difficoltà che impediscono ai giovani di entrare nel mercato del lavoro abbastanza presto, c'è una tendenza al prepensionamento, che accorcia di dieci o più anni la vita lavorativa delle persone. Tutto questo non fa che esacerbare la pressione a lungo termine sui sistemi pensionistici. A partire dal 2007 circa, inoltre, la nostra forza lavoro sarà forse insufficiente a soddisfare le nostre esigenze economiche. L'Unione dovrà risolvere un problema di carenza di manodopera.</p>
      <p sl="unknown">In futuro, quindi, tutte le generazioni dovranno lavorare più a lungo: dobbiamo mantenere gli anziani economicamente attivi, se non altro a tempo parziale; dobbiamo fare in modo che abbiano le competenze necessarie per tipi di lavoro che per loro potrebbero anche essere nuovi. Spingeremo pertanto gli Stati membri - ed è nostro compito invitarli a ciò - a investire molto di più in istruzione e formazione per tutti, giovani e vecchi. L'istruzione permanente lungo l'arco della vita è indispensabile per aggiornare costantemente le competenze della popolazione e permetterle di adattarsi al cambiamento. Questa politica dovrebbe contribuire a ridurre le carenze di manodopera, a migliorare l'equità intergenerazionale e a dare ai cittadini una vecchiaia più soddisfacente.</p>
      <p sl="unknown">In terzo luogo: politica familiare e sociale. Ci sono decisamente troppo poche donne che lavorano: il tasso di occupazione della donna è appena al di sopra del 70 percento di quello degli uomini. Nella sua relazione per il Vertice di Stoccolma la Commissione invita gli Stati membri a incrementare le possibilità d'ingresso o di rientro delle donne nel mercato del lavoro. Ovviamente, occorre dare alle donne le stesse opportunità, le stesse condizioni, gli stessi programmi pensionistici degli uomini; occorre, inoltre, rendere più facile per entrambi i sessi conciliare vita familiare e lavorativa, soprattutto se vogliamo incoraggiare le famiglie ad avere bambini. In breve, dobbiamo prenderci cura sempre meglio delle nostre sempre più scarse risorse umane.</p>
      <p sl="unknown">Infine, in quarto luogo: immigrazione. Un altro modo per aumentare le dimensioni della nostra forza lavoro è quello di portare nell'Unione europea giovani con le competenze adeguate: così come abbiamo un mercato del lavoro senza frontiere a livello europeo, dobbiamo urgentemente dotarci di una politica d'immigrazione a livello europeo. La base di questa politica dev'essere la valutazione comune degli sviluppi economici e demografici all'interno dell'Unione, già auspicata dal Consiglio europeo di Tampere. Nel novembre scorso, la Commissione ha pubblicato una comunicazione al riguardo, che mi auguro questa Assemblea e il Consiglio esaminino rapidamente.</p>
      <p sl="unknown">Signora Presidente, signora Ministro, signori parlamentari, ho appena detto che le pensioni e i sistemi di protezione sociale sono essenzialmente nazionali e che spetta agli Stati membri elaborare le riforme. Ciononostante, l'Unione europea ha una responsabilità in questo campo, e una particolare ne ha la Commissione. Per concludere il mio discorso, permettetemi quindi di illustrarvi le linee d'azione della Commissione per dare risposte adeguate ai problemi connessi all'invecchiamento.</p>
      <p sl="unknown">Uno dei grandi successi di Lisbona è stato il fatto che gli Stati membri hanno concordato per la prima volta di coordinare i loro interventi in materia di riforma del welfare , comunicandosi le loro esperienze e le pratiche migliori. Questo processo va potenziato. Hanno, inoltre, dato mandato al Gruppo “protezione sociale” di studiare la sostenibilità della protezione sociale e, in particolare, dei sistemi pensionistici sulla base di una comunicazione della Commissione. La riforma del welfare rientra quindi nell'agenda di Lisbona, e la Commissione adempie al compito che le è stato assegnato. Essa, quindi, chiarirà le reali dimensioni del problema demografico per renderlo comprensibile all'opinione pubblica europea.</p>
      <p sl="unknown">In primo luogo, attualmente i sistemi contabili delle nostre finanze pubbliche non indicano come stanno davvero le cose. Dobbiamo elaborare indicatori che mostrino le ripercussioni a lungo termine delle nostre decisioni fiscali e di spesa sociale, in particolare rispetto alle pensioni.</p>
      <p sl="unknown">In secondo luogo, dobbiamo fare in modo che il mercato unico eserciti fino in fondo i suoi effetti sulle pensioni. Attualmente, a differenza di quanto succede per le assicurazioni, i fondi pensioni non sono coperti da un quadro giuridico a livello di Unione europea. La Commissione, però, è pienamente impegnata a fare in modo che il mercato unico eserciti fino in fondo i suoi effetti. Noi abbiamo già presentato una proposta di direttiva, su cui spero che il Consiglio proceda rapidamente. Questa direttiva rientra nel nostro piano d'azione per i servizi finanziari, che il Consiglio europeo ha concordato che dovrebbe essere attuato entro cinque anni. Invito quindi questa Assemblea e il Consiglio ad accelerare i lavori su questo piano.</p>
      <p sl="unknown">Un mercato paneuropeo dei fondi pensione adeguatamente regolato aumenterà la mobilità dei lavoratori e dei pensionati e darà loro un trattamento più favorevole. Al giorno d'oggi, i meccanismi di pensionamento sono inutilmente costosi e questo è uno spreco che non possiamo permetterci. I programmi di pensionamento debbono quindi essere resi totalmente trasferibili nell'Unione europea. A Stoccolma gli Stati membri dovranno spazzar via le barriere fiscali che ostacolano il pagamento transfrontaliero dei contributi pensionistici e la gestione transfrontaliera dei fondi pensione. Non si tratta qui di rivoluzione fiscale, si tratta di un adeguamento di buon senso, cui i cittadini hanno assolutamente diritto. Un coordinamento tra i sistemi fiscali nazionali su questi punti è essenziale, e al riguardo la Commissione presenterà le sue proposte.</p>
      <p sl="unknown">In terzo luogo, è essenziale affrontare le conseguenze dell'invecchiamento sulle finanze pubbliche. Gli effetti dell'invecchiamento sui nostri sistemi sociali devono rafforzare il nostro impegno a ridurre il debito pubblico. Gli interessi risparmiati devono essere utilizzati a sostegno delle pensioni e della sanità. E' una questione di giustizia sociale, e la relazione di sintesi della Commissione inviterà gli Stati membri a portare avanti le riforme avviate in questo senso. I cittadini hanno bisogno di tempo per organizzarsi per la vecchiaia: dobbiamo intervenire ora per impedire che la pubblica opinione smetta di credere nei sistemi di protezione sociale.</p>
      <p sl="unknown">In quarto luogo, infine, dobbiamo incorporare l'aspetto della sostenibilità a lungo termine delle finanze pubbliche nell'Unione economica e monetaria. L'attuale regola del saldo vicino all'equilibrio, contenuta nel patto di stabilità e di crescita dell' Unione economica e monetaria, ha reso un notevole servizio alla causa della sicurezza delle pensioni. Questo lo dobbiamo ammettere e ne dobbiamo essere orgogliosi, ma la sostenibilità a lungo termine delle finanze pubbliche non rientra fra i requisiti del patto di stabilità e di crescita. Poniamo, ad esempio, che un determinato Stato membro abbia attualmente i bilanci in equilibrio ma che i suoi programmi di spesa comportino deficit crescenti e indebitamento da qui a dieci anni. In una situazione del genere l'Unione europea non può far nulla per indurre quel paese a cambiar rotta, perché l'Unione europea non possiede gli strumenti necessari, né possiede gli strumenti per influenzare la qualità degli adeguamenti introdotti. Eppure le possibilità di successo a lungo termine in quel paese dipendono in maniera determinante dalla capacità di introdurre, oggi, gli adeguamenti necessari. Questo aspetto era meno importante nella fase di introduzione dell'unione monetaria in cui occorreva intervenire nell'ottica di breve e medio periodo, ma l'invecchiamento della popolazione europea rende indispensabile un intervento a lungo termine sulle finanze pubbliche.</p>
      <p sl="unknown">Quel che ci serve, quindi, è un rinnovato impegno a mantenere equilibrate le nostre finanze pubbliche per rendere la protezione sociale sostenibile a lungo termine. In effetti, sistemi finanziari sani sono parte integrante della strategia per lo sviluppo sostenibile in Europa. La Commissione proporrà appunto un progetto di questo tipo, che sarà il tema principale del Vertice di Göteborg, in giugno.</p>
      <p sl="unknown">Signora Presidente, onorevoli parlamentari, l'argomento che ho deciso di affrontare oggi in quest'Assemblea è un argomento difficile e tecnico, ma è un argomento cruciale per la prosperità delle generazioni future in Europa. Non c'è, non ci sarà in Europa un unico modello di inclusione sociale: ciascuno Stato membro farà la sua scelta che rispecchierà le sue tradizioni, la sua cultura e la volontà della sua popolazione. Tuttavia, noi dobbiamo mettere a punto un quadro generale, e questo si può fare unicamente a livello dell'Unione europea. Questa Assemblea, naturalmente, è l'Istituzione europea in cui debbono svolgersi i dibattiti democratici sugli aspetti fondamentali del futuro dei nostri concittadini. La mia Commissione è pronta, per questo motivo, a giocare insieme a voi, onorevoli parlamentari, fino in fondo, la sua parte.</p>
      <a text="(Applausi)"/>
    </intervention>
    <intervention id="3-055" speaker_id="4257" name="Suominen" is_mep="True" mode="spoken">
      <p sl="fi">Signora Presidente, signora Presidente in carica del Consiglio, signor Presidente della Commissione, l’obiettivo fissato un anno fa a Lisbona mirava a rendere l’Unione uno spazio economicamente più dinamico e competitivo, in grado di promuovere una crescita duratura tramite la creazione di nuovi e migliori posti di lavoro e una maggiore coesione sociale; ormai abbiamo perso qualsiasi ambizione di raggiungerlo. Pur essendo tutti concordi sul fine, nella scelta degli strumenti con cui realizzarlo e nel fissare le priorità per l’utilizzo di tali strumenti vi sono evidenti divergenze politiche.</p>
      <p sl="fi">Noi del gruppo del Partito popolare europeo e dei democratici europei attribuiamo maggiore importanza alla piena attuazione del mercato interno, alla rapida liberalizzazione di settori in regime di monopolio quali l’elettricità, il gas e i servizi postali, e all’effettivo svolgimento delle acquisizioni pubbliche in un’arena di aperta competizione, senza la cortina di fumo rappresentata dall’occupazione a livello locale. Vogliamo evidenziare che gli obiettivi relativi all’occupazione si raggiungono incoraggiando l’iniziativa imprenditoriale e che a creare occupazione è soprattutto la piccola e media imprenditoria. Sottolineiamo che un’eccessiva regolamentazione, un’eccessiva fiducia nell’onnipotenza della legislazione e una tassazione che riduce allo stremo sono i peggiori nemici dell’occupazione. Segnaliamo inoltre che un’economia innovativa e basata sull’utilizzo del sapere, in cui si offrono ad ogni individuo le stesse possibilità e il diritto di andare avanti e di vivere la propria vita secondo i propri obiettivi, comporta il rinnovamento del mercato europeo del lavoro verso una maggiore flessibilità. E’ proprio la mancanza di flessibilità che ci differenzia dalla più solida economia statunitense. Un altro strumento per rendere l’economia più efficiente è il potenziamento dei nostri sistemi scolastici, affinché diventino più flessibili rispetto ai bisogni individuali. Dobbiamo disporre di istituti scolastici a carico della società, ma anche di istituzioni private, affinché si crei competizione sia tra gli istituti che sul piano dell’offerta formativa. Secondo noi è necessario restituire slancio anche alla modernizzazione del modello sociale europeo, sviluppando una minore dipendenza dalle soluzioni collettive finanziate a livello pubblico allo scopo di mantenere la coesione sociale.</p>
      <p sl="fi">Se vogliamo diventare la migliore economia mondiale, dobbiamo porci qualche domanda. La crescita dell’economia statunitense è forse dovuta a barriere, tassazione eccessiva, apparente protezione tramite la legislazione, mantenimento artificioso di posti di lavoro improduttivi, limitazioni della concorrenza o tentativo di aumentare la burocrazia statale? Certo che no, è piuttosto il contrario! Il successo della Svezia e, perché no, anche della Finlandia, nel settore della tecnologia dell’informazione, e la posizione di questi due paesi in vetta alla crescita economica in Europa sono forse dovuti al fatto che abbiano aumentato sempre di più la regolamentazione? No, sono invece dovuti al fatto che, nell’ultimo decennio e anche un po’ prima, entrambi i paesi hanno investito nell’istruzione e nella ricerca e, durante il periodo in cui erano al governo i conservatori, hanno diminuito il controllo protezionistico esercitato dal potere pubblico. Il successo dell’Irlanda è forse dovuto alla regolamentazione? No, l’Irlanda ha liberalizzato i mercati e ha attirato investimenti stranieri con agevolazioni fiscali, cavandosela così bene che dovremmo addirittura rimproverarla per il suo successo. Gli strumenti per ottenere maggiore occupazione sono semplici; sono quelli già menzionati e non sono gli strumenti di controllo, protezione e programmazione di cui sono fautori i nostri colleghi socialisti e che, pur rispondendo a buone intenzioni, sono inefficaci.</p>
      <p sl="fi">In preparazione del Vertice di Stoccolma, dal Parlamento deve comunque scaturire una preoccupazione unanime rivolta alla Commissione e al Consiglio. Giorno dopo giorno aumenta l’enorme divario tra gli obiettivi e le misure prese per realizzarli. Il Consiglio deve conseguire rapidamente dei risultati continuando l’opera di liberalizzazione e migliorando il clima imprenditoriale, specialmente adesso che, sulla scia degli Stati Uniti, stiamo chiaramente dirigendoci verso un’epoca di incertezza dato il calo delle borse e l’indebolimento dell’atmosfera di fiducia tra gli imprenditori e i consumatori. Se viene meno la fiducia, vengono meno le convergenze economiche positive, e allora chi ci garantisce migliori posti di lavoro, migliore istruzione e maggior coesione sociale?</p>
      <p sl="fi">Il processo concordato al Consiglio europeo di Lisbona non è il solo in cui l’Europa arranca. Nonostante le decisioni prese a Tampere sulla zona di sicurezza comune siano rimaste sullo sfondo della discussione, la loro attuazione presenta ritardi simili, se non peggiori, rispetto a quelli relativi al processo di Lisbona. Senza un’efficace repressione della criminalità, tuttavia, non sono possibili né un vero mercato interno, né lo spazio Schengen. Un mercato interno funzionante presuppone anche, tra le sue peculiarità, un traffico aereo attivo, efficace e sicuro. In questo momento due paesi, la Spagna e l’Inghilterra, continuano ad attentare allo sviluppo dell’efficacia e della sicurezza del traffico aereo litigando sullo scalo irrilevante di Gibilterra; non si direbbe che questi stessi Stati partecipino ai negoziati per trovare una risoluzione alla crisi dei Balcani o alla situazione esplosa in Medio Oriente.</p>
      <p sl="fi">Come ha già fatto il presidente del nostro gruppo, onorevole Poettering, ringrazio anche il Ministro, signora Lindh per il suo approccio estremamente costruttivo nei confronti del Consiglio europeo di Stoccolma; potrei persino augurarle il benvenuto nel nostro gruppo al termine del suo mandato, tanto il suo discorso è stato consono ai nostri gusti. Infine vorrei dire qualche parola nella seconda lingua ufficiale della Finlandia: Ministro Lindh, abbiamo bisogno di fatti, non solo di discorsi sugli obiettivi!</p>
    </intervention>
    <intervention id="3-057" speaker_id="4429" name="Goebbels" is_mep="True" mode="spoken">
      <p sl="fr">Lei mi rassicura, signor Presidente, perché con questo rumore credevo che il nostro disco volante stesse per decollare.</p>
      <a text="(Ilarità)"/>
      <p sl="fr">Signora Presidente del Consiglio, signori Presidenti, al di là delle risoluzioni in genere illeggibili che il Parlamento ha l’abitudine di adottare, consentitemi di formulare alcune idee semplici.</p>
      <p sl="fr">Consentitemi anzitutto una constatazione. La situazione dell’Unione non è poi negativa. E’ vero che la disoccupazione è ancora troppo elevata, ma sono stati creati 2,5 milioni di posti di lavoro. Nel 2000 abbiamo registrato una crescita economica soddisfacente e l’Europa è diventata il polo di crescita per l’economia mondiale. L’inflazione è più bassa in Europa che negli Stati Uniti; i disavanzi pubblici sono stati ridotti; l’aumento delle retribuzioni è stato conforme agli incrementi di produttività; il mercato interno e il prossimo varo dell’euro ci proteggeranno in misura maggiore contro eventuali crisi esterne. Ne consegue che risentiremo meno del solito del rallentamento dell’economia americana, perché gli scambi tra i Quindici costituiscono i nove decimi del prodotto interno comune.</p>
      <p sl="fr">E’ vero che in Europa si registrano carenze, in particolare in materia di nuove tecnologie, fenomeno questo meno evidente per quanto riguarda le tecnologie dell’informazione che per le biotecnologie. Nel 2000 gli investimenti europei nel settore delle tecnologie dell’informazione e delle comunicazioni sono stati superiori a quelli degli Stati Uniti, anche se alcuni paesi accusano ancora notevoli ritardi. Prima potenza esportatrice al mondo, nel 2000 l’Unione ha realizzato un quinto delle sue esportazioni nel settore dell’alta tecnologia.</p>
      <p sl="fr">Non tutto è perfetto in Europa, com’è ovvio. Non investiamo a sufficienza nel settore dell’istruzione e della formazione lungo tutto l’arco della vita, gli investimenti nella ricerca sono scarsi, le spese pubbliche sono a un livello pari a quello degli Stati Uniti ed il settore privato deve compiere sforzi supplementari. Possiamo fare meglio in molti settori.</p>
      <p sl="fr">Stoccolma deve imprimere gli impulsi necessari, in particolare nel campo dell’occupazione e degli affari sociali, come la signora Lindh ha poc’anzi sottolineato. Compiendo le giuste scelte a Stoccolma potremo creare un circolo virtuoso dal quale trarranno vantaggio anche i nostri partner del resto del mondo. Le giuste scelte non sono la liberalizzazione sfrenata, la deregolamentazione senza alcun riguardo per il modello sociale europeo, per il quadro ambientale.</p>
      <p sl="fr">Restano riforme strutturali da attuare e problemi corporativi e protezionistici da superare, ma smantellando il servizio pubblico universale non otterremo un servizio migliore né prezzi più bassi per i consumatori. Deregolamentazione non significa assenza di regole. La deregolamentazione porta sempre a nuove regole, che non sono necessariamente favorevoli per i consumatori, come si stanno rendendo conto i consumatori di elettricità in California. La liberalizzazione del settore delle telecomunicazioni ha ottenuto risultati positivi soprattutto perché ha avuto luogo in contemporanea con la rivoluzione tecnologica dei telefoni cellulari e di Internet .</p>
      <p sl="fr">La nuova economia deve affrontare comunque non pochi problemi. Qualsiasi nuova tecnologia non è altro che uno strumento. Anche se si aggiunge una e ai termini usuali dell’economia, non si eliminano le vecchie regole dell’offerta e della domanda, della necessaria redditività. Le borse mondiali stanno pagando a caro prezzo il rispetto delle regole economiche elementari. La fine dell’esuberanza irrazionale sui mercati finanziari ci offre paradossalmente la possibilità di riflettere sull’economia reale, d’influire sui fattori fondamentali del benessere dei cittadini europei.</p>
      <p sl="fr">Signor Presidente, concluderò dicendo che investire nel fattore umano, nell’istruzione, nell’informazione, nella ricerca nelle infrastrutture al servizio della qualità della vita dev’essere la priorità di Stoccolma, come il Presidente Prodi ha poc’anzi ricordato.</p>
    </intervention>
    <intervention id="3-058" speaker_id="1344" name="Gasòliba i Böhm" is_mep="True" mode="spoken">
      <p sl="es">Signor Presidente, signor Presidente della Commissione, signor Commissario, signori Rappresentanti della Presidenza in carica del Consiglio, onorevoli colleghi, nel fare un bilancio dei risultati raggiunti nel primo anno di applicazione delle conclusioni di Lisbona, possiamo trarre conclusioni assai limitate. A Lisbona si sono poste le basi di un processo che, durante il decennio in corso, dovrebbe rendere l'economia europea la più competitiva, la meglio strutturata e la più equilibrata socialmente a livello mondiale, ma alla fine del primo anno, da Lisbona a Stoccolma, dobbiamo constatare che i risultati tangibili sono scarsi.</p>
      <p sl="es">Non siamo soddisfatti. Riteniamo che, pur essendo stati definiti correttamente gli obiettivi, non si sia proceduto con la dovuta celerità al processo di liberalizzazione che dovrebbe migliorare la concorrenza tra i mercati, che non siano state portate a termine le riforme strutturali necessarie per disporre di infrastrutture più adeguate, che non si siano messi in moto gli strumenti indispensabili per essere più competitivi e per metterci alla pari, soprattutto con gli Stati Uniti, negli ambiti di formazione in cui siamo più indietro, vale a dire quello dello sviluppo tecnologico e della ricerca scientifica.</p>
      <p sl="es">Siamo convinti che in tali ambiti si debba avanzare molto più velocemente e a questo proposito abbiamo evidenziato tre punti fondamentali che mi accingo ad esporre negli ultimi secondi che mi rimangono. Primo, riforme strutturali e liberalizzazione. Secondo, coinvolgimento e interesse del settore privato negli ambiti dell'istruzione e della formazione di alta qualità. Terzo, un'importante riforma del mercato del lavoro che permetta, da una parte, di favorire l'integrazione dei lavoratori, anche dei più svantaggiati, e, dall'altra, di creare una maggiore e migliore mobilità lavorativa all'interno dell'Unione europea.</p>
    </intervention>
    <intervention id="3-059" speaker_id="4255" name="Jonckheer" is_mep="True" mode="spoken">
      <p sl="fr">Signor Presidente, signora Ministro, signor Presidente della Commissione, alcuni brevi commenti sul Consiglio europeo di Lisbona e sulla risoluzione che abbiamo firmato, a nome del gruppo, ma senza molto entusiasmo.</p>
      <p sl="fr">Presidente Prodi, vorrei rivolgerle le seguenti osservazioni. E’ chiaro che a Lisbona l’Unione si è posta un obiettivo molto ambizioso, quello di un’economia competitiva, progetto che sosteniamo. Tuttavia, vogliamo anche richiamare la sua attenzione sulle esigenze dei cittadini. Un autentico progetto per il XXI secolo deve integrare le esigenze reali dei cittadini. Ieri leggevo sul giornale che il mercato dei telefoni cellulari è arrivato alla saturazione, con un'eccedenza compresa tra 50 e 60 milioni di unità circa. Dall’altro lato, nell’Unione non tutti i cittadini hanno ancora la possibilità di vivere in un’abitazione decente. Secondo noi la problematica delle esigenze riveste quindi un’importanza fondamentale. A questo proposito, sosteniamo anche l’idea relativa agli indicatori in materia ambientale e deploriamo il fatto di dover attendere il Consiglio europeo di Barcellona, nel 2002, per disporre davvero di una strategia integrata. Auspichiamo pertanto il successo della sua comunicazione sullo sviluppo sostenibile, ma vorremmo che le cose procedessero con maggiore rapidità.</p>
      <p sl="fr">In secondo luogo, per quanto riguarda gli strumenti, la liberalizzazione dei settori è positiva, ma dev’essere accompagnata da obblighi relativi ai servizi d’interesse generale. Da questo punto di vista, sosteniamo l’idea secondo la quale l’Unione europea in quanto tale, nel rispetto del principio di sussidiarietà, deve disporre di una direttiva quadro sugli obblighi dei servizi pubblici d’interesse generale, che per il momento non esiste.</p>
      <p sl="fr">Infine vorrei formulare un’ultima osservazione in merito alle finanze pubbliche che lei ha citato: occorre prestare attenzione, nell’evoluzione della spesa pubblica, al fatto che esistono spese pubbliche legittime in materia di investimenti e di istruzione, che sono condizioni indispensabili se si vogliono raccogliere le sfide della società di domani. La pubblica amministrazione e la spesa pubblica rivestono di conseguenza un ruolo fondamentale nel quadro della strategia di Lisbona.</p>
    </intervention>
    <intervention id="3-060" speaker_id="4304" name="Schmid, Herman" is_mep="True" mode="spoken">
      <p sl="sv">Signor Presidente, le decisioni prese a Lisbona sono assai peculiari: da un lato sono caratterizzate da un chiaro orientamento di destra in fatto di politica economica, fra deregolamentazione e privatizzazione, dall’altro da una politica di sinistra in materia di piena occupazione, che è così assurta, per la prima volta, al rango di obiettivo ufficiale dell’Unione. Si è parlato di agenda sociale, di comunità sociale, di lotta alla povertà, di formazione continua per tutti, ossia di elementi del tutto naturali in una politica di sinistra.</p>
      <p sl="sv">Ricordo che mi ero davvero sorpreso, perché mi ero chiesto come si potesse conciliare – o porre in equilibrio, come ha detto il Ministro, signora Lindh – una politica di destra con una politica di sinistra. Ora il quadro si è chiarito e posso constatare che, intorno alla politica economica, permane il disaccordo.</p>
      <p sl="sv">In attesa del Vertice di Stoccolma, la politica di destra è chiaramente dominante. La politica di stabilità, la liberalizzazione e la deregolamentazione del mercato interno restano al centro. Lo spessore sociale è molto tenue. Il Vertice di Stoccolma potrebbe vertere sull’occupazione come tema principale, ma non è stato proposto alcun provvedimento significativo di lotta alla grave disoccupazione che tocca, allo stato attuale, 14-15 milioni di persone.</p>
      <p sl="sv">C’è l’intenzione di spingere le donne verso il mercato del lavoro: bene. C’è anche l’intenzione di incrementare l’occupazione degli anziani, di aumentare l’età pensionabile, eccetera. Queste proposte, però, mirano a incrementare il numero di occupati, non a far calare la disoccupazione. Sono due cose ben diverse. I 15 milioni di disoccupati dell’Europa d’oggi, che già fanno parte della forza lavoro, non hanno alcun giovamento dal fatto che nuove categorie vadano a ingrossare tale forza lavoro.</p>
      <p sl="sv">Il mio gruppo politico lo ritiene un fatto molto grave, che naturalmente dovrebbe preoccupare il governo svedese, il quale ha però scelto, diversamente dalla Francia e dal Portogallo, di non darsi un profilo autonomo, ma di attuare invece, il più pedissequamente possibile, i desiderata della Commissione e degli Stati membri più grandi.</p>
      <p sl="sv">Nel condurre la sua campagna a favore dell’adesione della Svezia all’UE, il governo svedese soleva affermare che l’obiettivo non sarebbe stato semplicemente preservare il modello svedese di welfare , ma anche quello di condurre, di concerto con altre forze di sinistra, una politica di welfare in tutta Europa. Ecco che ora avviene il contrario. In seno all’Unione viene promossa una politica di destra, e il welfare svedese finisce in una zona a rischio. Questo capita proprio quando l’economia va bene, quando la maggioranza dei governi in seno al Consiglio è di sinistra e quando al parlamento svedese c’è una maggioranza di sinistra. Negli ultimi anni, nemmeno in condizioni ottimali ci siamo avvicinati a un’Europa sociale. Che cosa accadrebbe se la congiuntura economica dovesse peggiorare e se, in seno al Consiglio, dovessero esservi più governi conservatori?</p>
      <p sl="sv">La Presidenza svedese è fuori tempo massimo. In conclusione, mi chiedo se vi sia qualcosa che il governo svedese possa ritenere prioritario, nel prossimo vertice sull’occupazione, a vantaggio di chi oggi è senza lavoro.</p>
    </intervention>
    <intervention id="3-061" speaker_id="2106" name="Collins" is_mep="True" mode="spoken">
      <p sl="en">Signor Presidente, il prossimo Vertice di Stoccolma affronterà molti dei principali problemi occupazionali e sociali dell’Unione europea. Lo ritengo quanto mai opportuno, in un momento in cui per effetto delle nuove tecnologie dell’informazione piccole, medie e grandi imprese si trovano nella condizione di dover modificare le loro strutture amministrative.</p>
      <p sl="en">Sostengo l’ordine del giorno fissato dai massimi esponenti dell’Unione europea al Vertice di Lisbona dello scorso anno. L’Unione deve continuare ad attuare programmi di istruzione uniformi e fondati sui diritti nel campo delle nuove tecnologie dell’informazione, per far sì che tutti i cittadini dell’Unione possano integrarsi in modo adeguato nel posto di lavoro.</p>
      <p sl="en">Questo ci pone di fronte a due sfide. Innanzitutto, si devono offrire nuove opportunità a chi non è qualificato o non dispone dei necessari livelli di istruzione e di formazione. Mi riferisco in particolare ai giovani ed ai disoccupati di lunga durata ancora concentrati in alcune zone urbane e rurali dell’Unione europea. Il Fondo sociale europeo costituisce un meccanismo finanziario fondamentale che è stato utilizzato in modo molto efficace, soprattutto nelle regioni dell’obiettivo 1, per offrire nuove opportunità di formazione ai lavoratori non qualificati.</p>
      <p sl="en">In secondo luogo, è altrettanto importante che la forza lavoro esistente venga riqualificata per le competenze richieste dalle nuove e mutevoli tecnologie dell’informazione. Le imprese possono trarre vantaggi ancor maggiori dall’uso di Internet e dalle opportunità legate al commercio elettronico.</p>
      <p sl="en">Sono sicuro che Commissione, Parlamento e governi degli Stati membri hanno lavorato tutti insieme in stretta collaborazione per garantire il buon esito del Vertice di Stoccolma.</p>
      <p sl="en">Ricordo che il Consiglio di Nizza svoltosi prima di Natale ha fissato alcuni orientamenti per nuove misure di politica sociale. I responsabili dell’Unione europea vogliono promuovere un aumento e un miglioramento dei posti di lavoro e la mobilità dei lavoratori, prevedere e gestire i cambiamenti delle condizioni di lavoro, combattere la povertà, l’esclusione e la discriminazione, modernizzare i sistemi previdenziali e promuovere l’uguaglianza. Essi vogliono altresì concentrarsi sulle implicazioni esterne delle politiche occupazionale e sociale, in particolare in relazione al processo di allargamento.</p>
      <p sl="en">Il Parlamento ha svolto un ruolo di primo piano per promuovere queste misure. L’Unione ha un tasso di disoccupazione dell’8 percento e l’obiettivo della piena occupazione è raggiungibile. Non si deve dare ascolto a chi sostiene il contrario.</p>
    </intervention>
    <intervention id="3-062" speaker_id="1969" name="Blokland" is_mep="True" mode="spoken">
      <p sl="nl">Signor Presidente, per avviare la discussione politico-sociale sulle biotecnologie, il Regno Unito e i Paesi Bassi hanno cercato di mettere questo tema all’ordine del giorno del Vertice di Stoccolma. I due paesi hanno fatto capire che la Commissione deve individuare una strategia tale da permettere all’Unione europea di potersi misurare alla pari, entro dieci anni, con i migliori esponenti a livello mondiale dell’industria e della ricerca nel settore delle biotecnologie.</p>
      <p sl="nl">Per quanto promettenti siano i risultati delle biotecnologie, resta necessario fissare un limite etico. Nel gennaio 1998 discutemmo del Protocollo del Consiglio d’Europa, nel quale era stato inserito il divieto di clonare esseri umani. In quella occasione espressi il timore che paesi come il Regno Unito e i Paesi Bassi, che si rifiutarono di sottoscrivere il Protocollo, non fossero favorevoli ad un divieto così assoluto.</p>
      <p sl="nl">Nel dicembre 2000 la Camera dei Lord britannica ha autorizzato la clonazione di embrioni umani in laboratorio a fini terapeutici. Non è stato autorizzata la clonazione a fini di riproduzione, è vero, però il processo sta andando avanti ed è concreto il pericolo che, dopo l’autorizzazione alla clonazione a fini terapeutici, si riapra la discussione sulla clonazione a fini riproduttivi, con l’argomentazione che, tanto, si è utilizzata la stessa tecnica, solo per uno scopo diverso. In Italia c’è già un medico che vuole clonare esseri umani a fini riproduttivi e già sessanta persone hanno dichiarato la loro disponibilità ad essere clonati.</p>
      <p sl="nl">Per me, ogni nuova vita umana è un dono di Dio. Qualsiasi forma di vita umana deve essere trattata con rispetto, anche perché questo è l’unico modo per difendere la dignità dell’uomo. Mi ripugna che si possa trattare un embrione umano alla stregua di un articolo di consumo, con la pseudo-giustificazione che lo scopo è quello della ricerca.</p>
      <p sl="nl">Invito il Consiglio ad insistere, durante la discussione sulla genetica umana, perché sia mantenuto il divieto della clonazione a fini terapeutici, come richiesto peraltro dal Parlamento europeo già nel settembre 2000.</p>
      <p sl="nl">Signor Presidente, è quasi impossibile parlare in queste condizioni. Mi chiedo se l’appello dell’onorevole Suominen “non parole ma fatti” valga anche per lei. Quali sanzioni intende adottare contro coloro che sabotano questo sistema?</p>
    </intervention>
    <intervention id="3-063" speaker_id="1838" is_mep="True" mode="spoken" role="Presidente">
      <p sl="unknown">Sì, onorevoli colleghi, vi ho chiesto di pazientare dieci minuti già mezz’ora fa. In effetti il problema non sembra volersi risolvere. Dato che questa mattina in Aula parliamo di alta tecnologia, possiamo renderci conto che restano ancora passi avanti da compiere. Ho chiesto ai servizi competenti di essere solleciti, ma anch’io come voi sto aspettando che il rumore cessi.</p>
    </intervention>
    <intervention id="3-064" speaker_id="2261" name="Carlsson, Gunilla" is_mep="True" mode="spoken">
      <p sl="sv">Signor Presidente, il processo di Lisbona dovrà dar vita all’economia più dinamica del mondo. Come metodo è stato scelto quello del coordinamento aperto e io vorrei illustrarvi le mie esperienze in materia.</p>
      <p sl="sv">La Svezia ha partecipato a un gran numero di vertici e di processi. Sin dal Vertice di Essen del 1994 si è parlato dell’importanza di ridurre le imposte sul lavoro e di incrementare la flessibilità. In realtà, la Svezia ha fatto proprio il contrario. Esattamente come esemplificato dalla scelta di restare fuori dall’euro, la Svezia disattende ciò che è stato concordato fra tutti, aumentando l’onere tributario e continuando a mettere l’imprenditoria alle corde. A Stoccolma si dovrebbe raffrontare e imparare gli uni dagli altri.</p>
      <p sl="sv">Quali sono dunque le prospettive? Ebbene, si parla di aumento dell’occupazione, ma la realtà è che in Svezia, nonostante tre anni di congiuntura elevata, oggi ci sono più esclusi dal mercato del lavoro che non all’inizio degli anni ‘90, quando abbiamo attraversato la peggior crisi congiunturale dalla seconda guerra mondiale. Al contempo, la disoccupazione reale viene occultata con interventi di politica del lavoro e con interventi temporanei di formazione collettiva, che non portano a un’occupazione di qualità. Inoltre le statistiche sono influenzate da un numero spaventoso di congedi per malattia. Se a ciò si aggiungono i soggetti in cerca di lavoro a livello latente e i sottoccupati, la disoccupazione colpisce in Svezia il 17 percento della forza lavoro, a fronte del 5 percento ammesso ufficialmente.</p>
      <p sl="sv">Nel documento di Lisbona si fa un gran parlare di conoscenza. Sul piano della conoscenza, la Svezia rischia il tracollo nonostante tanti discorsi sull’apprendimento lungo tutto l’arco della vita, visto che siamo in ritardo già alla partenza. Il 34 percento dei nostri studenti liceali non raggiunge la sufficienza in matematica, svedese e inglese. Al contempo, all’interno dello stesso sistema scolastico, viene contrastato l’innalzamento della qualità comportato dalle scuole private e da una maggiore concorrenza, a dispetto delle intenzioni manifestate a Lisbona.</p>
      <p sl="sv">Anche l’istruzione universitaria svedese è in crisi. Naturalmente la Svezia ha molti laureati, ma è priva di persone con reali competenze d’avanguardia. Ecco perché i socialisti abbassano le tasse agli specialisti immigrati dall’estero, già ricchi, mentre le alzano agli svedesi residenti, la cui istruzione è carente.</p>
      <p sl="sv">Un conto è parlare e programmare, specie se lo si fa in una sala conferenze in qualche altra parte d’Europa; attuare e modificare è tutt’altro e richiede più convincimento. Occorre determinazione, specie per dare vita a riforme strutturali sul piano nazionale e per spingere la liberalizzazione a livello europeo. Anziché dedicare il mio tempo a compromessi senza senso e a testi altisonanti, ho intenzione di continuare a criticare il modello europeo, che sinora non è riuscito a creare un numero sufficiente di nuovi posti di lavoro ma unicamente a condannare troppe persone alla disoccupazione di lungo periodo, all’esclusione, alla povertà e all’emarginazione.</p>
    </intervention>
    <intervention id="3-065" speaker_id="4267" name="Bullmann" is_mep="True" mode="spoken">
      <p sl="de">Signor Presidente, onorevoli colleghi, l'Europa ha buone opportunità di raggiungere l'ambizioso obiettivo che si era prefissata a Lisbona, vale a dire diventare l'area con piena occupazione più competitiva. I dati economici sono buoni, ma questo grande obiettivo non si verificherà e non si realizzerà da solo. Dobbiamo avere il coraggio di fissare con decisione le priorità. Lisbona ha formulato orientamenti chiari per contribuire a definire le priorità e per progredire usando il metodo del coordinamento aperto fra gli Stati membri. Gli orientamenti sono chiari e univoci: investire nelle risorse umane e nelle loro capacità. Abbiamo una buona occasione per farlo.</p>
      <p sl="de">Da un lato si parla delle nuove opportunità offerte dalle tecnologie dell'informazione e delle comunicazioni e dei milioni di posti di lavoro che potrebbero nascere in tali settori. Dall'altro lato, però, meno del 22 percento dei nostri lavoratori dipendenti riceve una formazione mirata allo scopo. Si parla delle possibilità offerte dal nuovo mercato del lavoro europeo e dalla mobilità per le giovani generazioni e al riguardo non siamo in grado di creare i presupposti adeguati nelle nostre scuole e nell'ambito della formazione professionale. Si parla già della scarsità di personale specializzato sui mercati del lavoro, ma non riusciamo a mettere in condizione di dare un contributo autonomo alla società produttiva, con una politica di integrazione mirata, coloro che sono disoccupati - complessivamente ben più di 14 milioni di persone nell'Unione europea.</p>
      <p sl="de">Mi rivolgo a lei, Presidente Prodi, e a lei, signora Presidente del Consiglio. Si è parlato in questa sede del patto di stabilità, che sembrerebbe aver avuto successo. Perché non riusciamo, con la stessa fermezza e con la stessa chiarezza, usando il metodo del coordinamento aperto, a far sì che ogni giovane abbia una chance adeguata sul mercato del lavoro europeo che gli consenta un inizio adeguato all'interno di una nuova prospettiva europea? E' il compito del Vertice di Stoccolma e di quelli che seguiranno ed è per questa ragione che Stoccolma non può trasformarsi in un vertice della liberalizzazione unilaterale.</p>
      <p sl="de">Mi rendo conto che l'equilibrio di cui si è parlato in questa sede è in pericolo. Per questo le rivolgo un appello, signora Presidente del Consiglio, affinché la Presidenza svedese trovi le forze per applicare anche in concreto questo principio, a noi benaccetto, di politica integrata costituita da riforma economica, coesione sociale e promozione dell'occupazione. E' proprio per questo motivo che ci servono obiettivi intermedi chiari e decisi anche per il processo occupazionale e la ridefinizione dei bilanci pubblici.</p>
      <a text="(Applausi)"/>
    </intervention>
    <intervention id="3-066" speaker_id="4531" name="Lambert" is_mep="True" mode="spoken">
      <p sl="en">Signor Presidente, accogliamo di buon grado il fatto che il Vertice di Lisbona abbia rivolto una particolare attenzione al tema dell’esclusione sociale, riconoscendo in questo modo una situazione che era già chiara. Nonostante un aumento graduale della crescita economica nell’Unione nel corso degli anni, vi sono ancora milioni di persone che non ne hanno beneficiato. Infatti, in alcuni Stati membri, quali il mio, che hanno avuto tendenza a seguire il modello americano, il divario tra ricchi e poveri è andato ampliandosi. Abbiamo anche modo di constatare la presenza di un numero significativo di poveri che lavorano, ossia di coloro che hanno un lavoro, ma non riescono a vivere con ciò che guadagnano. Esiste ancora un enorme divario tra i redditi di uomini e donne, che riguarda anche le persone anziane e deve costituire un tema importante nella discussione sulle pensioni. La crescita da sola non è la soluzione alla povertà sociale e non lo è mai stata. Anche la distribuzione e le pari opportunità sono importanti. Ne deriva la necessità di affiancare criteri sociali agli obiettivi economici e di usare indicatori adeguati per valutarne l’effetto combinato.</p>
      <p sl="en">Come abbiamo sentito, tuttavia, Stoccolma non affronterà solo il seguito dato a Lisbona, ma costituirà un primo passo per spiegare il modo in cui l’Unione europea contribuirà allo sviluppo sostenibile. Per noi è ovvio che se non teniamo conto dell’ambiente nei nostri ragionamenti economici non esiste alcuna possibilità di realizzare un’economia sostenibile. Dobbiamo trovare un sistema economico che non privi il mondo delle sue risorse naturali e non produca emissioni tossiche o ad effetto serra. Ciò significa che dobbiamo considerare la crescita economica che ricerchiamo da un punto di vista qualitativo oltre che quantitativo. Se una crescita del 3 percento comporta l’esaurimento degli stock ittici, l’aumento degli spostamenti in automobile o il mancato rispetto dell’ambiente, non si tratta del tipo di crescita che migliora la qualità della vita o la qualità dell’ambiente per nessuno. Non è sostenibile e per questo motivo abbiamo chiesto l’uso di adeguati indicatori ambientali accanto a quelli economici e sociali. In questo modo potremo poi adottare un approccio coerente allo sviluppo sostenibile e verificare se stiamo davvero ottenendo i risultati che vogliamo.</p>
    </intervention>
    <intervention id="3-067" speaker_id="1073" name="Muscardini" is_mep="True" mode="spoken">
      <p sl="it">Signor Presidente, l'evolversi precipitoso e spesso incontrollato della società e dell'economia richiede al Consiglio europeo di Stoccolma uno sforzo in più.</p>
      <p sl="it">L'emergenza alimentare, che comporta la crisi al collasso del settore dell'allevamento, della distribuzione, della trasformazione e della vendita delle carni; la preoccupazione e la paura dei consumatori circa le conseguenze indotte dall'assunzione di cibi portatori di malattie, deteriorati o contraffatti; lo scandalo delle frodi alimentari, ogni giorno più imponente; la grande distribuzione, che ha enormi responsabilità nel garantire la diffusione di alimenti che salvaguardino la salute dei consumatori e la sistematica distruzione di tutta la piccola e media distribuzione - che è un elemento essenziale per i prodotti DOC e per il mantenimento di posti di lavoro - sono temi di prioritaria importanza.</p>
      <p sl="it">Ci chiediamo, inoltre, se Stoccolma segnerà la nascita dell'Agenzia per la sicurezza alimentare, da troppo tempo annunciata e sempre rimandata, e rivendichiamo l'opportunità della candidatura della città di Parma.</p>
      <p sl="it">Ci interroghiamo anche sulla sicurezza rispetto all'utilizzo di alimenti in tutto o in parte geneticamente modificati, in modo diretto o indiretto, e sulla valenza che questo problema ha rispetto a prodotti per l'alimentazione infantile, per prodotti farmaceutici o di libera vendita, quali vitamine o integratori con gelatine animali.</p>
      <p sl="it">Altri interrogativi riguardano la ricerca scientifica sul morbo ESB, lo smaltimento di decine di migliaia di carcasse di animali, abbattuti e bruciati, le modalità di abbattimento, che avviene spesso in spregio di un minimo rispetto degli animali stessi e dell'ambiente; e ancora, le catastrofi naturali, che spesso naturali non sono, in quanto i ponti precipitano, le case crollano, i fiumi esondano, distruggendo uomini e cose per l'incuria di coloro che hanno costruito senza rispettare leggi e sicurezza del territorio.</p>
      <p sl="it">Tutti questi problemi dovrebbero essere all'attenzione del Vertice di Stoccolma, insieme ad altri fattori, quali il continuo utilizzo di Internet senza regole, almeno europee, che garantiscano che la rete sia un momento di libertà e non di sopruso e di violenza, come avviene per i siti che promuovono la pedofilia, il traffico di droga, eccetera. Le case discografiche e l'economia hanno fatto chiudere Napster : quando i governi europei faranno chiudere i siti dei pedofili? E ancora, ma non ultimo, l'inquinamento del Mediterraneo e di altri mari.</p>
      <p sl="it">Ci chiediamo se il Consiglio di Stoccolma si occuperà almeno del crollo del nuovo mercato e delle conseguenze per i consumatori.</p>
    </intervention>
    <intervention id="3-068" speaker_id="1" name="Jarzembowski" is_mep="True" mode="spoken">
      <p sl="de">Signor Presidente, signora Presidente del Consiglio, onorevoli colleghi, vorrei trattare la questione della liberalizzazione dei servizi postali. Signora Presidente del Consiglio, lei ha affrontato questo tema. Ma i servizi postali sono un esempio di come siano inefficienti le riunioni del Consiglio. A Lisbona si è deciso di accelerare la liberalizzazione dei servizi postali.</p>
      <p sl="de">Il Parlamento europeo ha adottato il proprio parere ancora prima della fine dell'anno, nella speranza che il Consiglio arrivasse entro la fine del 2000 all'elaborazione di una posizione comune. E cos'è successo? Niente! Il Consiglio non ha deliberato alcuna posizione comune. Sembra, anzi, di capire che non abbia alcuna intenzione di farlo. In Germania si è addirittura deciso di prolungare il monopolio nel settore postale in seguito alla stasi che si è registrata a livello europeo.</p>
      <p sl="de">Signora Presidente del Consiglio, la esortiamo ad intervenire affinché al Vertice di Stoccolma i Capi di stato e di governo diano senza indugio istruzioni ai Ministri competenti di procedere con il dossier riguardante la liberalizzazione delle poste. Solo così potremo dimostrare che le riunioni del Consiglio hanno davvero un senso e servono a compiere passi avanti.</p>
      <p sl="de">La invitiamo a prendere anche un'altra decisione, signora Presidente del Consiglio: i Capi di stato e di governo devono valutare la politica strutturale, e devono farlo in tempi rapidi. Dobbiamo giungere al più tardi nel 2003 ad una riforma della politica strutturale, per due motivi. Primo, in molti paesi la politica strutturale riveste un significato importante per la politica del mercato del lavoro; secondo, dobbiamo far sapere ai paesi candidati cosa li aspetta in seguito, se aderiranno all'Unione dopo il 2005-2006.</p>
      <p sl="de">Pertanto, signora Presidente del Consiglio, lasci che il Vertice decida davvero qualcosa di concreto: la liberalizzazione dei servizi postali e la valutazione dei Fondi strutturali, affinché vengano compiuti progressi in vista del periodo successivo al 2006. Ringrazio i colleghi per l'attenzione.</p>
      <a text="(Applausi)"/>
    </intervention>
    <intervention id="3-069" speaker_id="1838" is_mep="True" mode="spoken" role="Presidente">
      <p sl="unknown">La ringrazio, onorevole Jarzembowski.</p>
      <p sl="unknown">La discussione su questo argomento è sospesa, e riprenderà alle 15.00.</p>
      <p sl="unknown">Passiamo ora al turno di votazioni.</p>
    </intervention>
    <intervention id="3-071" speaker_id="4327" name="Díez González" is_mep="True" mode="spoken">
      <p sl="es">Signor Presidente, vorrei presentare una mozione di procedura. Nel pomeriggio di ieri, durante il Tempo delle interrogazioni alla Commissione, l'ultima interrogazione trattata è stata la n. 61, mentre quella della onorevole García Orcoyen, deputata spagnola del partito popolare, la n. 91, non è stata esaminata.</p>
      <p sl="es">Oggi, alcuni mezzi di comunicazione spagnoli hanno pubblicato l'interrogazione e la presunta risposta del Commissario, signora Wallström. Stamani, venuto a conoscenza del fatto, il gruppo socialista ha sollecitato per iscritto la risposta in questione ai servizi del Parlamento. Alle ore 11.28 di questa mattina abbiamo ricevuto per iscritto, da parte dei servizi dell'Assemblea, la seguente risposta:</p>
      <p sl="es">"Desidero comunicare che la risposta all'interrogazione della onorevole García Orcoyen, che ci è stata consegnata alla fine del Tempo delle interrogazioni, non è ancora stata tradotta. Non appena riceveremo la traduzione, la invieremo ufficialmente all'autrice e provvederemo a trasmetterne copia via e-mail . Firmato: João Correa."</p>
      <p sl="es">Com'è possibile, signor Presidente, che i deputati non siano a conoscenza delle risposte - nemmeno l'autrice dell'interrogazione - mentre invece i mezzi di comunicazione sono in possesso non solo della presunta risposta, ma addirittura di un comunicato esplicativo diffuso dal partito popolare a tale proposito? Signor Presidente, è la seconda volta in un mese che capita un fatto del genere, cioè che si verifichino fughe di notizie a favore dei mezzi di informazione spagnoli, prima ancora che gli stessi deputati - insisto, perfino gli autori dell'interrogazione - vengano a conoscenza della risposta. Com'è possibile che questo avvenga? E' forse un caso che in entrambe le occasioni la presunta risposta favorisca le posizioni del governo spagnolo? Può darsi che il governo spagnolo abbia infiltrato una talpa all'interno della Commissione o del Parlamento? Signor Presidente, come parlamentare le chiedo maggiore tutela per l'Assemblea e più rispetto per i deputati.</p>
      <a text="(Applausi)"/>
    </intervention>
    <intervention id="3-072" speaker_id="1403" is_mep="True" mode="spoken" role="Presidente">
      <p sl="unknown">Come lei ha chiaramente indicato nelle sue osservazioni, i servizi del Parlamento non erano in alcun modo in contatto con i mezzi d’informazione. Se vi è stata una fuga di notizie, la Commissione ne è responsabile ed è certo che è ad essa che ci rivolgeremo per affrontare la questione. E’ inaccettabile che i mezzi d’informazione ricevano una risposta prima del deputato che ha presentato l’interrogazione.</p>
      <a text="(Applausi)"/>
    </intervention>
    <intervention id="3-073" speaker_id="2001" name="Galeote Quecedo" is_mep="True" mode="spoken">
      <p sl="es">Signor Presidente, desidero semplicemente segnalare che i mezzi di informazione spagnoli hanno grande professionalità e, pertanto, non mi stupisce affatto che abbiano tali capacità di accesso alle fonti di informazione.</p>
    </intervention>
    <intervention id="3-074" speaker_id="1403" is_mep="True" mode="spoken" role="Presidente">
      <p sl="unknown">Mi piace sempre sentir parlare di persone che sanno fare il loro mestiere.</p>
    </intervention>
  </section>
  <section id="creitem3" title="VOTAZIONI">
    <intervention id="3-077" speaker_id="photo_generic" name="Barnier" is_mep="True" mode="spoken" role="Commissione">
      <p sl="fr">Signor Presidente, in merito a quest’importante relazione vorrei dire che la Commissione può accogliere gli emendamenti nn. 3, 4, 7, 8 in parte, 9, 10, 11, 12, 13 seconda parte, 14, 16, 17 in parte, 18 in parte, 19 in parte, 21, 28 e 29 in parte. Possiamo accettare gli emendamenti nn. 39 e 40. D’altro canto, gli emendamenti nn. 1, 2, 5 e 23 sono accettabili in linea di principio. Invece, onorevoli deputati, la Commissione non può accogliere gli emendamenti nn. 6, 13 prima parte, 15, 20, 22, 24, 25, 26, 27, 30, 31, 32, 33, 35, 36, 37, 38, 42, 43, 44, 45, 46, 47, 48, 49, 50 e 51.</p>
    </intervention>
    <intervention id="3-079" speaker_id="photo_generic" name="Barnier" is_mep="True" mode="spoken" role="Commissione">
      <p sl="fr">Signor Presidente, per quanto riguarda questa relazione la Commissione può accogliere gli emendamenti nn. 2, 11 e 12. Possiamo accettare in parte ed in linea di principio gli emendamenti nn. 3, 7, 8, e 9. Non possiamo invece accogliere gli emendamenti nn. 1, 4, 5, 6, 10 e 13.</p>
    </intervention>
    <intervention id="3-081" speaker_id="1122" name="Oomen-Ruijten" is_mep="True" mode="spoken">
      <p sl="nl">Signor Presidente, mi pare che ci sia stato un errore nella votazione di poco fa. La seconda parte dell’emendamento n. 10 non ha ottenuto la maggioranza, motivo per cui non avremmo dovuto votare sulla seconda parte dell’emendamento n. 13. Di conseguenza, la seconda parte del testo del Consiglio rimane.</p>
    </intervention>
    <intervention id="3-082" speaker_id="1403" is_mep="True" mode="spoken" role="Presidente">
      <p sl="unknown">A dire il vero non sono d'accordo con lei, ma non ritengo necessario discutere la questione. Alla luce del voto, il risultato è lo stesso.</p>
      <a text="(Il Presidente dichiara approvata la posizione comune così modificata)"/>
      <p sl="unknown">Raccomandazione per la seconda lettura (A5-0055/2001) della commissione giuridica e per il mercato interno sulla posizione comune definita dal Consiglio in vista dell'adozione di una direttiva del Parlamento europeo e del Consiglio relativa al riscaldamento dei veicoli a motore e dei loro rimorchi, che modifica la direttiva 70/156/CEE del Consiglio e abroga la direttiva 78/548/CEE del Consiglio (7074/1/2000 - C5-0615/2000 - 1998/0277(COD)) (Relatore: onorevole Miller)</p>
      <p sl="unknown">Prima della votazione:</p>
    </intervention>
    <intervention id="3-083" speaker_id="photo_generic" name="Barnier" is_mep="True" mode="spoken" role="Commissione">
      <p sl="fr">Signor Presidente, come il mio collega Liikanen ha indicato ieri, la Commissione può accogliere i due emendamenti nn. 1 e 2.</p>
    </intervention>
    <intervention id="3-084" speaker_id="1403" is_mep="True" mode="spoken" role="Presidente">
      <p sl="unknown">Sono lieto di vedere che gli scozzesi hanno ottenuto il cento percento.</p>
      <a text="(Il Presidente dichiara approvata la posizione comune così modificata)"/>
      <p sl="unknown">Relazione (A5-0074/2001) dell'onorevole Korhola a nome della commissione per l'ambiente, la sanità pubblica e la politica dei consumatori, sulla proposta di direttiva del Parlamento europeo e del Consiglio sull'accesso del pubblico all'informazione ambientale (COM(2000) 402 - C5-0352/2000 - 2000/0169(COD))</p>
      <a text="(Il Parlamento approva la risoluzione legislativa)"/>
      <p sl="unknown">Relazione (A5-0070/2001) dell'onorevole Angelilli a nome della commissione per le libertà e i diritti dei cittadini, la giustizia e gli affari interni, sull'iniziativa della Repubblica francese e del Regno di Svezia in vista dell'adozione della decisione del Consiglio che istituisce una rete europea di prevenzione della criminalità (13464/2000 - C5-0717/2000 - 2000/0824(CNS))</p>
    </intervention>
    <intervention id="3-086" speaker_id="1882" name="Pomés Ruiz" is_mep="True" mode="spoken">
      <p sl="es">Signor Presidente, desidero solo segnalare che il testo che si intende emendare è stato oggetto di un consenso praticamente unanime in sede di commissione e che, in questo momento, tale consenso è spezzato dalla posizione del gruppo socialista.</p>
    </intervention>
    <intervention id="3-088" speaker_id="4413" name="Fatuzzo" is_mep="True" mode="spoken">
      <p sl="it">Signor Presidente, ho votato contro la relazione Jackson, relativa alla conciliazione sulle ispezioni ambientali. Ho votato contro, ora, come ho votato contro durante la conciliazione, alla quale ho partecipato con piacere come membro supplente. Io mi domando ancora una volta come mai non è possibile avere una direttiva per il controllo delle ispezioni ambientali. Questo vuol dire solamente che i nostri Stati non vogliono essere controllati nell'applicazione delle norme comunitarie sull'ambiente. Ricordiamoci che la guerra in Iraq è nata perché il presidente Saddam Hussein non voleva controlli sul proprio territorio. Non vorrei che anche l'Europa facesse la stessa fine.</p>
    </intervention>
    <intervention id="3-090" speaker_id="4413" name="Fatuzzo" is_mep="True" mode="spoken">
      <p sl="it">Signor Presidente, per quale motivo ho votato a favore della relazione che consente ai pensionati e agli anziani di respirare aria pulita? Poco fa mi sono sentito chiamare. Lei sa, signor Presidente, che oggi è il 14 marzo 2001. Mi sono sentito chiamare: "Fatuzzo, Fatuzzo!" "Chi è?" ho risposto. "Ma sono io, non mi riconosci?" "Io chi?" "Io, Fatuzzo Carlo! Sono il Fatuzzo uomo." "Ah, e ti ricordi di me solo una volta all'anno?" "Sì, lo sai, tutte le volte che fai il compleanno ti faccio gli auguri, perché oggi è il mio compleanno!" "Va bene, grazie, ma lasciami lavorare, sto presentando la mia dichiarazione di voto." "Fatuzzo, devi ricordarti che compi 57 anni e quindi ti stai avvicinando anche tu alla pensione. Volevo dirti che sono ben felice di avere un onorevole Fatuzzo che si occupa dei pensionati, perché così si occupa anche di me, Fatuzzo uomo, che comunque compie ogni anno un anno di più e si avvicina anche lui alla pensione."</p>
    </intervention>
    <intervention id="3-091" speaker_id="997" name="Speroni" is_mep="True" mode="spoken">
      <p sl="it">Signor Presidente, ritengo abbastanza assurdo che il Parlamento europeo si occupi in maniera così tecnica di certi argomenti. Abbiamo visto degli emendamenti difficilmente comprensibili anche per un esperto della materia, figuriamoci per chi della materia esperto non è. Anche con tutta la buona volontà, se uno non ha alle spalle determinate conoscenze, non può certo, pur applicandosi e studiando gli emendamenti, capirli adeguatamente. E' una cosa - ripeto - assurda, illogica, che dovrebbe far riflettere chi ha il potere - e non siamo certo noi parlamentari - di cambiare le cose in modo tale che le cose tecniche vengano lasciate ai tecnici e le cose politiche ai politici, giacché su queste cose abbiamo la codecisione e su altre, più comprensibili e più politiche, decide invece qualcun altro.</p>
    </intervention>
    <intervention id="3-092" speaker_id="4466" name="Figueiredo" is_mep="True" mode="written">
      <p sl="it">Gli emendamenti presentati si basano in larga misura su presupposti giusti, nell'ottica di una diminuzione effettiva delle emissioni inquinanti, della tutela dell'ambiente e della salute pubblica, presupposti che non giustificano le deroghe presentate nella proposta di posizione comune del Consiglio, dato che:</p>
      <p sl="it">i processi di desolforazione oggigiorno non sono così onerosi come in passato e vi è una tendenza verso una marcata diminuzione. Inoltre si sono compiuti notevoli progressi in quest'area;</p>
      <p sl="it">è naturale puntare su metodi che migliorino l'efficienza energetica dei processi di combustione, ricorrendo a sistemi di catalizzatori che contribuiscano non solo alla diminuzione dei composti del carbonio, bensì anche a quella di altri inquinanti.</p>
      <p sl="it">Ecco i motivi per cui ho votato a favore della presente relazione.</p>
    </intervention>
    <intervention id="3-093" speaker_id="2025" name="Grossetête" is_mep="True" mode="written">
      <p sl="it">Spetta all'Unione europea disciplinare le emissioni degli impianti di combustione. Il vento non conosce infatti confini ed i rifiuti provenienti dai grandi impianti di combustione attraversano tutti gli Stati membri nonché i paesi candidati.</p>
      <p sl="it">Il problema principale consiste nel poter fissare valori limite di emissioni ambiziosi, che tutelino la salute di tutti i cittadini tenendo conto delle possibilità dei diversi impianti e delle varie centrali. L'istituzione di valori massimi troppo elevati vanificherebbe gli sforzi che si prevede di compiere per migliorare la situazione.</p>
      <p sl="it">Sebbene abbia votato a favore degli emendamenti che migliorerebbero la posizione comune del Consiglio, mi sono invece pronunciata contro tutti i dispositivi oggi giudicati irrealizzabili.</p>
      <p sl="it">Pur essendo favorevole ad una riduzione delle emissioni inquinanti, sono convinta che si debba essere pragmatici evitando d'imporre criteri che l'industria non potrà in alcun caso rispettare per il momento. La credibilità del Parlamento europeo dipende dal realismo degli obiettivi su cui i deputati sono chiamati a pronunciarsi.</p>
    </intervention>
    <intervention id="3-095" speaker_id="4413" name="Fatuzzo" is_mep="True" mode="spoken">
      <p sl="it">Signor Presidente, come rappresentante dei pensionati e del Partito dei pensionati, ho votato a favore di questa relazione che stabilisce i limiti nazionali di emissione di alcuni inquinanti atmosferici: il biossido di zolfo, l'ossido di azoto, i composti organici volatili e infine, signor Presidente, l'ammoniaca, NH3. Mi sono ricordato - e ho votato a maggior ragione a favore - che, quando a casa Fatuzzo, come in tutte le case, si fanno le pulizie, col concorso di varie persone, come la moglie e la figlia, ecco che un odore di ammoniaca arriva sempre alle mie narici. Allora mi dico: "In tutte le case, sicuramente, si userà l'ammoniaca per le pulizie!" Come mai, allora, in questo documento non abbiamo vietato l'uso dell'ammoniaca, così dannosa e inquinante, nelle pulizie delle nostre abitazioni?</p>
    </intervention>
    <intervention id="3-096" speaker_id="4466" name="Figueiredo" is_mep="True" mode="written">
      <p sl="it">La relazione prospetta soluzioni piuttosto insufficienti, nell'ottica di una diminuzione effettiva delle emissioni inquinanti, della tutela dell'ambiente e della salute pubblica, dal momento che i limiti proposti, estremamente modesti, rappresentano un chiaro compromesso a difesa degli interessi economici e si allontanano dai valori consigliati dall'Organizzazione mondiale della sanità e, di conseguenza, dalle esigenze di tutela dell'ambiente e della salute pubblica che occorre difendere.</p>
      <p sl="it">Gli emendamenti presentati non servono ad approfondire in modo significativo la posizione comune del Consiglio, dato che l'unico vantaggio che offrono è quello di fissare limiti temporali al raggiungimento degli obiettivi. Tuttavia sia in fatto di valori delle emissioni che di deroghe, non esiste una grande differenza rispetto al documento precedente.</p>
    </intervention>
    <intervention id="3-097" speaker_id="photo_generic" name="Malmström e Olsson" is_mep="True" mode="written">
      <p sl="sv">La proposta di compromesso del Consiglio comporterà, con ogni probabilità, un amento delle emissioni di tutti e quattro gli inquinanti atmosferici esaminati nella direttiva. In tutta l’Unione, i limiti di emissione aumentano del 6 percento nel caso del biossido di zolfo, del 10 percento nel caso degli ossidi di azoto, del 17 percento per composti organici volatili e del 10 percento nel caso dell’ammoniaca. Sinora non è stata condotta alcuna valutazione d’impatto ambientale delle proposte del Consiglio, né si sono calcolati i costi e i benefici sul piano economico. E’ tuttavia chiaro che i livelli di compromesso fissati dal Consiglio non permetteranno una riduzione delle emissioni sufficiente a raggiungere entro il 2010 gli obiettivi intermedi fissati per tutelare l’ambiente.</p>
      <p sl="sv">Il cosiddetto protocollo di Göteborg alla Convenzione sull’inquinamento atmosferico transfrontaliero di lunga distanza è stato firmato nel dicembre del 1999, ossia sei mesi dopo la proposta della Commissione in materia di limiti di emissione nazionali. Tutti gli Stati membri hanno firmato il protocollo. In alcuni casi, i limiti massimi di emissione del protocollo sono inferiori a quelli proposti dalla Commissione. I limiti di compromesso fissati dal Consiglio sono, di conseguenza, in alcuni casi peggiori anche di quelli di cui alla proposta della Commissione e possono essere ritenuti tutt’altro che ambiziosi.</p>
      <p sl="sv">I carichi critici e i livelli d’esposizione agli inquinanti atmosferici acidificanti continueranno pertanto a essere superati in vaste aree dell’UE, e una vasta parte della popolazione dell’Unione continuerà, anche in futuro, a vedersi esposta a un inquinamento atmosferico superiore alle direttive dell’OMS in materia di qualità dell’aria. Non è ammissibile, ora, la pretesa di abbassare ulteriormente il livello di ambizione annacquando la direttiva nel modo proposto dal Consiglio. Per questa ragione abbiamo appoggiato la linea del relatore in votazione e abbiamo votato a favore dell’emendamento n. 10.</p>
    </intervention>
    <intervention id="3-099" speaker_id="4413" name="Fatuzzo" is_mep="True" mode="spoken">
      <p sl="it">Signor Presidente, il documento che abbiamo votato, preparato dall'onorevole Miller, relativo al riscaldamento dei veicoli a motore, è un documento su cui ho votato a favore, anche perché molti autisti di camion e di autotreni sono anziani, lavorano fino all'ultimo. Abbiamo fra l'altro sentito la Commissione dire che dobbiamo lavorare fino a 99 anni possibilmente, per consentire di pagare le pensioni di chi vivrà nel 2050. Vorrei quindi che questo lavoro venisse effettuato con degli intervalli in cui gli anziani che guidano gli autotreni si possano riposare, magari anche riscaldandosi. Ma mi viene spontanea anche una domanda: "Perché non pensiamo anche a riscaldare bene le case di coloro che vivono nei territori settentrionali dell'Unione europea, facendo pagare meno agli anziani, per il riscaldamento, che non nelle regioni del sud dell'Europa?"</p>
    </intervention>
    <intervention id="3-101" speaker_id="4413" name="Fatuzzo" is_mep="True" mode="spoken">
      <p sl="it">Signor Presidente, l'affascinante e bellissima onorevole Korhola, relatrice di questo documento, ha elaborato un buon documento sull'informazione ambientale, o meglio sull'accesso del pubblico all'informazione ambientale, sul quale io ho votato a favore perché è giusto dare informazioni. Mi è tuttavia venuto spontaneo l'interrogativo: "Quando finalmente il Parlamento europeo approverà una direttiva sull'accesso del pubblico alle informazioni previdenziali, all'informazione pensionistica?!" Credo sia molto importante che gli europei abbiano tutte le informazioni sull'ambiente, ma credo sia altrettanto importante, se non di più, specialmente per le persone anziane, essere informati sui diritti a pensione nei nostri Stati. C'è ancora molto da fare in questo settore e mi auguro che presto l'onorevole Korhola relazionerà anche sulle informazioni previdenziali negli Stati dell'Unione europea.</p>
    </intervention>
    <intervention id="3-102" speaker_id="2230" name="Ahern" is_mep="True" mode="written">
      <p sl="it">A dieci anni dal Vertice tenutosi a Rio de Janeiro gli obiettivi fissati in quell'occasione non sono ancora stati raggiunti. L'ambiente è sottoposto ad enormi pressioni. La povertà è in aumento in tutto il mondo. E’ indispensabile al Vertice mondiale del prossimo anno riuscire a rafforzare misure che garantiscano l'avvio di un processo di sviluppo in senso sostenibile a tutela delle comunità esistenti.</p>
      <p sl="it">Il Quinto programma d'azione per l'ambiente salvaguarda le persone dagli effetti negativi dell'inquinamento atmosferico. L'obiettivo a lungo termine del programma d'azione non sarà di facile realizzazione, per cui la Commissione ha giustamente deciso di adottare un approccio graduale fissando obiettivi ambientali intermedi per l'anno 2010.</p>
      <p sl="it">Sono lieta che la relazione sia stata modificata in modo da includere il combustibile e l'energia nucleari nonché analisi finanziarie ed economiche. E’ di fondamentale importanza includere un controllo delle informazioni in materia di combustibile nucleare, ed in particolare delle sovvenzioni a favore del combustibile e dell'energia nucleari.</p>
      <p sl="it">Le autorità locali devono anche fornire spontaneamente informazioni quando ne viene fatta loro richiesta. Di recente ho ricevuto alcune rimostranze da parte di elettori del collegio di Kilkenny in Irlanda, che lamentavano le difficoltà incontrate nel tentativo di ottenere informazioni riguardo agli sviluppi ad Archer's field. Io stessa ho chiesto informazioni all'autorità locale ed al commissario regionale, ma finora senza successo. Se è stato utilizzato denaro europeo in modo inappropriato per deviare una strada, e lungo il percorso della vecchia strada sono in corso opere di ampliamento, si tratterebbe di un fatto scandaloso per il quale abbiamo il diritto di ottenere spiegazioni.</p>
    </intervention>
    <intervention id="3-103" speaker_id="1461" name="Alavanos" is_mep="True" mode="written">
      <p sl="el">La nuova direttiva include le relative disposizioni della Convenzione di Aarhus, migliora enormemente la direttiva 90/313 limitando le deroghe esistenti, riduce ad un mese il limite temporale per rispondere ad una richiesta e prevede l’obbligo di fornire le informazioni desiderate nel formato richiesto.</p>
      <p sl="el">Prende in considerazione l’utilizzo delle moderne tecnologie dell’informazione, ma deve tener conto anche che le richieste aumenteranno.</p>
      <p sl="el">Indubbiamente ci sono difficoltà dovute all’organizzazione carente e alla mancanza di quadri presso i servizi specie a livello locale, nonché grandi differenze nello sviluppo dei sistemi informatici e delle comunicazioni.</p>
      <p sl="el">Colgo l’occasione per segnalare che noi europarlamentari riceviamo lamentele per carenze e questioni in sospeso che riguardano la legislazione ambientale e il suo recepimento nel diritto nazionale. Cito ad esempio la direttiva 92/42, nota come direttiva NATURA, ai sensi della quale gli Stati membri dovrebbero aver già redatto gli elenchi ufficiali delle zone che vanno tutelate, con il risultato che la Commissione è stata inondata da una marea di domande d’intervento in tali zone. Con questo tipo di questioni ancora in sospeso è difficile applicare la nuova normativa sulla “informazione ambientale”.</p>
      <p sl="el">Malgrado ciò voterò a favore della relazione poiché rappresenta un piccolo passo verso lo sviluppo della coscienza ambientale della società, che potrà diventare realtà grazie alla parallela diffusione delle disposizioni della direttiva e dei diritti da essa derivanti.</p>
    </intervention>
    <intervention id="3-104" speaker_id="4508" name="Meijer" is_mep="True" mode="written">
      <p sl="it">Sono passati i tempi in cui le correnti politiche, i gruppi d’interessi e le autorità negavano l’esistenza dei problemi ambientali. Eppure, ancora oggi continuano a verificarsi nuovi casi di inquinamento ambientale, mentre quelli più vecchi nella maggior parte dei casi non sono affrontati in maniera adeguata. I problemi ambientali ora esistenti sono per lo più la conseguenza di un atteggiamento improntato alla segretezza. Le imprese tengono segreti i procedimenti di produzione e, di conseguenza, anche la produzione delle scorie che finiscono nell’aria, nell’acqua e nel terreno. Rendere pubblici questi procedimenti potrebbe venir loro a costare. Sotto la pressione delle imprese, anche le autorità tengono segreti i loro permessi e controlli. Sì, si producono tanti bei dossier , però solo i funzionari competenti sanno cosa vi stia scritto dentro. Dato questo stato di cose, i cittadini direttamente interessati, i lavoratori, gli ambientalisti e chi deve intervenire in caso di catastrofi sono in buona parte all’oscuro di quelli che sono i pericoli reali. Bisogna che succeda qualcosa di molto grave perché tutti reagiscano con grande indignazione e pretendano di conoscere le cause. I problemi ambientali possono essere risolti veramente solo se c’è la massima pubblicità. La proposta Korhola costituisce un passo nella giusta direzione nonché un miglioramento delle proposte della Commissione, anche se purtroppo consente ancora qualche scappatoia per prevedere eccezioni e per imporre il segreto.</p>
    </intervention>
    <intervention id="3-105" speaker_id="1311" name="Titley" is_mep="True" mode="written">
      <p sl="it">Sono assolutamente favorevole a misure che consentano al pubblico di avere accesso alle informazioni in materia ambientale. I cittadini europei devono vedere che l'Unione europea è trasparente, democratica ed aperta.</p>
      <p sl="it">La direttiva si propone di adattare la normativa esistente in modo da tener conto degli sviluppi intervenuti nel campo della tecnologia dell'informazione quali Internet . Un accesso rapido ed ampio alla rete riveste un'importanza fondamentale per offrire alle persone accesso ad informazioni sulla qualità dell'aria e dell'acqua. In un momento in cui i consumatori non sono sicuri di ciò che mangiano esattamente, è importante che dispongano del maggior numero possibile di informazioni sull'aria che respirano e sull'acqua che bevono.</p>
      <p sl="it">La rivoluzione di Internet ha trasformato il mondo. Si possono trovare personal computer in molte case, scuole ed uffici. E’ ora che sia disponibile per i cittadini il maggior numero d'informazioni possibile, e quelle in materia ambientale devono avere la priorità. Molti deputati al Parlamento europeo, io compreso, hanno creato siti web per consentire agli elettori di sapere cosa facciamo e in che modo le misure adottate nell'Unione europea li riguardano. Il mondo di Internet è troppo importante per essere ignorato. Le tecnologie dell'informazione e delle comunicazioni si stanno sviluppando ad un ritmo veloce e dobbiamo quindi mantenerci al passo con questi mutamenti e far sì che le informazioni continuino ad essere diffuse in modo efficace.</p>
      <p sl="it">L'accesso all'informazione è il minimo che i cittadini meritano e nel Parlamento europeo dobbiamo fare in modo che tale accesso sia promosso e non negato.</p>
    </intervention>
    <intervention id="3-107" speaker_id="4413" name="Fatuzzo" is_mep="True" mode="spoken">
      <p sl="it">Signor Presidente, domenica scorsa ho tenuto una riunione di pensionati, aderenti al Partito dei pensionati, del quartiere Loreto della città di Bergamo, città in cui abito e che è il mio collegio elettorale.</p>
      <p sl="it">Una volta appreso che avrei dovuto discutere, in seno al Parlamento europeo, questo documento sulla rete europea per la prevenzione delle criminalità, all'unisono essi mi hanno detto: "Fatuzzo, devi chiedere l'istituzione del policeman europeo, dell'european policeman , il poliziotto di quartiere europeo. Noi crediamo che la criminalità debba essere combattuta qui, nei nostri quartieri, con la presenza in carne ed ossa del poliziotto, autorità che faccia rispettare la legge nei quartieri delle città." Per questo motivo ho votato volentieri a favore della relazione, auspicando l'istituzione del policeman europeo.</p>
    </intervention>
    <intervention id="3-108" speaker_id="997" name="Speroni" is_mep="True" mode="spoken">
      <p sl="it">Signor Presidente, anche su questa relazione mi sono astenuto - come su quella precedente per la quale ho fatto una dichiarazione di voto - perché su un argomento così importante il Parlamento è chiamato unicamente ad esprimere un parere e non ha poteri di decisione. Su un argomento così sensibile, che sta particolarmente a cuore ai cittadini, siamo semplicemente dei consulenti, magari ben pagati, ma non abbiamo potere di decidere. Ritengo che sia ora di cambiare; ritengo che il Parlamento debba avere la pienezza dei poteri per deliberare su tutti gli argomenti che interessano i cittadini europei, alla pari con il Consiglio, su un piano uguale di dignità e di competenza.</p>
      <p sl="it">Concludo facendo gli auguri al collega Fatuzzo per il suo compleanno.</p>
    </intervention>
    <intervention id="3-109" speaker_id="4493" name="Korakas" is_mep="True" mode="written">
      <p sl="el">Nessuno potrebbe obiettare alla necessità di adottare misure per prevenire la cosiddetta criminalità nelle città, la delinquenza minorile e i reati connessi alla droga. Non si può non essere d’accordo sulle ragioni che alimentano questo tipo di criminalità. Tutti i criminologi moderni concordano sul fatto che le ragioni sono eminentemente sociali: miseria, disoccupazione, disparità sociali, celebrazione della concorrenza sfrenata e aspirazione al massimo profitto – che la classe dirigente mondiale cerca di imporre come massimo ideale – alimentano tra l’altro la criminalità. Di conseguenza, finché ci sarà un sistema socioeconomico fondato sullo sfruttamento dell’uomo da parte dei suoi simili, la criminalità continuerà a prosperare.</p>
      <p sl="el">Ci si aspetterebbe però la proposta di talune misure, soprattutto di natura sociale ed economica, volte ad alleviare la situazione o almeno a ridurre il ritmo di crescita della criminalità mediante la prevenzione. Al contrario, le iniziative di Francia e Svezia, su cui si fonda la relazione, propongono di creare una rete per lo scambio di informazioni tra gli Stati membri in merito alle misure adottate in questo campo. Ancor peggio, in un modo scientificamente inaccettabile, la relazione identifica la microcriminalità con la criminalità organizzata. Per prevenzione del crimine s’intende soprattutto l’adozione di misure volte a mitigare le cause sociali che lo determinano, o almeno misure destinate a ridurre le occasioni per perpetrare un crimine. Nella criminalità organizzata, però, l’importanza viene data alla repressione.</p>
      <p sl="el">Questa identificazione non è casuale. Ancora una volta si dimostra che la reale esigenza di far fronte al crimine comune è usato come pretesto per limitare i diritti e le libertà dei cittadini e per creare un quadro istituzionale ancor più autoritario. Non va dimenticato che le recenti risoluzioni del Parlamento europeo sulla criminalità organizzata prevedono misure volte a limitare qualunque diritto civile e liberale nel settore del diritto penale. In questo stesso clima si sta discutendo in Grecia di un progetto di legge con cui il governo, con il pretesto di “debellare il terrorismo e la criminalità”, rafforzerebbe i meccanismi di repressione del movimento popolare.</p>
      <p sl="el">Per i suddetti motivi gli europarlamentari del partito greco KKE voteranno contro la relazione.</p>
    </intervention>
    <intervention id="3-110" speaker_id="4403" name="Krivine" is_mep="True" mode="written">
      <p sl="it">Nella comunicazione della Commissione al Consiglio ed al Parlamento del 29 novembre 2000 sulla prevenzione della criminalità nell'Unione europea vengono assimilate "criminalità", "delinquenza", "violenza" ed "inciviltà". E’ una logica estremamente pericolosa. Come stupirsi quindi che la proposta di creare una rete europea di prevenzione si articoli attorno alla pubblica amministrazione o alla giustizia, ma anche al settore privato, in collaborazione con Europol, l'OLAF e l'Osservatorio europeo sulle droghe e le tossicomanie?</p>
      <p sl="it">La creazione di una rete di scambio d'informazioni, intesa come progetto pilota, ponendosi come priorità la delinquenza giovanile, la criminalità urbana e quella connessa alla droga, oltre al rischio della costituzione di schedari europei, non può che contribuire alla criminalizzazione di una gioventù già spesso vittima di politiche in materia di sicurezza condotte con il pretesto di lottare contro il senso d'insicurezza.</p>
      <p sl="it">In materia di prevenzione non viene formulata alcuna proposta concreta, a parte l'assegnazione di un premio europeo per la prevenzione della criminalità!</p>
      <p sl="it">Nel momento in cui le politiche europee in materia di occupazione condannano per lo più i giovani alla disoccupazione o ai lavori precari, in cui interi quartieri urbani sono luoghi d'esclusione economica e sociale, si dovrebbe instaurare un'autentica politica di prevenzione con gli operatori sociali ed i servizi pubblici. Per tutti questi motivi ho votato contro la relazione.</p>
    </intervention>
    <intervention id="3-111" speaker_id="1311" name="Titley" is_mep="True" mode="written">
      <p sl="it">Appoggio appieno la creazione di una rete europea di prevenzione della criminalità proposta su iniziativa della scorsa Presidenza francese e dell'attuale Presidenza svedese, che dimostra l'impegno assunto dall'Unione europea di combattere la criminalità e di proteggere i cittadini.</p>
      <p sl="it">Dobbiamo essere inflessibili nei confronti della criminalità e delle cause che ne stanno alla base. Non è sufficiente che ogni Stato membro si impegni da solo nella lotta alla criminalità. Per affrontare il problema dobbiamo lavorare insieme ai nostri vicini europei, sviluppando punti di contatto e strategie di prevenzione della criminalità e sostenendo le attività di prevenzione a livello locale e nazionale in tutta l'Unione europea. E’ importante rivolgere particolare attenzione alla criminalità giovanile, a quella urbana e a quella connessa alla droga.</p>
      <p sl="it">Le misure contro la criminalità devono essere applicate da Blackburn a Barcellona. Solo lavorando insieme nell'Unione europea nel suo complesso possiamo combattere i flagelli sociali della criminalità. In questo modo i nostri figli saranno quindi protetti senz'alcuna distinzione dall'Inghilterra nordoccidentale alla Francia meridionale.</p>
      <p sl="it">Il governo laburista britannico ha posto la criminalità al primo posto del suo programma, riducendo così la criminalità violenta ed il disordine. Dall'altro lato, i Conservatori offrono solo un aumento della criminalità ed un calo degli investimenti. Tenuto conto che la criminalità è una delle maggiori preoccupazioni dei cittadini europei, da parte nostra dobbiamo far sì che essa resti in Europa la massima priorità.</p>
    </intervention>
    <intervention id="3-112" speaker_id="2155" name="Watson" is_mep="True" mode="written">
      <p sl="it">Il gruppo ELDR ha votato contro alcuni emendamenti presentati dalla onorevole Angelilli ed ha deciso di astenersi sulla votazione finale in quanto crede che conferendo all'Unione europea il potere di agire nella lotta contro tutte le forme di criminalità si violino i principi di sussidiarietà e di proporzionalità. Affrontare insieme la criminalità transnazionale riveste un'importanza fondamentale. Infatti, la criminalità organizzata internazionale costituisce una delle sfide più ardue con le quali ci dobbiamo confrontare. La microcriminalità ed il vandalismo locali non hanno implicazioni transnazionali e non richiedono quindi l'azione dell'Unione europea.</p>
    </intervention>
    <intervention id="3-114" speaker_id="4413" name="Fatuzzo" is_mep="True" mode="spoken">
      <p sl="it">Signor Presidente, ringrazio lei e l'onorevole Francesco Enrico Speroni per gli auguri per il mio compleanno.</p>
      <p sl="it">Riguardo alla relazione relativa alla cooperazione fra i giudici degli Stati membri nell'assunzione delle prove, devo dire che ieri sera mi trovavo davanti all'ascensore del decimo piano della Torre, quando mi si è avvicinata una bella e giovane ragazza europea - per la privacy non posso dire il suo nome; posso solo dire che il suo nome comincia con la lettera M - che mi ha detto: "Bravo, Fatuzzo! Io ascolto le sue dichiarazioni di voto con molto interesse perché anch'io, pur essendo giovane, m'interesso agli anziani e ai pensionati. Ho avuto un problema con la giustizia, una causa civile che si è protratta molto a lungo. Perciò, se lei voterà a favore di questa relazione sulla cooperazione fra i giudici, sarò ancora più lieta di ascoltarla, sempre".</p>
    </intervention>
    <intervention id="3-116" speaker_id="4413" name="Fatuzzo" is_mep="True" mode="spoken">
      <p sl="it">Signor Presidente, la relazione Bösch ha ricevuto il voto favorevole dell'onorevole Fatuzzo, rappresentante del Partito dei pensionati, interessato a tutelare gli interessi finanziari della Comunità e alla lotta contro le frodi.</p>
      <p sl="it">Avrei però piacere che si tutelassero anche gli interessi dei dipendenti della Comunità europea che, a quanto ho appreso proprio ieri, sono molto poco tutelati per quanto attiene alle loro pensioni, soprattutto se hanno svolto attività lavorativa anche in altri Stati, oltre che nella Comunità europea.</p>
      <p sl="it">Ritengo che i funzionari europei debbano avere gli stessi diritti di coloro che vivono in un qualunque Stato dell'Unione. Mi auguro pertanto di poter votare presto a favore della tutela degli interessi previdenziali della Comunità.</p>
    </intervention>
    <intervention id="3-117" speaker_id="4363" name="Caullery" is_mep="True" mode="written">
      <p sl="it">Il chiarimento completo dei gravissimi casi di frode posti in evidenza nel 1999 costituisce una prova di credibilità per la Commissione europea ed una prova di efficienza per l'OLAF. La Commissione dovrà infatti convincere noi ed i cittadini europei della sua volontà di dar seguito alle sue dichiarazioni in materia di lotta contro la corruzione e la frode.</p>
      <p sl="it">Il gruppo di cui faccio parte si associa alla richiesta avanzata dalla commissione per il controllo dei bilanci di una maggiore indipendenza operativa, in materia di indagini, dell'OLAF e del suo direttore nei confronti della Commissione europea. Allo stesso modo, per poter adempiere al suo compito di controllo, il Parlamento dovrebbe aver accesso, senza particolari difficoltà, quando lo richiede, alle relazioni dell'OLAF. Respingiamo tuttavia con forza la richiesta federalista di una rapida nomina di un Procuratore europeo, come indicato nella relazione dell'onorevole Bösch, mentre persino i fautori più accaniti di un sistema federale riconoscono tra pochi intimi e di nascosto che sarebbe più saggio attendere ancora almeno una decina d'anni.</p>
      <p sl="it">In materia di frode comunitaria e di affari giuridici, sarebbe preferibile e molto più sensato in questo caso far ricorso a Eurojust, struttura di cooperazione intergovernativa presso il Consiglio, costituita da 3 responsabili per ognuno dei quindici Stati membri dell'Unione, ossia 1 giudice, 1 rappresentante della Procura (procuratore) e 1 commissario di polizia. Un'opzione del genere sarebbe inoltre molto più rispettosa delle volontà nazionali.</p>
      <p sl="it">Pur prendendo atto dei gravissimi casi di frode venuti alla luce nel 1999 e che devono essere chiariti, non possiamo tuttavia non essere sorpresi dal fatto che a questo proposito si usino due pesi e due misure adottando un approccio unilaterale che pone in rilievo solo alcuni casi (quali Fléchard I con il quale si tenta di destabilizzare alcuni alti funzionari francesi e di porre in evidenza, con un vero e proprio accanimento terapeutico, l'Irlanda e la Francia, o Fléchard II, nel quale sono ormai coinvolte imprese tedesche, italiane e belghe).</p>
      <a text="(Intervento abbreviato in applicazione dell'articolo 137 del Regolamento)"/>
    </intervention>
    <intervention id="3-118" speaker_id="2109" name="Crowley" is_mep="True" mode="written">
      <p sl="it">Ho dato il mio sostegno nel complesso al contenuto della relazione Bösch. Spetta a tutti noi assicurare che si possa rafforzare la lotta contro la frode e tutelare gli interessi di tutti i contribuenti europei.</p>
      <p sl="it">L'unico punto di divergenza rispetto al relatore riguarda i paragrafi 7 e 10 nei quali si chiede l'istituzione di un Procuratore europeo. Da molto tempo mi oppongo alla creazione di quest'ufficio, che è stata proposta non solo in questo contesto, ma anche a proposito della questione delle procedure penali transfrontaliere. A mio avviso, un ufficio del genere non ha alcun fondamento giuridico e, tenuto conto della diversità degli ordinamenti giuridici degli Stati membri, non esiste alcuna garanzia della presunzione d'innocenza ed anche il probabile esito dei procedimenti giudiziari non sarebbe più rapido o migliore rispetto a quello del sistema attuale.</p>
      <p sl="it">Tuttavia, nonostante queste preoccupazioni, ho votato a favore della relazione e mi congratulo con il relatore.</p>
    </intervention>
    <intervention id="3-119" speaker_id="1788" name="Ducarme" is_mep="True" mode="written">
      <p sl="it">La Commissione Santer è stata costretta a dimettersi in seguito a sospetti di frode sui quali non intendo ritornare.</p>
      <p sl="it">In occasione delle audizioni degli attuali Commissari, tutti - il Presidente Prodi in testa - hanno promesso di riformare i loro servizi e di creare un autentico ufficio per la lotta antifrode indipendente e dotato dei mezzi necessari per svolgere i suoi compiti nel miglior modo possibile.</p>
      <p sl="it">L'OLAF è ora una realtà, ma non ci di deve fermare in un cammino così positivo. Restano da definire alcune modalità di funzionamento e da garantire la totale indipendenza dell'Ufficio.</p>
      <p sl="it">La relazione presentata dall'onorevole Bösch pone chiaramente in evidenza i problemi che persistono ed i possibili modi per risolverli. Per questo motivo insistiamo affinché le relazioni dell'OLAF siano comunicate alla commissione competente del Parlamento europeo.</p>
      <p sl="it">Un aspetto ancor più importante è costituito tuttavia dal fatto che la relazione lancia un appello pressante all'istituzione di un vero e proprio Procuratore europeo incaricato di perseguire tutti i casi di frodi commesse contro gli interessi finanziari delle Comunità europee. Si tratta di un elemento fondamentale della necessaria lotta antifrode che, insieme alla Commissione, dobbiamo condurre a buon fine nel più breve tempo possibile. Ne va della credibilità e dell'immagine dell'Unione.</p>
      <p sl="it">Infine, nelle sue motivazioni l'onorevole Bösch lancia l'idea d'invitare la futura Presidenza belga a fare tutto il possibile affinché si possano compiere seri progressi verso la creazione della figura del Procuratore europeo.</p>
      <p sl="it">Quest'idea gode di tutto il mio appoggio.</p>
      <p sl="it">La relazione dell'onorevole Bösch è ambiziosa, risoluta e realistica. Ho votato quindi a suo favore per augurare vivamente alla Presidenza belga di poter avviare l'Unione sulla strada auspicata dal Parlamento.</p>
    </intervention>
    <intervention id="3-120" speaker_id="photo_generic" name="Goebbels e Poos" is_mep="True" mode="written">
      <p sl="it">Pur condividendo le proposte della risoluzione sulla protezione degli interessi finanziari, ci siamo astenuti sui paragrafi che riguardano la nomina di un Procuratore europeo.</p>
      <p sl="it">La costituzione di un pubblico ministero europeo non è stata infatti presa in considerazione al Consiglio europeo di Nizza e, di conseguenza, non figura nel nuovo Trattato.</p>
      <p sl="it">Orbene, per istituire una nuova autorità con competenze giudiziarie e per dotarla dell'autorità indispensabile in tutti gli Stati membri si dovrebbe creare una base giuridica incontestabile.</p>
      <p sl="it">Finché tale base non esiste, non è auspicabile che il Parlamento europeo inviti, in forma vincolante, la Commissione a formulare una proposta in tal senso.</p>
      <p sl="it">Ciò vale anche nel caso in cui le competenze del Procuratore siano limitate ai reati commessi da membri ed agenti delle Istituzioni dell'Unione europea.</p>
    </intervention>
    <intervention id="3-121" speaker_id="4508" name="Meijer" is_mep="True" mode="written">
      <p sl="it">L’Unione europea incassa e distribuisce danaro. E’ evidente che un circuito di distribuzione di fondi così ampio e centralizzato come quello dell’Unione possa attirare l’interesse di persone con intenti fraudolenti. Quando è il momento di distribuire i soldi, si fa di tutto per rientrare nella cerchia dei beneficiari. Alcuni imprenditori ritengono di avere un vero e proprio diritto a ricevere sussidi da parte di un’autorità che chiaramente dispone di danaro addirittura in abbondanza. Un simile atteggiamento è alimentato dalle storie che si vanno raccontando ormai da decenni sulla costituzione di enormi riserve di prodotti invendibili, dei quali sembra non esserci alcun bisogno. Queste riserve sono in parte il risultato dei sussidi concessi. Si è cominciato quarant’anni fa con la frode dei rottami di metallo, e si continua fino ai giorni nostri. Quando si verificò il forte aumento della produzione di lino in Spagna, e le scorte eccedentarie furono bruciate, circolò persino il nome dell’allora ministro dell’agricoltura ed ora membro della Commissione europea. Solo ponendo fine all’inutile distribuzione di danaro si potrà porre fine anche alle frodi. Le autorità nazionali e regionali sono in grado di gestire questi fondi e di valutare il loro utilizzo molto meglio di quanto non possa fare l’Unione europea, un’entità molto distante da tutti che alimenta la credenza che ci sia denaro in abbondanza.</p>
    </intervention>
    <intervention id="3-122" speaker_id="2135" name="Miller" is_mep="True" mode="written">
      <p sl="it">Ho votato a favore della relazione Bösch anche se con una certa riluttanza dovuta al fatto che condivido, insieme a molti miei colleghi, i dubbi sulla figura di un Procuratore europeo e sul suo ruolo.</p>
      <p sl="it">Tuttavia, tenuto conto che il ruolo è stato limitato ai reati penali commessi contro gli interessi finanziari delle Comunità europee da membri e funzionari delle Istituzioni dell'Unione europea ritengo che questo ruolo limitato meriti di essere sostenuto.</p>
      <p sl="it">La sede dell'ufficio a Lussemburgo è appropriata, data la vicinanza alla Corte di giustizia europea.</p>
      <p sl="it">Sarà necessario controllare con attenzione l'ampliamento delle competenze del pubblico ministero europeo per evitare che possano entrare in conflitto con quelle degli Stati membri.</p>
    </intervention>
    <intervention id="3-123" speaker_id="4521" name="Tannock" is_mep="True" mode="written">
      <p sl="it">Il partito conservatore sta lottando con forza per contrastare la frode nell'Unione europea, ma non possiamo approvare la relazione tenuto conto dei riferimenti alla figura di un Procuratore europeo in essa contenuti, in quanto riteniamo che si tratti di un'ingerenza nella sovranità nazionale nel settore della giustizia penale. Ci siamo quindi astenuti sulla votazione finale, allo scopo di esprimere sostegno alla lotta contro la frode nell'Unione europea e di difendere al contempo la nostra posizione in merito alla questione del Procuratore europeo.</p>
    </intervention>
    <intervention id="3-124" speaker_id="1311" name="Titley" is_mep="True" mode="written">
      <p sl="it">Mi congratulo con il collega socialista, onorevole Bösch, per la sua relazione che sollecita misure più forti per intensificare la lotta contro la frode e fa del principio della tolleranza zero una realtà.</p>
      <p sl="it">Abbiamo fatto molta strada da quando sono venuti alla luce i casi di frode e di cattiva gestione della Commissione che hanno portato alle sue dimissioni nel 1999, ma resta ancora molto lavoro da fare. Non meno importante è il problema del traffico di burro adulterato ottenuto facendo uso di grassi animali e vegetali e addirittura di sostanze chimiche, che si calcola abbia causato al bilancio dell'Unione europea una perdita di 45 milioni di euro circa. Esiste poi anche la questione alquanto irregolare del caso del lino e delle sovvenzioni dell'Unione europea per la coltivazione del lino in alcuni Stati membri.</p>
      <p sl="it">Accolgo di buon grado il fatto che molti Stati membri si siano uniti all'azione avviata dalla Commissione nella causa contro le grandi società del tabacco americane dinanzi alla Corte di giustizia europea. Oggi nel Regno Unito si celebra la giornata contro il fumo e sembra opportuno sostenere questa causa che è intesa a combattere il contrabbando di tabacco su vasta scala che ogni anno causa ai bilanci dell'Unione europea e degli Stati membri perdite di entrate dell'ordine di diversi miliardi di euro.</p>
      <p sl="it">Signora Presidente, dobbiamo affrontare le cause che stanno alla base della cattiva gestione e della frode. Il Commissario Kinnock è un precursore e svolge un ruolo di primo piano nel promuovere queste riforme nella Commissione. Sono sicuro che il Commissario Kinnock sia proprio la persona giusta per contribuire a ristabilire la fiducia dell'opinione pubblica nelle Istituzioni dell'Unione europea e nelle loro azioni. Il Parlamento europeo deve sostenerlo nel suo ruolo. Non capisco come qualcuno possa avallare o consentire la frode. Tutti noi, le Istituzioni dell'Unione europea e gli stessi Stati membri abbiamo un ruolo importante da svolgere nell'assicurare che i cittadini riacquistino fiducia nell'Unione europea.</p>
    </intervention>
    <intervention id="3-126" speaker_id="4413" name="Fatuzzo" is_mep="True" mode="spoken">
      <p sl="it">"Che freddo!", mi viene da dire, signor Presidente, visto che questo è il secondo documento in cui ci interessiamo di riscaldare qualcuno nella nostra Comunità. Mentre precedentemente abbiamo pensato a riscaldare coloro che guidano gli autotreni, in questo documento, con cui si vuole migliorare l'efficienza energetica nella Comunità europea - sul quale ho votato a favore - rientra anche tutto quanto fa risparmiare energia, come ad esempio - cosa che auspico, è ben il caso di dirlo, calorosamente - il teleriscaldamento nelle città. Molta energia si può risparmiare, appunto, con il teleriscaldamento, perché con un'unica caldaia si potrebbero riscaldare le abitazioni di dieci, venti, cento, mille persone che abitano nella città. Con questo sistema si potrebbe quindi anche riscaldare di più le case dei pensionati che spesso stanno al freddo, a causa della loro modesta pensione.</p>
    </intervention>
    <intervention id="3-320" speaker_id="photo_generic" name="Eriksson, Herman Schmid e Sjöstedt" is_mep="True" mode="written">
      <p sl="sv">Comunichiamo con la presente dichiarazione che il motivo per cui abbiamo votato a favore del testo originale della relazione Wijkman, A5-0054/2001 , paragrafo 26 (viii), non è una nostra volontà di vedere introdotte a livello di Unione imposte comuni a carattere sovrannazionale. Abbiamo operato questa scelta, invece, in quanto chiediamo che la Commissione tenga conto di quella formulazione in vista di un futuro accordo su possibili soluzioni intergovernative in materia di tassazione sui combustibili.</p>
    </intervention>
    <intervention id="3-127" speaker_id="2278" name="Rübig" is_mep="True" mode="written">
      <p sl="it">Siamo favorevoli all’adozione di una tassa sul clima su base nazionale, orientata al raggiungimento di obiettivi, senza oneri aggiuntivi per i cittadini e le imprese. Ciò non significa introdurre un’imposta a livello europeo, ma è una richiesta di armonizzare le aliquote d’imposta nazionali nel settore. In questo modo si può rafforzare la competitività internazionale in maniera sostenibile. La sicurezza a livello di approvvigionamento energetico rappresenta un fondamento dell’economia.</p>
    </intervention>
    <intervention id="3-128" speaker_id="1403" is_mep="True" mode="spoken" role="Presidente">
      <p sl="unknown">Con questo si concludono le dichiarazioni di voto.</p>
      <a text="(La seduta, sospesa alle 13.12, riprende alle 15.00)"/>
    </intervention>
  </section>
  <section id="creitem4" title="Lavori preparatori in vista del Consiglio europeo di Stoccolma (23/24 marzo 2001)">
    <intervention id="3-131" speaker_id="1538" is_mep="True" mode="spoken" role="Presidente">
      <p sl="unknown">L'ordine del giorno reca il seguito della discussione sui lavori preparatori in vista del Consiglio europeo di Stoccolma (23/24 marzo 2001) .</p>
    </intervention>
    <intervention id="3-132" speaker_id="2107" name="Andersson" is_mep="True" mode="spoken">
      <p sl="sv">Signor Presidente, desidero iniziare porgendo al Ministro Lindh il benvenuto al Parlamento. Circa un anno fa si è tenuto il Vertice di Lisbona. Tutti, incluso il sottoscritto, ritengono che Lisbona abbia rappresentato un notevole progresso. In quell’occasione sono state legate tra loro più politiche settoriali– politica economica, politica sociale, politica occupazionale – in un vincolo di reciproca dipendenza. Sappiamo che tanto l’occupazione, quanto il benessere dipendono dalla crescita economica. Ma vi anche una dipendenza inversa: il modo in cui si crea il benessere è rilevante ai fini dell’occupazione e della crescita. La politica sociale costituisce un fattore produttivo.</p>
      <p sl="sv">Un anno fa la Commissione ha presentato, in vista di Lisbona, un eccellente documento. Anche questa volta disponiamo di un documento per alcuni versi eccellente, eppure mi permetto di rivolgere qualche critica alla Commissione. Nulla da obiettare sul merito, ma trovo che il documento sia sbilanciato. Il discorso che Prodi ha tenuto oggi era equilibrato, mentre il documento della Commissione si concentra troppo sugli aspetti economici. Avrei preferito che alla politica economica e dell’occupazione fosse lasciato più spazio. In modo analogo, spero che alla politica economica non venga consentito di farla da padrone al Vertice di Stoccolma.</p>
      <p sl="sv">E’ opportuno affrontare problemi quali la piena occupazione, la questione occupazionale in generale, la qualità del lavoro – concetto che comprende l’ambiente di lavoro, lo sviluppo delle competenze, l’influenza dei lavoratori – ma anche l’importantissimo tema della formazione lungo l’intero arco della vita, l’andamento demografico che dovrebbe comportare anche per gli anziani la possibilità di crescere e di continuare a occupare il proprio posto di lavoro. Occorrerebbe inoltre stabilire un legame fra il Vertice di Stoccolma e quello di Göteborg, integrando in futuro in questo processo di politica economica, occupazionale o altro anche la dimensione ambientale. L’importanza di non dimenticare le questioni ecologiche è evidente.</p>
    </intervention>
    <intervention id="3-133" speaker_id="4744" name="Nobilia" is_mep="True" mode="spoken">
      <p sl="it">Signor Presidente, ringrazio naturalmente il Presidente in carica del Consiglio, la signora Lindh, e il Presidente Prodi per l'illustrazione delle indicazioni che intendono presentare al Vertice di Stoccolma.</p>
      <p sl="it">Si perdonerà tuttavia la presunzione di credere che qui non sia tanto in discussione la bontà delle predette indicazioni quanto la loro coerente applicazione negli ambiti nazionali, vale a dire come gli Stati membri realizzino i processi di cambiamento, come li concilino con la qualità della vita e del lavoro e come gli stessi applichino la strategia di una maggiore coesione sociale. Perché, sia pure indirettamente, la Commissione ammette che i problemi sono sostanzialmente questi, quando parla della persistenza di 14 milioni di disoccupati e si interroga se sia stato fatto abbastanza a livello nazionale. Parimenti, quando denuncia una carenza di adeguata qualificazione della forza lavoro, sarebbe da chiedersi se gli impianti formativi nazionali siano costruiti coerentemente, se le riforme scolastiche, laddove attuate, siano coerenti con la valorizzazione delle peculiarità del territorio e lo sostengano verso una maggiore coesione, consentendo a tutti di cogliere le opportunità.</p>
      <p sl="it">La Commissione denuncia altresì l'esistenza nell'Unione di povertà ed emarginazione. Sarebbe pertanto opportuno verificare, nell'ambito delle politiche occupazionali, se le iniziative di partenariato a livello locale in grado di indurre investimenti in fase iniziale, per snellezza burocratica, dotazione infrastrutturale e flessibilità contrattata del lavoro, siano coerenti con i piani nazionali per l'occupazione e trovino concreta attuazione; come sarebbe da verificare, nell'ambito delle predette politiche, se le concessioni di aiuti di Stato, sia pur ridimensionate in futuro, siano davvero coerenti con l'adottato criterio del sistema locale di lavoro.</p>
      <p sl="it">Infine, anche in ordine ai servizi pubblici liberalizzati, attesa la verifica dei benefici finali per l'utente, sarebbe opportuno interrogarsi se i nuovi posti di lavoro siano numericamente e qualitativamente pari a quelli persi e se l'apertura dei relativi mercati sia coerente almeno con l'integrazione delle zone rurali, disagiate, montane e i centri urbani.</p>
    </intervention>
    <intervention id="3-134" speaker_id="4538" name="Harbour" is_mep="True" mode="spoken">
      <p sl="en">Signor Presidente, signora Presidente in carica del Consiglio, signor Presidente della Commissione, nelle mie brevi osservazioni vorrei soffermarmi su una delle priorità di cui il Presidente Prodi ha parlato questa mattina. Mi riferisco al contesto normativo adatto; i colleghi riceveranno copia del testo. Non sorprende che nelle dieci pagine del documento la parte relativa al contesto normativo adatto sia di gran lunga la più breve. La Commissione non è riuscita a mettere insieme neppure una pagina intera di buone cose da dire in proposito! Qual è il motivo, onorevoli colleghi? Il motivo è che nonostante tutti i bei discorsi sul fatto di avere un modello di deregolamentazione, sulla creazione di posti di lavoro, sulla liberalizzazione delle imprese, sul - cito - fare in modo che l'Unione europea diventi la regione del mondo dove è meno costoso e più facile concludere affari, nell'anno che ha fatto seguito al Consiglio europeo di Lisbona abbiamo assistito ad una serie di fallimenti su quasi tutti i fronti.</p>
      <p sl="en">Prendiamo ad esempio il mio paese, che sostiene di essere all'avanguardia nella nuova economia. Tutte le organizzazioni di categoria e tutti i sondaggi confermano che negli ultimi dodici mesi sulle imprese britanniche si sono accumulati sempre più norme ed oneri burocratici. Quando mi reco presso le imprese del mio collegio elettorale mi sento dire: "Onorevole Harbour, siamo arrivati ad un punto in cui i politici passano più tempo ad inviarci nuove norme sulla tutela ed il trattamento dei dipendenti esistenti che ad incoraggiarci a creare nuovi posti di lavoro".</p>
      <p sl="en">Ho preso appunti per tutta la durata del discorso del Presidente in carica del Consiglio di questa mattina e la questione della deregolamentazione non è stata citata nemmeno una volta! Ma di che cosa ha parlato? Oltre a tutto ciò che è stato concordato a Lisbona, al programma andrà ad aggiungersi una nuova dimensione ecologica, con la conseguenza che, anziché creare il circolo virtuoso di cui l'onorevole Goebbels parlava questa mattina, abbiamo un circolo vizioso. Una volta si creavano davvero posti di lavoro, mentre adesso nella nuova dimensione ecologica siamo alla ricerca di nuovi oneri da imporre alle imprese!</p>
      <p sl="en">Vorrei citare un punto al Presidente Prodi a proposito di un'importante conferenza sull'economica svoltasi due settimane fa, alla quale mi ha gentilmente invitato insieme ad altri deputati. (Per inciso, avrebbe potuto farlo a dicembre, quando ha invitato tutti gli altri, ma in realtà ho ricevuto il mio invito con circa due settimane di anticipo). Ho potuto assistere solo ad una breve parte della conferenza e, in tutti i settori economici europei le imprese di ogni paese dicevano che se vogliamo realizzare la e -economia non dobbiamo sovraccaricarla di regole.</p>
    </intervention>
    <intervention id="3-135" speaker_id="1985" name="Berès" is_mep="True" mode="spoken">
      <p sl="fr">Signor Presidente, signora Presidente in carica del Consiglio, signor Presidente della Commissione, onorevoli colleghi, la riunione del Consiglio europeo di Stoccolma costituisce per noi una tappa importante perché sarà il punto d'incontro di due nostre preoccupazioni: un'economia competitiva e la difesa di un modello sociale.</p>
      <p sl="fr">Eppure, ci sembra che i documenti di cui il Consiglio europeo di Stoccolma dovrà discutere siano forse pletorici e che sarebbe probabilmente necessario compiere ancora alcuni passi avanti sulla via della preparazione delle riunioni. Il moltiplicarsi dei documenti non costituisce necessariamente la migliore garanzia di una futura strategia. Da questo punto di vista, voglio ricordare le proposte avanzate dal Parlamento per una fusione della commissione economica e finanziaria e di quella per la politica economica. Credo che a tale proposito vi sia materia di discussione.</p>
      <p sl="fr">Ci rallegriamo peraltro dell'adozione di un elenco ristretto di indicatori strutturali, che costituisce un buon metodo per progredire a livello europeo. Il fatto è che parlare di riforme strutturali non significa molto, resta da sapere quali debbano essere. A noi pare che tutto ciò che riguarda gli investimenti sulle risorse umane deve costituire l'aspetto fondamentale e le riforme strutturali devono basarsi innanzitutto su tale nozione. A questo scopo, di fronte all'invecchiamento della popolazione che lei ha ricordato, signor Presidente della Commissione, ci sembra che non si debba ignorare, al contrario, tutto ciò che riguarda gli investimenti in materia di istruzione, di mobilità, di lingue, di formazione lungo tutto l'arco della vita, nonché in materia di ricerca, come lei ha affermato nel suo intervento di poco fa, a proposito della questione dei brevetti o di GALILEO.</p>
      <p sl="fr">Tuttavia, signor Presidente della Commissione, mi consenta di ricordarle gli impegni da noi assunti, in particolare a Nizza, per quanto riguarda l'Agenda sociale. Ci sembra che si tratti di una materia importante nei confronti della quale dobbiamo far progredire l'Unione, anche in occasione del Consiglio europeo di Stoccolma.</p>
    </intervention>
    <intervention id="3-136" speaker_id="4315" name="Agag Longo" is_mep="True" mode="spoken">
      <p sl="es">Signor Presidente, signor Presidente della Commissione, signor Presidente in carica del Consiglio, onorevoli colleghi, desidero congratularmi con la Presidenza del Consiglio e con la Presidenza della Commissione, che hanno sempre sostenuto questa iniziativa, per aver ripreso il dibattito di Lisbona. Si tratta di un dibattito straordinariamente importante, perché meno di un anno fa ci siamo impegnati a rendere l'Europa nientemeno che l'aera di stabilità più competitiva e dinamica del mondo. Tuttavia, l'orizzonte del 2010 è intorbidato dalle reticenze dimostrate da alcuni paesi ad intraprendere le liberalizzazioni approvate da tutti e dalla riluttanza di Stati, come la Francia, restii a separarsi da alcune delle navi ammiraglie del settore pubblico; simili resistenze creano un'Europa a due velocità, un'Europa in cui i paesi che rispettano gli impegni collettivi vedono i loro progressi minacciati da strategie subdolamente aggressive da parte di imprese ancora di proprietà dello Stato nei confronti di settori recentemente liberalizzati.</p>
      <p sl="es">Onorevoli colleghi, sono in gioco molte cose importanti, ma soprattutto la legittimità delle Istituzioni comunitarie agli occhi degli stessi cittadini europei, che vedono come si sta propagando una pericolosa dinamica di grandi ambizioni e scarsi risultati.</p>
      <p sl="es">Proprio per questo, onorevoli colleghi, considero Stoccolma così importante. Stoccolma deve rappresentare il punto di partenza di un approfondito dibattito sulla partecipazione pubblica in settori chiave dell'industria, un dibattito inquadrato in un processo di reciproca valutazione e mutuo apprendimento che contribuisca a perfezionare il funzionamento del mercato unico, un dibattito basato su un quadro di indicatori oggettivi sulla privatizzazione che permetta di unificare le diverse posizioni in materia di concorrenza, di libertà di stabilimento e di libera circolazione dei capitali. Un dibattito, insomma, che esaudisca le richieste dei cittadini europei, i quali, dopo aver imparato a considerare la concorrenza come un metodo efficace di assegnazione delle risorse, vedono i loro mercati impastoiati dalle inefficienze importate da paesi ideologicamente allergici alle riforme economiche.</p>
    </intervention>
    <intervention id="3-137" speaker_id="1938" name="Van Lancker" is_mep="True" mode="spoken">
      <p sl="nl">Signor Presidente, signora Presidente del Consiglio, signor Presidente della Commissione, onorevoli colleghi, vorrei evidenziare quattro punti di carattere sociale che reputo di estrema importanza per la strategia di Stoccolma.</p>
      <p sl="nl">Signora Presidente del Consiglio, anzitutto a Stoccolma si deve continuare a perseguire l’obiettivo della piena occupazione. Ciò implica che il 3 percento di crescita deve rimanere all’ordine del giorno e che pertanto sono necessari investimenti produttivi non solo nella società della conoscenza, ma anche nel settore dei servizi sociali e nelle risorse umane. Tale orientamento deve trovare una chiara espressione nelle direttive sull’occupazione. Non c’è nulla di male nel fissare obiettivi transitori, purché essi si riflettano nelle direttive economiche.</p>
      <p sl="nl">In secondo luogo, la piena occupazione significa per noi qualità dei posti di lavoro. E per quanto importanti siano i metodi del coordinamento aperto, occorre tuttavia collegarli chiaramente con le questioni sociali, con la legislazione sociale e con gli accordi sociali. Giudico molto importante l’invito che lei ha rivolto alla Commissione affinché fissi obiettivi per il diritto all’educazione permanente; sarebbe però altrettanto importante, signora Presidente del Consiglio, se il Consiglio invitasse le parti sociali a concludere finalmente accordi su tale diritto.</p>
      <p sl="nl">Quello di Stoccolma, in terzo luogo, dev’essere il Vertice in cui i due concetti di qualità ed equità vengono posti sullo stesso piano. Ciò vuol dire che non dobbiamo discutere soltanto della partecipazione degli anziani al mondo del lavoro, che pure è importante, ma anche della partecipazione delle donne. Stoccolma deve quindi concentrarsi sul miglioramento della qualità dei cosiddetti lavori atipici, su un corretto rapporto tra impegni professionali e familiari, sulla ridistribuzione del lavoro, su una strategia di parità di salario a parità di lavoro, sull’assistenza all’infanzia.</p>
      <p sl="nl">Infine, Stoccolma dev’essere un Vertice sociale per eccellenza, un Vertice che non riconduca tutto alla politica per il mercato del lavoro, per quanto importante essa sia, ma che sappia anche tracciare le linee guida future per la coesione sociale e la solidarietà. Mi auguro vivamente, signora Presidente del Consiglio, che Stoccolma rappresenti un momento di svolta nella strategia del coordinamento aperto in materia di emarginazione sociale e di tutela sociale, cosicché la prossima Presidenza belga possa delineare, all’interno di tale strategia, obiettivi chiari ed ambiziosi.</p>
      <p sl="nl">Mi pare che i documenti presentati non siano ancora del tutto soddisfacenti, signora Presidente del Consiglio, ma spero che nel periodo che ci rimane sarà possibile collocare i tasselli mancanti del mosaico.</p>
    </intervention>
    <intervention id="3-138" speaker_id="1922" name="Mann, Thomas" is_mep="True" mode="spoken">
      <p sl="de">Signor Presidente, il Vertice di Lisbona ha rappresentato per l’Unione europea un importante momento di crescita, perlomeno a livello di definizione degli obiettivi. Il Consiglio si è proposto di creare lo spazio economico più dinamico del mondo. Da allora è passato un anno. Siamo andati avanti nella realizzazione dei piani? Senza dubbio siamo diventati più competitivi anche nel settore delle nuove tecnologie. A livello di Stati membri sono state avviate numerose riforme strutturali. La disoccupazione è stata in larga parte ridotta, sebbene di certo non in tutti gli ambiti. Purtroppo la coesione economica e sociale tra le regioni non è ancora sviluppata a sufficienza. Ci aspettiamo dalla Presidenza svedese del Consiglio un’iniziativa che miri ad elaborare strumenti più intelligenti in vista di progressi a livello quantitativo e qualitativo. Il benchmarking e specifiche statistiche di genere dovranno fornire informazioni da valutare anno per anno. Ciò che di certo non ci occorre è la riproduzione a livello europeo del modello sociale svedese. Ci serve piuttosto un’iniziativa efficace che miri ad incrementare l’occupazione e a raggiungere alti livelli di qualificazione dei giovani, delle donne che intendono riprendere la vita lavorativa e dei disoccupati di lunga durata. Occorre migliorare l’integrazione nel mondo del lavoro delle persone socialmente svantaggiate ed impedire già all’origine ogni forma di discriminazione in ambito occupazionale e professionale.</p>
      <p sl="de">Presidente Prodi, oggi molto lodevolmente ha sottolineato l’importanza di non continuare ad emarginare i lavoratori più anziani. Occorre lavorare ed agire, mettendo insieme generazioni diverse, e dobbiamo persuadere i giovani che vale la pena di lavorare con i più anziani a questo progetto, che stanno nascendo sistemi di assicurazione sociale finanziabili, e questo significa che a livello di Stati membri servono bilanci equilibrati. Per raggiungere questi obiettivi è necessaria la piena cooperazione delle parti sociali, su questo la onorevole Van Lancker ha ragione, ma servono anche accordi tra queste e le ONG, i rappresentanti dei cittadini e, ovviamente, il Parlamento europeo.</p>
    </intervention>
    <intervention id="3-139" speaker_id="1407" name="Hughes" is_mep="True" mode="spoken">
      <p sl="en">Signor Presidente, dato che ho a disposizione solo un minuto e mezzo mi soffermerò su un solo punto sempre a proposito del dialogo sociale e delle parti sociali. La prossima settimana a Stoccolma, alla vigilia del Consiglio europeo, avrà luogo anche un vertice delle parti sociali, che si svolgerà nel bel mezzo di una crisi del dialogo sociale, perché i datori di lavoro sembrano intenzionati a sottrarsi a qualsiasi tentativo di negoziare un miglioramento dei diritti dei lavoratori collocati da agenzie di lavoro temporaneo.</p>
      <p sl="en">Si tratta di una questione molto seria. Nel quadro del Vertice di Stoccolma dobbiamo considerare con molta serietà l'importanza delle parti sociali nel miglioramento della flessibilità per le imprese, salvaguardando nel contempo i lavoratori impiegati in tali imprese o che si trasferiscono da una all'altra. E’ quanto ci è stato promesso con il pilastro dell'adattabilità della strategia per l'occupazione e ciò che si dovrebbe ottenere con il processo di Lisbona. Purtroppo però, la realtà nel mio paese ed in altre parti dell'Unione è che i lavoratori collocati da tali agenzie si trovano in una condizione di grave svantaggio e pagano il prezzo dell'aumento di flessibilità per le imprese.</p>
      <p sl="en">Si devono indurre i datori di lavoro ad assumersi le loro responsabilità. Se sono decisi ad abbandonare i negoziati, la Commissione deve chiarire che adotterà immediatamente un provvedimento legislativo e il Vertice di Stoccolma deve affermare che il Consiglio farà tutto il possibile per accelerare la definizione di uno strumento legislativo riguardante i lavoratori collocati dalle agenzie di lavoro temporaneo.</p>
    </intervention>
    <intervention id="3-140" speaker_id="4520" name="Villiers" is_mep="True" mode="spoken">
      <p sl="en">Signor Presidente, quando il Primo ministro britannico è andato a Lisbona, egli ha con molta arroganza impartito agli altri leader europei una lezione sul modo di gestire la loro economia. Non contento di cercare di controllarci in patria, sta tentando di fare lo stesso in Europa. Egli è tornato nel Regno Unito dicendo che l'Europa si muoveva nella nostra stessa direzione e che egli aveva modificato l'agenda. A quanto mi risulta, tuttavia, l'unico modo in cui l'Europa segue l'agenda del Primo ministro Blair consiste nell'accumulare un sempre maggior numero di oneri burocratici e di norme sulle imprese e nel rendere l'Europa la regione del mondo dove è più costoso concludere affari.</p>
      <p sl="en">Il governo Blair ha introdotto circa 3500 norme solo l'anno scorso - un aumento record . A Londra e a Bruxelles non hanno imparato la lezione di Lisbona, giacché ogni giorno vediamo in Aula che si continuano a definire più regole e più oneri burocratici.</p>
      <p sl="en">Sfido il Presidente della Commissione Prodi o il Presidente in carica del Consiglio, signora Lindh, a citare un solo esempio in cui, a partire dal Vertice di Lisbona, sia stato rimosso o abolito un onere sulle imprese, un esempio di una misura dell'Unione europea che renda più facile e non più difficile e più costoso assumere personale ed un esempio di una proposta di normativa che sia stata abbandonata perché troppo costosa o sproporzionata rispetto agli obiettivi ricercati.</p>
      <p sl="en">Mi auguro che si dimostri che ho torto a considerare molto basso il tasso dei successi registrati dopo Lisbona. Abbiamo ancora direttive su come salire le scale a pioli, direttive sui tosaerba e sugli alimentatori per lampade fluorescenti e persino una sui rifiuti elettrici che non sarà altro che una tassa sui computer. Come si può promuovere in questo modo la e -economia in Europa? I politici possono pensare che le norme non comportano alcun costo, ma invece qualcuno deve pagare il conto. E chi paga i conti sono i clienti delle imprese, che devono pagare prezzi più elevati e, soprattutto, i cittadini europei, cui viene precluso un posto di lavoro.</p>
      <p sl="en">Chiedo alla Commissione e al Consiglio di tener fede alle belle parole pronunciate a Lisbona nei fatti, eliminando gli oneri burocratici e, soprattutto, rendendo più facile e non più difficile o costoso assumere personale in Europa.</p>
    </intervention>
    <intervention id="3-141" speaker_id="2064" name="McNally" is_mep="True" mode="spoken">
      <p sl="en">Signor Presidente, se vogliamo davvero un'economia basata sulla conoscenza si devono rispettare alcune condizioni: la possibilità di disporre di una massa critica di lavoratori con un'adeguata formazione in materie scientifiche e matematiche, una spesa pari ad almeno il 3 percento del PIL per la ricerca e lo sviluppo, infrastrutture di ricerca e reti di esperti ed un sistema veloce di diffusione e di sfruttamento.</p>
      <p sl="en">In linea generale, non risulta che queste condizioni siano soddisfatte nell'Unione europea, nonostante la dichiarazione di Lisbona. Innanzitutto mancano ingegneri e scienziati. Una riqualificazione in materie scientifiche costituisce un aspetto essenziale dell'apprendimento lungo tutto l'arco della vita. In secondo luogo, solo due Stati membri - Svezia, fortunatamente, e Finlandia - spendono più del 3 percento del PIL per la ricerca e dispongono della competitività industriale che ne deriva.</p>
      <p sl="en">L'innovazione e la diffusione saranno favorite, com'è ovvio, dal prossimo Sesto programma quadro ed ancor più dalla creazione dello spazio di ricerca europeo, con la sua rete di centri di eccellenza. Senza l'impegno degli Stati membri a Stoccolma, l'economia basata sulla conoscenza sarà irrealizzabile. Dico quindi agli Stati membri: "A Stoccolma tocca a voi. Se volete realizzare quest'obiettivo, fate seguire alle parole i fatti".</p>
    </intervention>
    <intervention id="3-142" speaker_id="4485" name="Souladakis" is_mep="True" mode="spoken">
      <p sl="el">Signor Presidente, è davvero spiacevole che lo schieramento conservatore in Aula abbia impedito una partecipazione comunque indiretta del Parlamento al Consiglio europeo di Stoccolma bocciando la relazione Bullmann in occasione della sessione precedente; di conseguenza stiamo ora discutendo di questo surrogato.</p>
      <p sl="el">Il Consiglio europeo di Stoccolma dovrebbe prendere decisioni, tra l’altro, sulle questioni relative all’istruzione e alla ricerca. Dobbiamo accelerare il ritmo dello sviluppo nel settore dell’e-learning : le innovazioni, le nuove tecnologie multimediali e Internet saranno uno sbocco per l’apprendimento a distanza, di cui abbiamo bisogno non solo per l’istruzione, ma anche per la formazione e per l’apprendimento lungo tutto l’arco della vita.</p>
      <p sl="el">Al Vertice di Stoccolma dobbiamo provvedere a dare un seguito sistematico all’e-learning , collegando gli indicatori per il controllo della parità nell’accesso di studenti e non all’informatica e alle telecomunicazioni e adottando misure per superare le disparità geografiche, sociali e culturali. D’altro canto, per l’economia europea l’apprendimento lungo tutto l’arco della vita rappresenta uno strumento essenziale per sviluppare l’indispensabile capitale umano di cui deve disporre una società della conoscenza. Dobbiamo assumerci l’onere sociale di queste politiche in quanto convinti della loro massima redditività a favore del modello sociale e culturale europeo.</p>
      <p sl="el">Lo spazio europeo della ricerca deve infine acquisire una sua dimensione e diventare reale. A tale scopo è necessario assicurare il coordinamento tra le attività e le politiche nel settore della ricerca, nonché sostenere la ricerca di base e le tecnologie d’avanguardia. E’ imprescindibile aumentare le spese per raggiungere il livello degli USA e stabilire un rapporto migliore e più fruttuoso tra la ricerca e la scienza, da un lato, e l’opinione pubblica e i cittadini europei, dall’altro.</p>
    </intervention>
    <intervention id="3-143" speaker_id="photo_generic" name="Lindh" is_mep="True" mode="spoken" role="Consiglio">
      <p sl="sv">Signor Presidente, desidero iniziare ringraziando per questa interessante discussione, ricca di spunti in vista del Vertice di Stoccolma. Ne commenterò alcuni.</p>
      <p sl="sv">In primo luogo, all’onorevole Suominen rispondo che condivido l’importanza di non fermarsi alle belle parole, ma di varare anche provvedimenti. Proprio per questo credo che valutare e monitorare regolarmente ogni anno gli obiettivi posti rappresenti un processo nuovo e unico, che auspicabilmente ci permetterà di passare in modo più agevole dalle parole ai fatti.</p>
      <p sl="sv">Ringrazio l’onorevole Goebbels per il quadro positivo dell’Europa. Concordo sull’importanza di diffondere anche il concetto e l’immagine di un’Europa in cui le cose vanno bene, nonché sull’importanza di conciliare intervento economico e intervento sociale. Ecco il senso di questa discussione. Alcuni hanno parlato di economia, altri del sociale. Ma ciò che determinerà se riusciremo a modernizzare davvero l’Europa, e non semplicemente a liberalizzarla, sarà la nostra capacità di conciliare riforme economiche e riforme sociali.</p>
      <p sl="sv">Herman Schmid ha esposto la teoria secondo cui parlare di obiettivi economici e di riforme economiche equivarrebbe a fare una politica “di destra”. E’ una teoria il cui senso mi sfugge. L’importanza, per il benessere, di un’economia forte mi pare evidente. Inoltre noi abbiamo dato una chiara priorità alla lotta alla disoccupazione e abbiamo ribadito la necessità di più ambiziosi obiettivi occupazionali, tutte questioni che mi paiono fondamentali per il futuro dell’Europa.</p>
      <p sl="sv">Concordo con le parole degli onorevoli Andersson, Van Lancker e O’Toole quando affermano che, per essere competitivi, dobbiamo badare anche a scommettere sulla formazione e sul sociale. L’apprendimento ad vitam rappresenta un tema importante per l’Europa, affinché i cittadini ricevano una formazione sufficiente a dare loro buone qualifiche. Della partecipazione degli anziani al mercato del lavoro abbiamo già parlato. La onorevole Van Lancker ha ricordato anche la posizione della donna sul mercato del lavoro, mentre l’onorevole Andersson ha menzionato le tecnologie ecologiche - tutti temi di rilievo per raggiungere anche gli obiettivi in termini di competitività.</p>
      <p sl="sv">L’onorevole Harbour deplora che io non abbia parlato delle deregolamentazioni. Eppure nel mio intervento ho detto che occorre aprire i mercati dell’energia elettrica, del gas, dei servizi postali, del traffico aereo e ferroviario, che occorre disporre di un mercato comune dei servizi finanziari entro il 2005 e di un mercato comune del capitale di rischio entro il 2003. Se l’onorevole Harbour non trova temi del genere importanti per il futuro sviluppo economico dell’Europa, mi domando allora che cosa egli ritenga importante.</p>
      <p sl="sv">L’onorevole Mann ha ricordato l’importanza della valutazione degli obiettivi posti, e ho già risposto in apertura: concordo con lui. Può darsi che non siamo del tutto d’accordo sul modello sociale svedese, ma possiamo tranquillamente continuare a discuterne.</p>
      <p sl="sv">L’onorevole Hughes ha affrontato l’importante questione dei posti di lavoro privi dei requisiti fondamentali in materia di legislazione del lavoro, sicurezza, eccetera. E’ il caso, per esempio, degli incarichi interinali per conto delle agenzie di lavoro in affitto. Questo è un tema importante che viene discusso soprattutto sul piano nazionale, ma che naturalmente va affrontato anche in vista del futuro. Fra l’altro, parlando di qualità del lavoro e dell’importanza di fissare obiettivi sociali, avremo l’occasione di affrontare nel quadro del Vertice di Stoccolma anche la questione del lavoro interinale.</p>
      <p sl="sv">Concludo ringraziandovi per l’ottimo livello della discussione. Confido che altrettanto valido sarà il Vertice di Stoccolma. Sono inoltre convinta che, anche in futuro, il Parlamento continuerà a vigilare affinché le parole si traducano in fatti.</p>
    </intervention>
    <intervention id="3-144" speaker_id="photo_generic" name="Prodi" is_mep="True" mode="spoken" role="Presidente della Commissione">
      <p sl="unknown">Signora Presidente del Consiglio, poche e telegrafiche parole perché mi sembra che il dibattito abbia mostrato una linea molto chiara: un grande accordo generale sul progetto da seguire, una grande importanza della linea tracciata a Lisbona, la necessità di proseguire a Stoccolma in questa stessa direzione. Ma anche un ammonimento generale, che vi è stato da parte di tutti, cioè l'accordo sulla necessità assoluta di accelerare il ritmo. Noi stiamo andando adagio, abbiamo perso delle occasioni, quindi quello che chiedo, signora Presidente, è di procedere insieme, a Stoccolma, con un ritmo veloce e anche con un minimo di rabbia, di tensione, perché noi siamo d'accordo, sì, ma troppe volte gli impegni presi non sono messi in pratica. Con questo impegno e con l'augurio di un Vertice positivo, la saluto e la ringrazio per il suo intervento.</p>
    </intervention>
    <intervention id="3-145" speaker_id="1538" is_mep="True" mode="spoken" role="Presidente">
      <p sl="unknown">Comunico di aver ricevuto sei proposte di risoluzione ai sensi dell'articolo 37, paragrafo 2, del Regolamento . La discussione è chiusa.</p>
      <p sl="unknown">La votazione si svolgerà giovedì, alle 12.00.</p>
    </intervention>
  </section>
  <section id="creitem5" title="Prevenzione dei conflitti e gestione delle crisi">
    <intervention id="3-147" speaker_id="1538" is_mep="True" mode="spoken" role="Presidente">
      <p sl="unknown">L'ordine del giorno reca le interrogazioni orali (B5-0012/2001) e (B5-0013/2001), presentate dall'onorevole Brok a nome della commissione per gli affari esteri, i diritti dell'uomo, la sicurezza comune e la politica di difesa, al Consiglio e alla Commissione, sul rafforzamento delle capacità dell'Unione nella prevenzione dei conflitti e gli aspetti civili della gestione delle crisi, comprese le dichiarazioni sui violenti incidenti avvenuti alla frontiera tra la Repubblica federale di Jugoslavia/Kosovo e l’ex Repubblica iugoslava di Macedonia.</p>
    </intervention>
    <intervention id="3-148" speaker_id="1263" name="Brok" is_mep="True" mode="spoken">
      <p sl="de">Signor Presidente, signora Presidente in carica del Consiglio, signor Commissario, ringrazio per l’opportunità che ci viene offerta di affrontare oggi questo dibattito, perché i tre aspetti che riguardano la prevenzione dei conflitti, la gestione civile delle crisi e le capacità militari fanno parte di un unico grande ambito, all’interno del quale occorre garantire ai primi due punti la massima importanza. Tutti e tre gli aspetti sono collegati fra di loro. E’ possibile realizzare una gestione civile delle crisi e una prevenzione credibili soltanto se tutti gli interessati sono consapevoli delle capacità militari. D’altro canto lo sviluppo delle nostre possibilità in materia di prevenzione dei conflitti e gestione civile delle crisi rappresenta una condizione perché non si renda mai necessario ricorrere a mezzi militari. Per questo riveste tanta importanza.</p>
      <p sl="de">Dopo le decisioni di Colonia, Helsinki e Feira e in seguito alle condizioni create a Nizza, esistono impegni chiari in direzione di un potenziamento degli aspetti civili della gestione delle crisi, incluse la creazione di capacità di pianificazione e conduzione di operazioni di polizia, la cooperazione con le Nazioni Unite nonché la questione del miglioramento in termini di coerenza ed efficienza della politica dell’Unione in questo settore. Al riguardo è ormai sempre più evidente che l’attuale suddivisione artificiosa delle competenze – che spettano in parte alla Commissione e in parte all’incaricato speciale – alla lunga ci danneggia e che in seno al Consiglio occorrerebbe riflettere sull’opportunità di affidare al Vicepresidente della Commissione in collaborazione con il Consiglio la guida unitaria di tale settore, al fine di ottenere una maggiore coerenza tra i tre ambiti.</p>
      <p sl="de">Al riguardo vorremmo inoltre conoscere con precisione in che misura le diverse capacità sono presenti in seno alle Istituzioni dell’Unione europea. Dobbiamo migliorare la capacità di informazione e analisi dell’Unione. Credo che non dovremmo creare strutture doppie, ma unire le risorse di Consiglio, Commissione, Stati membri e delle altre Istituzioni in vista di un vantaggio effettivo.</p>
      <p sl="de">Non intendo soffermarmi su tutti i dettagli, ma ritengo altresì molto importante che in tali settori la Commissione assuma in maggior misura l’iniziativa e svolga un ruolo centrale a livello di organizzazione della prevenzione e gestione delle crisi, al fine di creare la consapevolezza politica che le capacità possono essere riunite sotto un unico responsabile.</p>
      <p sl="de">Chiediamo espressamente agli Stati membri di mettere a disposizione le capacità e le risorse necessarie, affinché l’Unione europea sia presto operativa nei quattro settori definiti a Feira. A tal fine sarà peraltro necessario definire obiettivi concreti con un calendario, com’è avvenuto nel caso del dibattito sulle forze di polizia.</p>
      <p sl="de">Il caso del Kosovo dimostra l’importanza di disporre di tali capacità, ma anche di poter operare sotto una guida e un coordinamento unitari. Anche se negli ultimi due o tre anni Consiglio, Commissione e Stati membri hanno raggiunto senza dubbio risultati assolutamente positivi, dobbiamo d’altro canto riconoscere che in alcuni settori siamo purtroppo ancora molto indietro rispetto agli impegni estremamente urgenti che ci spettano. Pertanto è fondamentale compiere progressi.</p>
      <p sl="de">Al riguardo è senz’altro indispensabile attuare il necessario coordinamento con organizzazioni quali l’ONU, l’OSCE, il Consiglio d’Europa e con istituti finanziari quali l’FMI e la Banca mondiale nonché con organizzazioni non governative. In tal senso posso soltanto ricordare la situazione e ribadire a proposito del Kosovo l’antico monito di trovare finalmente il coordinatore dei coordinatori. Credo che al riguardo vi siano ancora molti compiti da realizzare e che a fronte dei problemi che si pongono, in particolare a carico della popolazione, dobbiamo superare le difficoltà, i contrasti di competenza e le piccole beghe tra le Istituzioni, al fine di sviluppare le capacità di cui l’Europa dispone in questo settore e che ci consentiranno di operare a vantaggio della pace e della libertà non soltanto all’interno ma anche all’esterno dell’Unione europea, fornendo il nostro contributo in tal senso.</p>
    </intervention>
    <intervention id="3-149" speaker_id="photo_generic" name="Lindh" is_mep="True" mode="spoken" role="Consiglio">
      <p sl="sv">Signor Presidente, onorevole Brok, onorevoli parlamentari, anzitutto ringrazio l’onorevole Brok per aver sollevato una questione tanto essenziale. Colgo l’occasione per illustrare in dettaglio le vedute della Presidenza svedese sull’opera di prevenzione in seno all’Unione.</p>
      <p sl="sv">“Tutti gli esseri umani nascono liberi e con pari diritti e dignità”. E’ l’incipit della Dichiarazione universale dei diritti dell’uomo delle Nazioni Unite, uno dei pilastri del nostro lavoro in materia di libertà, sicurezza e dignità dell’individuo.</p>
      <p sl="sv">In situazioni di guerra e di conflitto armato, come ben sappiamo vengono calpestati tutti i principi fondamentali. A quel punto, la forza delle armi e la repressione fanno valere unicamente il diritto del più forte.</p>
      <p sl="sv">Il Novecento è stato un secolo di conflitti, con le guerre mondiali e con i conflitti in Medio Oriente e nei Balcani. Ogni volta è sempre suonato il campanello d’allarme, ma quasi sempre la comunità internazionale è giunta troppo tardi. Abbiamo ora l’occasione di mostrare di avere imparato la lezione. Puntando con decisione sulla prevenzione dei conflitti armati, possiamo contribuire a fare di questo un secolo molto diverso.</p>
      <p sl="sv">A tale proposito, l’UE ha un ruolo fondamentale. Permettetemi di citare le parole pronunciate da Hume in parlamento, quando ha ricevuto il Premio Nobel per la pace: “Non dimentichiamo che l’Unione costituisce il miglior esempio di risoluzione dei conflitti di tutta la Storia”. Oggi anche la prevenzione dei conflitti riveste un ruolo centrale nella nascente politica europea di sicurezza e di difesa.</p>
      <p sl="sv">Detta politica si fonda su tre pilastri: la gestione militare delle crisi, la gestione civile delle crisi e la prevenzione dei conflitti. Essi sono intimamente connessi. Al contempo, la prevenzione è molto più che la gestione delle crisi per via militare o civile, dal momento che non si limita alla sola reazione a una crisi già esplosa, ma mira a promuovere per tempo i valori fondamentali che abbiamo definito congiuntamente: i bambini devono andare a scuola e non in battaglia, e la democrazia deve attecchire ad ogni livello.</p>
      <p sl="sv">L’Unione ha a disposizione un’ampia gamma di strumenti per la prevenzione dei conflitti armati e per la gestione delle crisi. Dobbiamo farne un uso più ragionato e più concertato, tanto sul campo, quanto a Bruxelles. Questi temi devono impegnare l’intera Unione e tutte le Istituzioni. Sappiamo già che l’UE può dare contributi significativi. I nostri osservatori disarmati a Presevo e la missione di polizia in Albania sono soltanto due esempi.</p>
      <p sl="sv">Le esperienze nei Balcani hanno mostrato chiaramente come la prevenzione dei conflitti debba riposare su un impegno a lunga scadenza. Occorre rimuovere le cause alla base dei conflitti armati. Ecco perché la cooperazione allo sviluppo riveste un ruolo essenziale. La decisione della Commissione e del Consiglio “sviluppo” sull’integrazione della prevenzione nella cooperazione allo sviluppo è importantissima e va tradotta in istruzioni pratiche per i progetti e i programmi. Occorre rafforzare a lungo termine i diritti dell’uomo e la democrazia e riuscire a trasformare in cooperazione allo sviluppo la gestione delle crisi e gli aiuti d’emergenza. Le prossime comunicazioni della Commissione sulla prevenzione dei conflitti, sui diritti umani e la democrazia, sugli aiuti di emergenza, sulla ricostruzione e lo sviluppo saranno pertanto di grande rilevanza.</p>
      <p sl="sv">Occorre inoltre individuare più tempestivamente potenziali conflitti. Un esempio è dato dalla frequenza con cui oggi la gestione delle risorse idriche diviene fonte di conflitti. Eppure, proprio a brevissima distanza da qui, abbiamo un esempio molto eloquente di come l’Unione europea possa trasformare in fonte di cooperazione e sviluppo alcune risorse di comune interesse. Il fiume che attraversa Strasburgo era un corso d’acqua inquinato nonché una frontiera. Oggi è una via di transito comune ed una zona di pesca.</p>
      <p sl="sv">L’Unione deve inoltre dare vita a forme di partenariato sostenibili ed efficaci con altri attori di rilievo. Le Nazioni Unite sono il nostro più importante partner sul fronte della cooperazione. Stiamo ora tentando di instaurare una stretta cooperazione a ogni livello fra UE e ONU e, in modo analogo, stiamo rafforzando i nostri legami con l’OSCE.</p>
      <p sl="sv">In Africa intendiamo cooperare con le organizzazioni regionali SADC, IGAD ed ECOWAS, pure attive nella prevenzione dei conflitti e nella gestione delle crisi, in modo da assisterle nella costituzione di capacità proprie e in modo da sostenere le dinamiche in atto a livello locale. La moratoria dell’ECOWAS sugli armamenti leggeri ne offre un buon esempio.</p>
      <p sl="sv">Stiamo inoltre costituendo con il Canada un gruppo congiunto d’esperti in prevenzione dei conflitti, mentre stiamo sviluppando i contatti con il G8.</p>
      <p sl="sv">Naturalmente la cooperazione con i terzi deve essere motivata da un reale bisogno e da un vantaggio comparativo. Quando ho visitato, poco tempo fa, il Caucaso meridionale insieme con Patten e Solana, l’intenzione era evidentemente quella di prendere le mosse dalle cognizioni e la presenza nella regione dell’OSCE e del Consiglio d’Europa. E’ ora in discussione il modo in cui l’UE possa, di concerto con l’OSCE, sviluppare la sorveglianza della frontiera con il Caucaso settentrionale. Le visite della troika nel Caucaso a febbraio, in Israele e a Gaza ieri e l’altro ieri, sono altrettanti esempi del ruolo di prevenzione dei conflitti svolto dall’Unione.</p>
      <p sl="sv">Tengo inoltre a ribadire che i rapporti con la società civile e con le ONG rappresentano un fattore decisivo per il nostro successo.</p>
      <p sl="sv">Signor Presidente, è stata chiesta una dichiarazione del Consiglio sulla situazione nel nord dell’ex Repubblica iugoslava di Macedonia, e colgo l’occasione per esemplificare le possibili modalità di lavoro dell’Unione.</p>
      <p sl="sv">Da parecchi anni stiamo tentando di prevenire i conflitti mediante il ricorso a osservatori disarmati, gli aiuti alle riforme politiche ed economiche nonché alle istituzioni centrali e locali, l’accordo di commercio e cooperazione siglato nel 1998 e l’accordo di stabilizzazione e associazione di cui è attesa la firma entro breve.</p>
      <p sl="sv">Il 22 febbraio sono giunte le prime notizie della penetrazione di bande albanesi armate nel territorio settentrionale della FYROM. I loro obiettivi non sono chiari, ma sicuramente essi si opponevano alla ratifica dell’accordo sulla frontiera recentemente sottoscritto da FYROM e Repubblica federale iugoslava.</p>
      <p sl="sv">Per prevenire ulteriori disordini l’UE, in collaborazione con la presidenza locale a Skopje, ha intavolato uno stretto dialogo con il governo della FYROM. La troika ha convocato i principali partiti albanesi e li ha esortati a votare a favore della ratifica dell’accordo sulla frontiera, cosa che la maggioranza ha fatto.</p>
      <p sl="sv">Dopo gli scontri armati, le mine fatte saltare e lo scambio di colpi d’arma da fuoco, l’Unione europea ha condannato quei violenti attacchi e ha esortato tutte le parti – e in particolare i rappresentanti della minoranza albanese della FYROM – a dissociarsi dagli episodi di violenza. Abbiamo evidenziato quanto fosse importante una più stretta cooperazione e abbiamo salutato la cooperazione fra KFOR, UNMIK e le autorità della FYROM, nonché espresso il nostro appoggio alla sovranità e all’integrità territoriale dell’ex Repubblica iugoslava di Macedonia, pur esortando contemporaneamente alla moderazione.</p>
      <p sl="sv">L’importante messaggio lanciato pubblicamente è stato quindi che il futuro della FYROM passa da un ravvicinamento all’Europa e all’Unione, ma anche che la stabilità e la sicurezza costituiscono un presupposto essenziale a tale scopo. La volontà di integrazione e di cooperazione con l’Europa delle popolazioni balcaniche permette all’UE di svolgere un ruolo essenziale, anche ai fini dell’opinione pubblica.</p>
      <p sl="sv">Signor Presidente, con l’attuazione delle proposte avanzate a Nizza dalla Commissione e dall’Alto rappresentante nel loro rapporto, abbiamo dato avvio a un importate processo e speriamo di poter compiere ulteriori progressi con l’adozione di un programma di prevenzione dei conflitti a Göteborg, in giugno. Nella preparazione del programma studieremo attentamente, è ovvio, le proposte del Parlamento, fra cui l’importante risoluzione Lalumière dello scorso anno, nonché la risoluzione che verrà adottata domani.</p>
      <p sl="sv">In conclusione, vorrei dedicare qualche parola ad altri aspetti della cooperazione in materia di politica di sicurezza e difesa.</p>
      <p sl="sv">Non ho parlato oggi della capacità militare, ma ritengo che rivesta un’importanza essenziale. Ai fini della prevenzione, inoltre, è importante la consapevolezza che l’Unione europea dispone di una capacità militare.</p>
      <p sl="sv">Quanto alla gestione civile delle crisi, occorre intervenire su ciò che il Consiglio europeo ha già evocato: polizia civile, giustizia, amministrazione civile e protezione civile. Stiamo lavorando sodo per realizzare in concreto l’obiettivo dei 5000 agenti di polizia. Gli Stati membri sono stati invitati a comunicare il rispettivo contributo nazionale e una prima votazione avrà luogo in maggio. Abbiamo dedicato molte energie allo sviluppo di una capacità di programmazione e di gestione di operazioni di polizia, nonché alla definizione di standard comuni, per esempio in materia di equipaggiamenti e di formazione.</p>
      <p sl="sv">Abbiamo inoltre dato avvio ai lavori in altri settori in cui si richiede una capacità: rafforzamento del sistema giudiziario e dell’amministrazione civile in situazioni di crisi e di conflitto; il gruppo di lavoro del Consiglio sui servizi di protezione civile procede alla definizione di obiettivi concreti nel suo ambito.</p>
      <p sl="sv">Sappiamo infatti che un conflitto armato danneggia ogni funzione vitale di una società. La gestione delle crisi deve quindi contemplare anche un aiuto a ciascuna di esse, dalla giustizia allo smaltimento dei rifiuti. I diritti umani, gli accordi internazionali e i principi umanitari vanno tutelati, così come la possibilità di accesso per portare soccorso alle popolazioni colpite.</p>
      <p sl="sv">Noi vogliamo pertanto dare avvio anche alla discussione su altre capacità settoriali oltre a quelle già menzionate. Per esempio, osservatori ed esperti in materia di diritti dell’uomo e disarmo.</p>
      <p sl="sv">Naturalmente vanno anche risolti i problemi connessi a un’efficace interazione fra gestione civile e gestione militare delle crisi. Quasi sempre a questi problemi si fa fronte congiuntamente nel lavoro svolto sul campo.</p>
      <p sl="sv">Se dovessi abbandonare anticipatamente questa discussione, tengo a sottolineare che non sarà per scarso interesse verso le argomentazioni di tutti i deputati. E’ che devo recarmi a Murmansk per discutere dei gravi problemi di sicurezza nucleare nella Russia settentrionale, e raggiungere Murmansk non è cosa semplice.</p>
    </intervention>
    <intervention id="3-150" speaker_id="photo_generic" name="Patten" is_mep="True" mode="spoken" role="Commissione">
      <p sl="en">Prendo atto di ciò che l'onorevole deputato dice riguardo alla difficoltà di arrivare a Strasburgo anziché a Murmansk, ma suppongo che una delle differenze consista nel fatto che non si può raggiungere Strasburgo con un sottomarino nucleare.</p>
      <p sl="en">E’ un grande privilegio per me intervenire dopo il Ministro, signora Lindh, con la quale nelle ultime settimane ho trascorso molto tempo in occasione di alcune visite della troika , affrontando il problema della prevenzione dei conflitti, ed è un piacere partecipare alla discussione avviata dall'onorevole deputato, con il quale ho avuto un ultimo scambio di vedute nella stessa ottica generale alcuni giorni fa a Washington. Egli ha sollevato una questione importante. Mi scuserete se mi occorreranno più dei cinque minuti che mi sono stati assegnati per trattare fino in fondo tutti i punti su cui mi soffermerò. Non intendo intervenire nuovamente alla fine della discussione a meno che non vi siano domande specifiche alle quali potrò essere chiamato a rispondere, nel qual caso sarò lieto di farlo, data anche l'assenza del Ministro a Murmansk.</p>
      <p sl="en">Come ci ha ricordato il Ministro, signora Lindh, non è la prima volta che l'Unione europea si occupa di prevenzione dei conflitti, di gestione delle crisi e di ricostruzione postbellica. Riconosciamo che la prevenzione dei conflitti e la gestione delle crisi costituiscono impegni a lungo termine. I programmi europei di cooperazione regionale, CARDS, il programma per l'America latina ALURE, PHARE, MEDA, TACIS e così via, l'accordo di Cotonou nonché le strategie di preadesione e gli accordi di stabilizzazione, associazione e cooperazione con i paesi terzi contengono tutti disposizioni in materia di prevenzione dei conflitti e di gestione delle crisi. I programmi di riabilitazione come quelli in Ruanda dopo il genocidio, i programmi di ricostruzione economica come quelli in Kosovo oggi, i programmi di sostegno bilaterali basati su accordi di pace come quelli in Guatemala e nel Salvador costituiscono esempi pratici del modo in cui contribuiamo ogni giorno a prevenire i conflitti e a costruire la pace in tutto il mondo.</p>
      <p sl="en">Nessuno contesta il fatto che la storia recente nei Balcani, in Africa ed altrove ci abbia insegnato che dobbiamo dotarci di mezzi migliori per prevenire lo scoppio di conflitti violenti e per reagire in modo più efficace in caso di necessità. Abbiamo intrapreso alcune nuove iniziative importanti in relazione alla prevenzione dei conflitti. Lo scorso dicembre al Consiglio di Nizza la Commissione e l'Alto rappresentante hanno presentato congiuntamente una relazione contenente raccomandazioni per migliorare la situazione in materia. Ci siamo concentrati in particolare sullo sviluppo di metodi di analisi migliori, su un più stretto coordinamento nell'Unione e su un coordinamento più efficace con i partner internazionali - e questo si riallaccia ad un punto sollevato dall'onorevole Brok - soprattutto le Nazioni Unite e l'OSCE.</p>
      <p sl="en">Attualmente stiamo lavorando con l'Alto rappresentante per dar seguito alle raccomandazioni contenute nella relazione di Nizza. Stiamo valutando la definizione di indicatori dei conflitti e di sistemi di allarme rapido al fine di poter concentrare in modo più adeguato la nostra attenzione sui paesi o sulle regioni in difficoltà. Stiamo anche esaminando in che modo gli strumenti della PESC, quale il dialogo politico, possano essere adattati per diventare più forti, flessibili e tempestivi. La Commissione sta lavorando con la Presidenza al programma d'azione che la Presidenza stessa, come ha precisato il Ministro, signora Lindh, presenterà alla riunione del Consiglio europeo che si terrà in giugno.</p>
      <p sl="en">La Commissione sta anche preparando una comunicazione sulla prevenzione dei conflitti che sarà presentata al Consiglio in aprile e verterà in modo particolare sulla necessità di affrontare le cause che stanno all'origine dei conflitti attraverso gli strumenti per lo sviluppo e gli aiuti comunitari esterni. Ad esempio presenteremo proposte volte a definire in modo più chiaro nei programmi d’assistenza gli obiettivi di pace e di stabilità democratica. In futuro concentreremo maggiormente l'attenzione sul sostegno alla realizzazione di istituzioni stabili ed all'affermazione dello Stato di diritto, compreso il sostegno a favore delle forze di polizia e del sistema giudiziario. Attraverso i programmi d’assistenza assicureremo altresì che si tenga conto degli indicatori dell'esclusione politica, dell'emarginazione etnica, sociale o regionale, del degrado ambientale o di altri fattori che possono contribuire all'insorgere di conflitti violenti.</p>
      <p sl="en">Intendiamo contribuire ad iniziative internazionali, ad esempio attraverso il G8 e l'OCSE, su problematiche quali la criminalità internazionale, il commercio di diamanti, il traffico di droga ed i bambini-soldato. Occorre anche sfruttare appieno altri mezzi quali gli strumenti di politica commerciale e gli accordi commerciali e di cooperazione nonché le nostre competenze in materia di formazione di polizia di frontiera, le missioni d’assistenza doganale - con le quali nei Balcani abbiamo ottenuto ottimi risultati - o la competenza in materia di politica in campo ambientale, sociale o della migrazione. Auspico di ritornare in Parlamento per presentarvi la comunicazione una volta completata. Tuttavia sono consapevole del fatto che, mentre lavoriamo a questi problemi, gli eventi nel mondo reale non si fermano. Nella parte meridionale della Serbia e ai confini tra Kosovo e Macedonia abbiamo un esempio reale di una crisi che dev'essere gestita, come il Ministro, signora Lindh, ha detto, e di un altro conflitto che dev'essere prevenuto.</p>
      <p sl="en">Parliamoci chiaro. Ciò che sta accadendo lungo questi due confini minaccia, se non viene affrontato con fermezza e rapidità, di vanificare molti dei progressi alquanto incoraggianti compiuti negli ultimi tempi nella regione, minaccia di causare un nuovo conflitto, una nuova situazione di instabilità, proprio mentre pensavamo di aver superato questi problemi nei Balcani. In poche parole, le questioni che riguardano strettamente la sicurezza militare devono essere affrontate dal Consiglio e soprattutto dalla NATO, non dalla Commissione europea. So con quanto impegno abbiano lavorato su questi problemi la Presidenza, il Ministro ed il mio collega, Javier Solana, nonché la NATO. Mi compiaccio del cessate il fuoco negoziato lunedì nella Valle di Presevo, e mi auguro vivamente che duri.</p>
      <p sl="en">Sono tuttavia convinto che la Commissione debba contribuire, in modo per quanto possibile rapido e completo, a sostenere gli sforzi compiuti per affrontare la crisi nella parte meridionale della Serbia e al confine con la FYROM. Come il Parlamento saprà, abbiamo già annunciato che siamo disposti a fornire assistenza per un milione di euro circa a favore della parte meridionale della Serbia, per la Valle di Presevo. Abbiamo messo a disposizione altri 900.000 euro e raggiunto un accordo su 24 progetti con il Vice primo ministro serbo Covic e con il sindaco locale. I 24 progetti che siamo disposti ad intraprendere riguardano settori quali il miglioramento della situazione per quanto riguarda le risorse idriche e le scuole. Queste iniziative portano l'assistenza immediata da noi fornita a quasi 2 milioni di euro. Penso che sia il modo più giusto per sostenere l'impegno del Vice primo ministro Covic nel tentare di risolvere questi problemi attraverso il dialogo anziché il conflitto. Siamo anche pronti a destinare parte dei 240 milioni di euro circa che quest'anno forniamo alla Serbia per l'assistenza alla ricostruzione per fare di più nella Valle di Presevo. Resta ancora molto da fare per migliorare la nostra capacità di rispondere alle crisi a breve termine. Da parte mia distinguerei tre tipi di sfide cui ci troviamo di fronte. Anzitutto dobbiamo reagire in modo più tempestivo in situazioni di crisi - sfida questa alla quale la Commissione sta rispondendo. Come il Parlamento sa, siamo impegnati in un processo di riforma degli aiuti esterni, il che significherà che saremo in grado di fornire assistenza in modo più rapido ed efficace in tutti i programmi di aiuto comunitari. Lo scorso mese, su nostra iniziativa, il Consiglio ha anche adottato il regolamento che istituisce un meccanismo di reazione rapida.</p>
      <p sl="en">In secondo luogo, dobbiamo essere in grado di dislocare personale adeguato in numero sufficiente, aspetto questo che costituisce una difficoltà ed una sfida per tutti noi. Il meccanismo di reazione rapida offrirà alla Commissione la possibilità di farlo e a tale scopo ben presto inizieremo a negoziare contratti quadro con gli Stati membri, le organizzazioni internazionali, le ONG ed altri. Il problema principale che dobbiamo affrontare in questo settore consiste nella mancanza di personale disponibile e dotato di adeguata qualificazione negli Stati membri. Si tratta di un problema cui si trovano di fronte non solo l'Unione, ma anche le Nazioni Unite, l'OSCE ed altri organismi impegnati nelle missioni di pace internazionali.</p>
      <p sl="en">La Commissione è del parere che il modo migliore per rafforzare le capacità dell'Unione in questo campo consista nel definire norme di reclutamento e programmi di formazione comuni. La Commissione incoraggia gli Stati membri a lavorare insieme e a collaborare con le Nazioni Unite e l'OSCE in questo settore, ed è disposta a sostenere i programmi di formazione con fondi comunitari.</p>
      <p sl="en">Infine dobbiamo sviluppare un maggior coordinamento. La Commissione ritiene che un'efficace gestione delle crisi non richieda necessariamente modifiche rilevanti alle procedure decisionali esistenti previste dai Trattati, ma l'istituzione di meccanismi migliori per il coordinamento quotidiano a livello direttivo centrale, sul campo, e tra le forze a livello locale e gli organi centrali.</p>
      <p sl="en">Da parte sua la Commissione è impegnata a riorganizzarsi internamente allo scopo di garantire un migliore coordinamento degli strumenti comunitari in situazioni di crisi. La Commissione ha creato un'unità di prevenzione dei conflitti e di gestione delle crisi, all'interno della quale essa intende istituire una cellula di gestione delle crisi, che coordinerà le varie iniziative comunitarie e fornirà un punto di riferimento per il centro operativo del Consiglio. La cellula di gestione delle crisi dovrebbe essere in funzione entro l'estate.</p>
      <p sl="en">Inoltre, nel contesto del dibattito in corso in seno al Consiglio in merito alle procedure di gestione delle crisi, abbiamo proposto al Consiglio di rilanciare il meccanismo di coordinamento previsto nelle conclusioni del Consiglio europeo di Helsinki. Siamo disposti a svolgere appieno il nostro ruolo nel funzionamento di tale meccanismo.</p>
      <p sl="en">In conclusione, per quanto riguarda la prevenzione dei conflitti e la gestione delle crisi civili, la Commissione, in associazione con il comitato politico e di sicurezza del Consiglio, intende collaborare attivamente negli sforzi compiuti in questo settore dal Consiglio. Intendiamo lavorare in questo spirito con l'Alto rappresentante, l'unità politica ed il segretariato del Consiglio. Lavoreremo in stretta collaborazione con il Parlamento, nonché con il Consiglio, su questi problemi e manterremo il Parlamento informato. Mi auguro vivamente che la comunicazione che presenteremo in aprile fornisca lo spunto per un dibattito che ci offra l'opportunità di raggruppare in modo più creativo e costruttivo le responsabilità conferite alla Commissione, ovvero le responsabilità che abbiamo accettato di condividere a livello europeo. In questo settore possiamo intraprendere iniziative che sono precluse ad altri; se lo faremo in modo costruttivo, faremo diventare realtà la costruzione di una politica estera e di sicurezza comune.</p>
    </intervention>
    <intervention id="3-151" speaker_id="2341" name="Gahler" is_mep="True" mode="spoken">
      <p sl="de">Signor Presidente, signora Ministro degli esteri, signor Commissario, desidero innanzitutto trasmettere le scuse della onorevole Pack, la nostra maggior esperta sulla regione in crisi. E’ in viaggio per Sarajevo e mi ha chiesto di sostituirla.</p>
      <p sl="de">Di fatto rispetto alle aree in crisi sono di nuovo di grande attualità i concetti di gestione civile delle crisi e prevenzione dei conflitti, nella speranza di non dover ricorrere alla terza possibilità, ovvero valutare l’impiego della forza militare. Nella regione sono in atto sia sviluppi positivi che negativi e credo che nella risoluzione di compromesso del Parlamento, su cui voteremo domani, abbiamo tenuto conto di entrambi gli aspetti.</p>
      <p sl="de">Tra i risultati positivi desidero ricordare che negli ultimi anni siamo riusciti a salvaguardare la pace in Macedonia ed anche il governo Georgievski ha offerto un importante contributo in tal senso, accogliendo nella coalizione i rappresentanti della minoranza albanese. Se si osserva con maggior attenzione, si comprende che non si tratta soltanto di un’opportunità formale, ma che molte posizioni importanti in Macedonia sono state occupate da rappresentanti della minoranza locale. A maggior ragione quindi abbiamo il compito di contribuire alla stabilizzazione di questa regione ed è confortante sapere che oggi, al quinto giorno, si registra già una relativa calma, anche a Tanusevcí, località occupata per la maggior parte da estremisti dell’UCK.</p>
      <p sl="de">Mi sia tuttavia consentito considerare un altro punto al riguardo. Anche in Croazia gli sviluppi sono stati positivi e l’attuale governo Mesi�, al contrario del precedente, non è sospettato di sostenere gli estremisti croati in Erzegovina, che mirano ad intralciare un positivo sviluppo della comunità della Bosnia-Erzegovina, avanzando le proprie rivendicazioni. Al riguardo anche l’appello all’HDZ in Erzegovina mira a scoraggiare tali tendenze.</p>
      <p sl="de">Come dimostrazione di fiducia – credo ben riposta – nei confronti del nuovo governo jugoslavo, abbiamo consentito all’esercito jugoslavo il pattugliamento della zona della valle di Presevo al fine di tenere sotto controllo gli estremisti dell’UCK presenti nella regione ed anche la NATO ha rafforzato i controlli ai confini. Credo che sia un punto importante.</p>
      <p sl="de">Ma cosa occorre fare, oltre a chiedere ai rappresentanti comunali e alle autorità locali nel Kosovo di lottare contro gli estremisti? Credo che al riguardo sia importante sottolineare che dobbiamo anche rafforzare la legittimità delle forze moderate come quella di Rugova, per fare un nome, consentendo le elezioni nel Kosovo. Ritengo che a livello politico sia un punto essenziale. Altrimenti l’UCK potrebbe credere di avere più influenza di quanta ne abbia in realtà. Se ci muoveremo in tal senso, credo che otterremo risultati positivi.</p>
    </intervention>
    <intervention id="3-152" speaker_id="4480" name="Van den Berg" is_mep="True" mode="spoken">
      <p sl="nl">Signor Presidente, a nome del gruppo socialista desidero innanzi tutto ringraziare la Presidenza svedese per la dichiarazione del Consiglio. E’ evidente che una strategia civile costituisce un elemento affatto nuovo della prevenzione dei conflitti e della politica estera. Ringrazio anche il Commissario Patten, che ha illustrato molto chiaramente quanto sia importante riuscire a fornire le risorse umane necessarie per dare a tale strategia un contenuto concreto.</p>
      <p sl="nl">Inizierò da una questione di ordine pratico. Nei suoi emendamenti, il gruppo socialista ha aggiunto un punto nuovo all’intera tematica del commercio di armi su piccola scala, che sarà discussa alla Conferenza preparatoria di New York dal 19 marzo alla fine del mese. Si tratterà di una riunione di importanza decisiva.</p>
      <p sl="nl">I nostri Stati membri sono, ovviamente, coinvolti da vicino in questa tematica. Sappiamo che esiste un codice di condotta, ma sappiamo anche che non sempre ci impegniamo tutti con la stessa costanza per applicare tali norme. Alla Conferenza di New York l’Europa svolgerà un compito di straordinaria importanza. Nel programma d’azione mancano ancora alcuni punti salienti, che abbiamo affrontato nei nostri emendamenti. Ci auguriamo pertanto che domani gli emendamenti saranno approvati e inseriti nella risoluzione, affinché l’Europa possa lanciare in questa materia un segnale chiaro.</p>
      <p sl="nl">All’inizio del secolo scorso, un centinaio di anni fa, i conflitti mietevano tante vittime tra i soldati quante ne mietono al giorno d’oggi tra i civili. Attualmente sono in corso oltre cento conflitti, per lo più di natura civile e di carattere etnico e regionale. Già solo questo fatto giustifica pienamente l’elaborazione da parte nostra di una strategia di prevenzione dei conflitti, ma nel contempo ci costringe a renderci conto della complessità di una simile strategia. Non è più una questione di diplomazia, nel senso classico del termine; si tratta bensì di una questione che comporta l’impiego di tutta una serie di strumenti, di un compito a lungo termine che non può essere svolto esclusivamente da un gruppo e da nessun altro. Questioni di tal genere non sono state di certo un punto di forza dell’Europa, né in passato né ora. Il gruppo socialista ritiene che l’Europa si trovi di fronte alla grande sfida di ottenere un risultato che le consenta di collocarsi in maniera diversa sulla carta geografica.</p>
    </intervention>
    <intervention id="3-153" speaker_id="4522" name="Nicholson of Winterbourne" is_mep="True" mode="spoken">
      <p sl="en">Signor Presidente, com'è stato detto, quest'importante discussione ha luogo nel contesto di una nuova crisi al confine tra Kosovo e Macedonia. Devo quindi sottolineare innanzitutto la costante necessità di cooperazione tra NATO ed Unione europea.</p>
      <p sl="en">La forza di reazione rapida, il meccanismo di reazione rapida ed il corpo civile di pace europeo devono essere complementari alla NATO, com'è infatti sottolineato al paragrafo 8 dei commenti del Consiglio "affari generali" sulla cooperazione internazionale.</p>
      <p sl="en">Come il Ministro, signora Lindh, ha detto, oggi i soldati svolgono attività comunitarie di mantenimento della pace. Attualmente è difficile distinguere la linea di demarcazione tra le attività di pace e quelle di guerra. L'Unione europea dev'essere complementare alla NATO. Invito il Consiglio dei ministri e la Commissione ad esprimere i loro commenti in merito.</p>
      <p sl="en">Affrontare le cause alla radice costituisce un altro problema. La società è gravemente destabilizzata dalla criminalità organizzata. Possono la Commissione ed i Ministri affermare che affronteranno la questione a livello transfrontaliero tramite Interpol e con l'aiuto di meccanismi quali l'Unità contro la pedofilia di Scotland Yard?</p>
      <p sl="en">Il rafforzamento delle capacità rappresenta un altro punto critico. Vediamo che a Pristina l'ospedale è sottoposto ad enormi pressioni. Non è forse necessario che il nuovo ufficio denominato "EuropAid" creato dalla Commissione, che accogliamo di buon grado, contribuisca a rafforzare le capacità in materia medica e didattica?</p>
      <p sl="en">I professionisti locali sostengono la società civile ma con estrema difficoltà. Per quanto le ONG possano offrire un'ottima assistenza, i professionisti locali, in particolare nel campo medico e in quello didattico, rivestono un ruolo di fondamentale importanza. Invito la Commissione a sostenere queste figure professionali.</p>
      <p sl="en">Infine, com'è ovvio, la responsabilità. Sono davvero convinta, e sono sicura che lo siano tutti in questa sede, che il migliore meccanismo di prevenzione dei conflitti sia in assoluto un Parlamento pienamente funzionante. Invito i presenti ad impegnarsi a garantire che il Parlamento svolga appieno il suo compito, non solo nel prevenire i conflitti e nel gestire le crisi, ma anche nell'assicurare che la forza di reazione rapida risponda in definitiva del suo operato al Parlamento europeo, ai parlamenti nazionali, al Consiglio dei ministri ed alla Commissione.</p>
    </intervention>
    <intervention id="3-154" speaker_id="1933" name="Schroedter" is_mep="True" mode="spoken">
      <p sl="de">Signor Presidente, onorevoli colleghi, signor Commissario, signora Presidente in carica del Consiglio, la pace costa decisamente meno della guerra. E’ questo il significato fondamentale della prevenzione non militare dei conflitti nell’ambito della politica estera. Il conflitto nel Kosovo ci ha fornito un esempio in tal senso. I costi del dopoguerra fanno vacillare ogni volta il bilancio dell’Unione europea e superano in misura esorbitante le cifre investite nella regione del Kosovo nel 2000 per gli osservatori dell’OSCE o all’inizio degli anni ’90 per il programma di stabilità.</p>
      <p sl="de">L’esempio del Kosovo dimostra inoltre che la gestione civile dei conflitti dev’essere avviata precocemente. Richiede più tempo ed è meno spettacolare. Oggi per la prevenzione dei conflitti non servono soltanto strumenti politici, ma anche misure economiche, sociali e ambientali. L’Unione europea dispone di questo potenziale e potrebbe svolgere un ruolo importante a livello mondiale in materia di prevenzione e soluzione dei conflitti. Possiede il più grande mercato interno, è una potenza economica ed è in grado di pianificare la cooperazione a livello dell'economia. Detiene un ampio spettro di esperienze storiche e culturali e dispone di un corpo diplomatico a livello mondiale, eppure non è l’Unione a promuovere la politica più incisiva a livello mondiale in materia di prevenzione dei conflitti, perché la sua grandezza è suddivisa tra quindici più uno interessi particolari e questo è il problema principale. La politica europea in materia di prevenzione dei conflitti necessita di un centro europeo, di una Commissione e di un …</p>
      <a text="(Il Presidente interrompe l’oratore)"/>
    </intervention>
    <intervention id="3-155" speaker_id="1975" name="Marset Campos" is_mep="True" mode="spoken">
      <p sl="es">Signor Presidente, il nostro gruppo considera positivo lo sviluppo dell'iniziativa volta a conferire all'Unione europea un ruolo più importante nella prevenzione dei conflitti e attende con ansia ed interesse la comunicazione che il mese prossimo presenterà la Commissione, come ha preannunciato il Commissario Patten.</p>
      <p sl="es">L'esperienza ha però messo in luce alcuni inconvenienti che dovremmo prendere in considerazione. Pertanto, pur essendo favorevoli in linea di massima al contenuto dell'interrogazione orale presentata dall'onorevole Brok e riconoscendogli il merito di aver accettato un lavoro collettivo in sede di commissione per gli affari esteri, vogliamo esprimere la nostra preoccupazione su un punto concreto, vale a dire l'esatto contrario di quanto ha affermato la onorevole Nicholson. Riteniamo infatti che, tanto al considerando D quanto al paragrafo 8, sia fuori luogo il riferimento alla NATO, dal momento che proprio la NATO è stata una delle principali cause di problemi in molti luoghi, come si è potuto constatare nell’ex Jugoslavia, in Kosovo, e a Cipro, quando fu invasa dalla Turchia. Proprio per queste ragioni il nostro appoggio non può essere totale.</p>
      <p sl="es">L'interrogazione orale riveste inoltre un aspetto importante: punta il dito sulle cause sociali ed economiche globali che possono essere causa di conflitti. Dovremmo stare attenti alle situazioni che possono crearsi in un prossimo futuro. In questo momento, nel Sahara occidentale è in atto una situazione esplosiva che le autorità sottovalutano e che invece dovrebbe essere motivo di grande preoccupazione per l'Unione europea. Lo stesso sta accadendo in Israele e in Palestina, dove in qualunque momento potrebbe scoppiare una crisi che comporterebbe gravi conseguenze anche per noi.</p>
      <p sl="es">Non intendiamo comportarci come gli Stati Uniti d'America che, quando c'è un problema, ad esempio in Colombia, invece di incoraggiare la ricerca di una soluzione attraverso i negoziati e il dialogo, si limitano ad inviare un maggior numero di soldati, di aerei e di forze armate non facendo altro che peggiorare la situazione. Vogliamo che l'Europa agisca nei conflitti come fattore di stabilità e di pace, favorendo le soluzioni negoziate. Pertanto, riguardo al conflitto in atto tra Macedonia e Kosovo, riteniamo che si debba innanzitutto considerare attentamente la compiacenza con cui gli americani di stanza nella zona hanno accolto il passaggio delle forze dell'UCK e, d'altra parte, riconoscere ed appoggiare l'impegno della Macedonia nello sforzo di raggiungere un accordo sui confini e nel condannare il terrorismo.</p>
    </intervention>
    <intervention id="3-156" speaker_id="4467" name="Poli Bortone" is_mep="True" mode="spoken">
      <p sl="it">Signor Presidente, onorevoli colleghi, i fatti accaduti nelle ultime ore ci allarmano moltissimo.</p>
      <p sl="it">L'Europa sta compiendo grandi sforzi per sostenere la pace nel Sud-Est europeo e altrettanto stanno facendo, in termini di assistenza finanziaria e di cooperazione, anche tanti singoli paesi.</p>
      <p sl="it">Ma la pace, purtroppo, è lontana, anzi, la corruzione è aumentata; le elezioni - se ci sono - spesso sono prive di trasparenza e l'emigrazione dal Kosovo, dal Montenegro e dall'Albania è diventata troppo massiccia e ha selezionato in peggio le presenze rimaste sul territorio.</p>
      <p sl="it">Probabilmente l'Unione europea dovrebbe dedicare maggiore attenzione ad agevolare l'immigrazione di ritorno, per fare in modo che su quei territori ci siano delle popolazioni alacri, che vogliano veramente rinascere, che desiderino procedere verso un processo di pace e di tranquillità nel proprio territorio.</p>
      <p sl="it">Non si tratta, quindi, soltanto di un problema di sicurezza militare alle frontiere. Le minoranze etniche divengono sempre più rivendicazioniste e violente nei confronti degli abitanti e delle forze di pace, dimostrando così la fragilità, ancora molto evidente, dei governi locali e, in particolare, di quel governo albanese che dovrebbe garantire maggiormente anche i diritti dell'opposizione politica, nonché la fragilità dei rapporti con l'Unione europea e con alcune organizzazioni non governative.</p>
      <p sl="it">Siamo convinti che la soluzione alla crisi dei Balcani debba essere una soluzione politica, accompagnata però dall'affermazione assoluta e trasparente dei diritti e dalla volontà reale di ricostruzione materiale e immateriale.</p>
      <p sl="it">L'Unione europea dovrà impegnarsi in tutti i modi per conseguire finalità di pace e di stabilità nei Balcani, ma dovrà essere sempre più chiara nel ricordare che l'effettiva assistenza finanziaria non può che essere strettamente collegata al perseguimento, in tempi brevi e senza ulteriore tolleranza, di queste finalità.</p>
    </intervention>
    <intervention id="3-157" speaker_id="2281" name="Dupuis" is_mep="True" mode="spoken">
      <p sl="fr">Signor Presidente, signora Presidente in carica del Consiglio, signor Commissario, onorevoli colleghi, non condivido affatto le parole della signora Lindh che parla di “esperienza dei Balcani”. Ritengo che quanto accade oggi in Macedonia sia la dimostrazione che non abbiamo visto nulla, sentito nulla, imparato nulla o piuttosto che voi non avete visto, sentito, imparato nulla.</p>
      <p sl="fr">Ciò che accade oggi in Macedonia riguarda la Macedonia e non serve creare alibi e dire, come fanno molti, che la crisi deriva dal Kosovo, dal trasferimento di persone, di ex membri dell’UCK, in Macedonia. La crisi della Macedonia è una crisi che è nata ed è stata alimentata dalla nostra mancanza di una politica seria riguardo alla Macedonia nel corso dell’ultimo decennio.</p>
      <p sl="fr">I colleghi socialisti si ricorderanno dell’insistenza con la quale la onorevole Pack ed io stesso siamo tornati continuamente sul valore di un progetto che pareva marginale, che i colleghi socialisti e comunisti consideravano con una certa condiscendenza: mi riferisco al progetto dell’università di Tetovo, di fondamentale importanza per rispondere ad una delle frustrazioni degli albanesi di Macedonia. Venivamo guardati con condiscendenza, come succedeva anche quindici anni fa quando, in questo Parlamento, chiedevamo l’adesione della Jugoslavia di allora alla Comunità europea, come unica via per evitare l’esplosione che in effetti ha avuto luogo alcuni anni più tardi.</p>
      <p sl="fr">Si pone la questione del senso di frustrazione del popolo albanese, che ha origini in un passato remoto e che ha trovato una prima risposta solo dopo la salita al potere del governo Georgievski. Tali frustrazioni sono state in effetti, durante i primi otto anni d’indipendenza della Macedonia, coltivate dal governo social-democratico di Crvenkovski che ha letteralmente comprato alcuni albanesi, alcuni kiesling , offrendo loro posti marginali nel suo governo ed alcuni posti d’ambasciatore qua e là.</p>
      <p sl="fr">Per contro, il governo Georgievski, integrando al suo interno il partito di Xhaferi, che i colleghi socialisti consideravano un estremista – ed hanno dovuto aprire gli occhi vedendo il ruolo sostenuto da Xhaferi durante la crisi del 1999, quando centinaia di migliaia di kosovari sono stati cacciati dal Kosovo dal regime criminale e guerrafondaio di Milosevic – di certo ha salvato la Macedonia da un immenso disastro. La Macedonia in quel periodo era sul punto di esplodere, e se ciò non è accaduto è stato grazie all’estremista Xhaferi. Ancor oggi, se ciò non è ancora avvenuto, possiamo dire grazie, innanzitutto, a Xhaferi e di sicuro non alla nostra azione, all’azione dell’Unione europea.</p>
      <p sl="fr">Il Commissario Patten ha dunque preso in mano il dossier . La questione dell’università dovrebbe essere risolta, ma si tratta di un problema urgente in quanto riguarda 6 000 studenti che dovrebbero poter essere trasferiti in questa nuova università ufficiale. Se non vengono trasferiti, non avranno la possibilità di ottenere il riconoscimento dei diplomi, e se ciò non avviene entro fine anno, ci saranno altri 6 000 disperati a nutrire ulteriormente la crisi alla quale abbiamo tanto contribuito nel corso degli scorsi anni.</p>
      <p sl="fr">Questa è la situazione della Macedonia. Oggi è ancora peggiorata poiché alle frustrazioni del popolo albanese si aggiunge un’enorme inquietudine della controparte macedone. Ne consegue che le soluzioni di ieri, che potevano essere graduali, compresa questa università, che potevano consistere in un lento processo di smantellamento dello Stato nazionale slavo-macedone per arrivare ad uno Stato federale, richiedono oggi di accelerare il ritmo. Sarà infatti necessario proporre agli interlocutori macedoni nuove soluzioni che vadano molto, molto oltre per far fronte sia al senso di frustrazione degli albanesi sia alle inquietudini profonde del popolo slavo-macedone.</p>
      <p sl="fr">Per quanto riguarda la prevenzione dei conflitti in tale contesto, assistiamo da dieci anni ad un comportamento assolutamente intollerabile da parte dei nostri amici e colleghi greci. Infatti, invece di anticipare i tempi e di cercare di convincere la popolazione greca della necessità di dare, tramite il nome “Macedonia”, un’identità al popolo macedone, sia albanese che slavo-macedone, essi ostacolano con sfacciataggine, per non dire altro, qualsiasi processo che possa permettere ai macedoni di avere infine una repubblica che non si chiami più FYROM, signora Presidente in carica del Consiglio, ma “Macedonia”. Forse sarebbe ora che all’interno del Consiglio si tentasse di convincere il rappresentante greco affinché il problema venga finalmente risolto e i macedoni abbiano pieno diritto a tale nome.</p>
      <p sl="fr">Nel quadro attuale da me delineato, ritengo urgente agire, accelerare le iniziative e ridare fiducia sia al popolo macedone che al popolo albanofono della Macedonia.</p>
    </intervention>
    <intervention id="3-158" speaker_id="1282" name="Oostlander" is_mep="True" mode="spoken">
      <p sl="nl">Signor Presidente, su alcuni punti sono pienamente d’accordo con lo stimato collega Dupuis, su altri assolutamente no. E’ positivo che la seduta odierna abbia all’ordine del giorno due punti quali la costituzione di una forza civile per la gestione dei conflitti e i conflitti attualmente in corso in Macedonia. Infatti, cosa avviene in quel paese ormai da lungo tempo? Avviene che la Macedonia dimostra di essere effettivamente un paese debole, che deve la sua unità solo alla saggezza di presidente e capi di governo, soprattutto di quello attualmente in carica, che invece di dividere il paese si alleano tra loro per governarlo. Già dieci anni fa gli Albanesi della Macedonia si premurarono di farci sapere che erano la maggioranza della popolazione. Chi pensa secondo queste categorie, ha già in mente la pulizia etnica. Non dobbiamo assolutamente arrivare fino a quel punto.</p>
      <p sl="nl">Per tali motivi è importante da parte nostra attuare un intervento di tipo civile che vada proprio in quella direzione, come sta già avvenendo sotto la guida del Commissario Patten. Devo dire poi che sono rimasto profondamente colpito dalla seria argomentazione della Presidente del Consiglio Lindh a tale proposito. Nel nostro intervento ricorreremo non solo agli strumenti usuali, bensì anche a tutti quelli che devono essere impiegati in maniera coordinata; mi riferisco, in particolare, agli strumenti che vanno a toccare anche il cuore della popolazione e possono indurre un cambiamento nel modo di pensare della gente. Nel paragrafo 7 della nostra risoluzione si parla, ad esempio, di una migliore informazione attraverso i notiziari radiofonici e televisivi. Si tratta di un argomento che è già stato discusso molto spesso in quest’Aula, anche in occasione dei conflitti in Bosnia, poiché la radio e la televisione influenzano in gran misura quello che le persone pensano, il modo in cui si rapportano reciprocamente. Credo sia molto importante utilizzare, tra gli altri strumenti civili a disposizione, anche quest’arma, e non solo per mezzo dei media indipendenti che ci sono già bensì, ove necessario, anche per mezzo di un apporto indipendente dell’Unione europea, al fine di riuscire veramente ad influenzare la mentalità della gente e porre così fine a quel terribile modo di ragionare in termini etnici che sta appestando tutti i Balcani.</p>
      <p sl="nl">Signor Presidente, sono molto lieto che abbiamo discusso apertamente di quanto si sta già facendo, e reputo importante rendere tutto ciò di pubblico dominio. Le azioni della Commissione nella valle di Presevo sono di grande importanza e mi auguro che il Commissario Patten saprà fare quanto è necessario anche negli altri territori di confine.</p>
    </intervention>
    <intervention id="3-159" speaker_id="2130" name="Lalumière" is_mep="True" mode="spoken">
      <p sl="fr">Signor Presidente, signora Presidente del Consiglio, signor Commissario, le interrogazioni presentate dall’onorevole Brok, a nome della commissione per gli affari esteri, i diritti dell’uomo, la sicurezza comune e la politica di difesa, arrivano al momento giusto, tre mesi dopo l’approvazione della relazione sulla politica europea di sicurezza e di difesa che ho avuto l’onore di presentare al Parlamento.</p>
      <p sl="fr">E’ importante conoscere le azioni che la Presidenza svedese del Consiglio e la Commissione hanno intrapreso del frattempo, giacché sono state fatte promesse soprattutto riguardo agli aspetti civili della gestione delle crisi. Vi ringrazio, signora Presidente del Consiglio, signor Commissario, delle informazioni che fino ad oggi ci avete fornito. Tuttavia, per quanto mi riguarda, non nascondo un’effettiva inquietudine. Avendo lavorato con organizzazioni come l’OSCE o il Consiglio d’Europa, entrambe votate alla prevenzione dei conflitti e alla gestione civile delle crisi, conosco per esperienza l'esitazione con la quale gli Stati membri sostengono i propri sforzi. Non parlo soltanto della mancanza di mezzi finanziari. A questo proposito, l’Unione ha la possibilità di disporre di risorse non trascurabili. E’ necessario, ovviamente, utilizzarle in modo coerente e coordinato.</p>
      <p sl="fr">Mi riferisco soprattutto alla mancanza di sostegno politico. Che cosa può fare un’organizzazione internazionale? Che cosa può fare l’Unione se gli Stati membri eseguono analisi divergenti, perseguono obiettivi diversi o non hanno alcun obiettivo e se gli Stati membri esitano a prendere decisioni? La guerra nei Balcani offre esempi talvolta tragici di tutte queste debolezze.</p>
      <p sl="fr">Ritengo, signora Presidente del Consiglio, signor Commissario, che il Parlamento sarebbe lieto di sentire che i membri del Consiglio vogliono davvero fornire quel sostegno politico di cui la prevenzione dei conflitti ha bisogno per non perdere vigore in azioni scoordinate, fondate soltanto sui buoni sentimenti.</p>
    </intervention>
    <intervention id="3-160" speaker_id="2335" name="Maes" is_mep="True" mode="spoken">
      <p sl="nl">Signor Presidente, fino ad oggi la prevenzione dei conflitti non è mai stata una vera priorità. Per gli interventi militari ci si sta già preparando in termini concreti, mentre nel campo della prevenzione, a quanto sembra, siamo ancora indietro. Aspettiamo di vedere cosa succederà in aprile. Come già rilevato dalla onorevole Lalumière, l’interrogativo centrale è se l’Unione europea sarà in grado di prendere decisioni adeguate quando dovrà farlo in materia di prevenzione. Nell’ex Jugoslavia, per molto tempo non siamo stati in grado di prevenire i conflitti, e in certi casi la prevenzione dei conflitti ha avuto persino conseguenze catastrofiche: basti pensare ai numerosi esempi in tal senso che ci vengono dall’Africa, in particolare dal Ruanda. I mandati su cui si fonda la prevenzione dei conflitti devono essere sufficientemente ampi da poter impedire il conflitto, devono poter produrre effetti positivi e consentire una gestione della crisi.</p>
      <p sl="nl">Signor Commissario, lei ha parlato dell’unità di prevenzione che dovremo istituire. Penso però che la nostra posizione debba essere determinata innanzi tutto da una corretta comprensione dei motivi più profondi e dell’origine dei conflitti. Spesso, le radici del male sono il sottosviluppo e la trascuratezza o la repressione che determinate regioni, religioni, culture e minoranze etniche hanno subito. Questo è un terreno fertile per i commerci illegali di armi e per il banditismo. Cerchiamo, quindi, di non dimenticare che la cooperazione integrata allo sviluppo è uno strumento per affrontare i conflitti alle loro radici più profonde.</p>
    </intervention>
    <intervention id="3-161" speaker_id="1051" name="Papayannakis" is_mep="True" mode="spoken">
      <p sl="el">Signor Presidente, nel campo della prevenzione e della gestione delle crisi, i leader della maggior parte degli Stati membri e la stessa Unione non hanno in mano le carte giuste né possono dare molte garanzie sul futuro, come dimostra la tragica situazione in cui si trovano i Balcani. Diciamo di voler migliorare la situazione e magari lo potessimo fare.</p>
      <p sl="el">I fatti sono chiari e non servono le generalizzazioni, le offese o le allusioni. La FYROM è minacciata da tutta una serie di forze, statali o politiche, che non vogliono riconoscere la configurazione definitiva dei suoi confini. E’ molto semplice: da questa realtà derivano tutti gli altri problemi e viene messa in dubbio la sua stessa esistenza.</p>
      <p sl="el">Se volete scongiurare le crisi e gestire quella attuale, dite chiaramente che è in vigore la risoluzione 1244 dell’ONU. Chiedete alla KFOR di fare il proprio dovere in tutto il Kosovo, di controllare le frontiere e di procedere agli arresti e ai rinvii a giudizio in collaborazione con la rappresentanza dell’ONU. Dite chiaramente che gli accordi sui confini, sottoscritti il 24 febbraio dalla Jugoslavia e dalla FYROM, sono validi e assolutamente legittimi, che tutti i paesi limitrofi li devono rispettare e che questo rappresenta un criterio per stringere rapporti con loro e per concedere gli aiuti economici che, con tanto orgoglio, considerate del tutto insufficienti.</p>
    </intervention>
    <intervention id="3-162" speaker_id="2109" name="Crowley" is_mep="True" mode="spoken">
      <p sl="en">Signor Presidente, nel breve tempo che mi è stato concesso non intendo ritornare su alcuni punti già sollevati. Tuttavia, la prevenzione e la risoluzione dei conflitti richiede investimenti non solo in termini di studi teorici e approfondimenti storici, ma anche investimenti di carattere finanziario volti ad individuare le cause del conflitto. Alcune delle cause di origine etnica, religiosa e così via, sono già state citate, ma esistono anche cause economiche. La zona in cui l'Unione europea è intervenuta negli ultimi anni per prevenire un conflitto ottenendo i migliori risultati è stata la città di Mostar. Sebbene alla fine non sia riuscita del tutto nel suo intento, il tipo d'investimento scelto fin dall'inizio per Mostar ha avuto molto successo.</p>
      <p sl="en">Adesso che stiamo esaminando una nuova serie di conflitti e di situazioni di instabilità regionali, dobbiamo assicurarci di disporre della capacità necessaria per rispondere. L'Irlanda sarebbe orgogliosa di far parte della forza di reazione rapida europea con un compito umanitario e di mantenimento della pace, ma questa soluzione e la NATO non devono essere le uniche possibilità. Il dialogo è imprescindibile per la risoluzione e la prevenzione dei conflitti, il che significa che le parti in lotta si devono incontrare. Si deve fare la pace con il proprio nemico, non con il proprio amico. Le occasioni si devono cogliere al volo, come si suol dire. Troppo spesso perdiamo l'occasione d'intervenire e prevenire i conflitti.</p>
      <p sl="en">L'ultima osservazione che vorrei formulare è che nelle nostre discussioni dobbiamo essere consci degli effetti dei conflitti sui bambini e sui giovani. Secondo alcune relazioni dell'UNICEF oltre due milioni di bambini sono stati uccisi in conflitti nell'ultimo decennio. Nel mondo vi sono 300 000 bambini soldato e milioni e milioni di orfani. Si deve fare di più per proteggere i bambini.</p>
    </intervention>
    <intervention id="3-163" speaker_id="2123" name="Kinnock" is_mep="True" mode="spoken">
      <p sl="en">Signor Presidente, la mia principale preoccupazione è che troppo spesso - potrei dire immancabilmente - per motivi di natura militare l'azione dell'Unione europea è incentrata sulla gestione delle crisi anziché sull'obiettivo a più lungo termine delle prevenzione dei conflitti di cui i colleghi hanno parlato.</p>
      <p sl="en">Sono lieta che il Presidente in carica del Consiglio ed il Commissario Patten comprendano la necessità di definire misure volte a prevenire i conflitti violenti e a promuovere ciò che definirei una cultura della prevenzione. Lo spiegamento di forze armate, come sappiamo, è costoso e presenta un elevato rischio di fallimento. E’ naturale che dobbiamo essere in grado di reagire con tempestività, ma l'Unione europea deve migliorare la sua capacità di sfruttare tutte le leve economiche e politiche di cui dispone e farlo in modo più efficace per affrontare le cause che stanno alla base delle tensioni che il Commissario ha citato poc'anzi.</p>
      <p sl="en">Ventiquattro dei quaranta paesi più poveri del mondo sono impegnati in qualche forma di conflitto armato o ne sono usciti di recente. In Africa il 20 percento della popolazione vive in paesi in cui sono in corso conflitti armati. Devo quindi chiedere al Commissario come mai la cellula di programmazione politica e tempestivo allarme della Commissione, prevista dal Trattato di Amsterdam, disponga di uno staff di 20 membri, di cui 11 sono impegnati in attività nei Balcani mentre uno solo è assegnato alla regione che più di ogni altra è esposta a situazioni di guerra, l'Africa. Sarei molto grata se il Commissario potesse effettuare le verifiche del caso. Si prevede di adottare un approccio più equilibrato in tale cellula?</p>
      <p sl="en">In secondo luogo, non concordano il Consiglio e la Commissione sul fatto che è urgente e necessario definire strategie comuni per l'Africa occidentale, il Corno d'Africa, la regione dei Grandi Laghi ed il Sudafrica?</p>
      <p sl="en">Infine, la Commissione conviene che i documenti di strategia nazionale redatti nel quadro dell'accordo di Cotonou debbano includere un studio dell'impatto delle politiche sui conflitti in modo da poter essere sicuri di sapere cosa potrebbe accadere nei 77 paesi aderenti all'accordo di Cotonou?</p>
    </intervention>
    <intervention id="3-164" speaker_id="2114" name="Gahrton" is_mep="True" mode="spoken">
      <p sl="sv">Signor Presidente, in seno al movimento pacifista serpeggia il timore che l’impetuoso sviluppo della capacità militare impedisca la prevenzione dei conflitti a lungo termine, come dichiarato da una quarantina di organizzazioni pacifiste alle Presidenze svedese e belga lo scorso anno.</p>
      <p sl="sv">Un esempio è dato dal ben noto corpo civile di pace, più volte chiesto dal Parlamento e menzionato al paragrafo 5 della presente proposta di risoluzione. Ho assillato a lungo la Presidenza svedese affinché affrontasse la questione, dal momento che la riterrei un’azione importante per il profilo della Svezia – dato che il paese desidera essere una terra di pace.</p>
      <p sl="sv">Dopo tempi relativamente lunghi, mi è stato risposto negativamente. Ora, però, ecco che all’improvviso ricevo una lettera del Presidente in carica del Consiglio, proprio prima della sua partenza per Murmansk, in cui la signora scrive: “Con la presente mi impegno per iscritto ad affrontare la questione del corpo civile di pace non appena saranno state istituite le strutture necessarie”.</p>
      <p sl="sv">Per un Presidente in carica del Consiglio mi pare un modo poco ortodosso di dare una comunicazione al Parlamento. Ma la accolgo comunque e do pertanto per certo che qualcosa verrà fatto sul fronte del corpo civile di pace. In caso contrario, confido che i colleghi del Parlamento sapranno come occuparsene seriamente.</p>
    </intervention>
    <intervention id="3-165" speaker_id="4493" name="Korakas" is_mep="True" mode="spoken">
      <p sl="el">Signor Presidente, dopo aver denunciato l’ipocrisia di quanti anche in quest’Aula avevano tessuto le lodi dei criminali dell’UCK, chiamandoli “combattenti per la libertà” e dando loro qualsiasi aiuto politico, dopo aver menzionato il cinismo di quanti hanno salutato i criminali bombardamenti della NATO contro la Jugoslavia e poi la missione delle forze d’occupazione in Kosovo come fossero aiuti umanitari e strumenti di pace, vorrei ora ricordare che chi semina vento raccoglie tempesta.</p>
      <p sl="el">Vorrei dunque sapere dal Consiglio e dalla Commissione che intendono fare ora per allontanare la KFOR dalla regione, visto il tragico ruolo che ha avuto nella destabilizzazione del Kosovo. La smetteranno di sostenere la secessione del Kosovo dalla Serbia? Che faranno a favore dell’applicazione della risoluzione 1244 del Consiglio di sicurezza, che prevede il disarmo dell’UCK e la riassegnazione della vigilanza sui confini tra Jugoslavia e FYROM all’esercito iugoslavo, in modo da dare attuazione al recente patto sulle frontiere tra i due paesi? Il Commissario Patten sa forse perché il governo della FYROM sia stato costretto a chiudere l’ufficio della BBC a Skopje? Come vede la funesta proposta del cosiddetto esercito di liberazione nazionale, che di recente si è macchiato di crimini nella FYROM, relativamente ad una sua eventuale federalizzazione?</p>
    </intervention>
    <intervention id="3-166" speaker_id="2181" name="Katiforis" is_mep="True" mode="spoken">
      <p sl="el">Signor Vice ministro, signor Commissario, onorevoli colleghi, il modo migliore per valutare le esigenze e il cammino verso l’obiettivo della gestione delle crisi consiste nel seguire gli sviluppi di una crisi vera. Agli inizi del mese, nella FYROM si sono registrati scontri armati, il cui collegamento con forze operanti al di fuori del paese è lampante.</p>
      <p sl="el">Nella FYROM ritroviamo un fenomeno ben noto anche altrove – Albania, Kosovo, Cipro e, in gran parte, Turchia – ove vivono popolazioni miste dal punto di vista etnico, ma di lingua e religione diversa, le quali si trovano vicino a centri o regioni etnicamente omogenei e compatti, che comprendono la gran parte delle rispettive popolazioni.</p>
      <p sl="el">In passato situazioni simili hanno portato ad un esito ben noto e collaudato, nonché tragico dal punto di vista della nostra epoca e di quel che cerchiamo di conseguire come Unione europea – un esito inaccettabile. Questo processo comincia con sanguinosi atti di terrorismo contro persone appartenenti ad una delle due etnie allo scopo di dimostrare l’impossibilità di convivere nello stesso territorio statale. Seguono la richiesta della separazione geografica delle comunità sul territorio di uno Stato unitario, la creazione di comunità minoritarie con autonomia amministrativa, gli scontri tra comunità, la divisione in Stati separati e infine la secessione in una forma statale separata. Si tratta di uno scenario cui abbiamo assistito spesso nella nostra regione; com’è noto, è accompagnato da stragi, pulizia etnica ed ingerenze di forze straniere con buone o cattive intenzioni. Questo processo ha effetti catastrofici per i popoli, nonché pericolosi e costosi per la comunità internazionale.</p>
      <p sl="el">Signor Presidente, la gestione di queste crisi significa anzitutto un intervento politico e diplomatico a favore dell’integrazione sociale della minoranza più vulnerabile. Nella FYROM si sono già compiuti passi in questa direzione; l’esempio dell’Università di Tetovo è indicativo. Ad ogni modo sono ingiuste le allusioni dell’onorevole Dupuis alla Grecia, in quanto il mio paese rappresenta al momento il principale sostegno di quello Stato e continuerà ad essere tale.</p>
    </intervention>
    <intervention id="3-167" speaker_id="4387" name="Rod" is_mep="True" mode="spoken">
      <p sl="fr">Signor Presidente, per prevenire i conflitti è necessario conoscerne le cause, che si tratti d’interessi economici, di rivolta sociale, di disuguaglianze, di una dittatura, della repressione, di lotta per il potere o per l’accesso alle risorse naturali. Per contro, tuttavia, l’escalation dei conflitti nei paesi meridionali ostacola le prospettive di sviluppo. E’ un circolo vizioso. Ne consegue che la prevenzione dei conflitti non può essere separata da una politica di sviluppo sostenibile, mirata ad una migliore ripartizione delle ricchezze e all’instaurazione di una vera e propria democrazia a livello mondiale.</p>
      <p sl="fr">Comprendo ed approvo i discorsi, anche quelli tenuti in questo Parlamento, che promuovono il dialogo, la partecipazione della società civile, l’accesso all’istruzione ed alla sanità per tutti, l’utilizzo razionale delle risorse e la cooperazione regionale. E’ necessario combattere a monte i costi strutturali delle tensioni.</p>
      <p sl="fr">C’è da chiedersi però a cosa servono tutte queste dichiarazioni su bilanci risibili e sempre più esigui, quando gli Stati europei vendono armi ai paesi in guerra oppure sostengono le industrie petrolifere e minerarie nello sfruttamento eccessivo delle ricchezze del sud a scapito dei diritti dell’uomo e della vita.</p>
      <p sl="fr">Finché la preoccupazione dello sviluppo non prenderà il sopravvento sugli interessi economici, e finché gli Stati europei vedranno nei conflitti interni un mezzo per arricchirsi, la prevenzione dei conflitti rimarrà una chimera.</p>
    </intervention>
    <intervention id="3-168" speaker_id="1461" name="Alavanos" is_mep="True" mode="spoken">
      <p sl="el">Signor Presidente, credo che la Commissione e il Consiglio meritino il massimo dei voti per le intenzioni, le idee e l’insieme di misure proposte per prevenire e gestire le crisi. Per quanto riguarda la pratica, invece, come abbiamo visto nei Balcani, i loro risultati sono davvero tragici. C’è da piangere non solo per quanto avviene nella FYROM, ma anche per la Bosnia e per la posizione croata rispetto all’Erzegovina e all’indipendenza, il che dimostra come l’intera questione sia ancora campata in aria e come la strada per l’inferno sia lastricata di buone intenzioni, quando mancano orientamenti politici stabili, chiari e giusti. Qui sta il grande problema, sul quale vorrei richiamare l’attenzione del Commissario Patten. Il fatto che in Aula ci sia un europarlamentare, che sostiene in modo continuo e dogmatico le posizioni dell’UCK, è quasi fisiologico; il fatto che lei lo applauda quando parla di cambiare la costituzione e di trasformare la FYROM in federazione è, a mio avviso, estremamente pericoloso specie nelle circostanze attuali.</p>
    </intervention>
    <intervention id="3-169" speaker_id="2295" name="Swoboda" is_mep="True" mode="spoken">
      <p sl="de">Signor Presidente, signor Presidente in carica del Consiglio, signor Commissario, la violazione dei diritti umani e la discriminazione delle minoranze sono oggi tra le cause fondamentali delle guerre civili e dei conflitti tra Stati. Alcuni considerano pertanto un’applicazione senza compromessi del diritto all’autodeterminazione l’unico mezzo per contrastare la violenza e l’oppressione nei confronti delle minoranze. Tuttavia spesso ci si dimentica che in questo modo vengono soltanto create nuove minoranze, destinate a soggiacere agli stessi meccanismi di discriminazione ovvero a cercare l’autonomia al fine di liberarsi da tale giogo.</p>
      <p sl="de">In particolare nei Balcani, dove si registra una forte mescolanza di popolazioni diverse dal punto di vista etnico, religioso e linguistico, una chiara separazione etnica risulta impossibile e, a mio avviso, neppure auspicabile. Oggi nei Balcani la prevenzione delle crisi consiste in particolare nel non compiere passi unilaterali al fine di non comprometterne il precario equilibrio di forze. E’ ovvio soprattutto che qualsiasi attentato o attività terroristica non mira a promuovere una nuova forma di ordine, ma a creare altro disordine.</p>
      <p sl="de">Occorre quindi sostenere tutti quegli Stati – e al riguardo la Macedonia è il primo da citare – che tentano in tutti i modi di integrare le minoranze nella vita sociale e questo vale anche per la Jugoslavia e la Serbia di oggi. Credo pertanto che prevenzione delle crisi da parte dell’Unione europea significhi attualmente inviare segnali chiari, soprattutto ai gruppi etnici albanesi estremisti che non vogliono la pace, alle poche, eppure presenti, organizzazioni estremistiche o agli elementi che in seno all’HDZ nella parte croata della Bosnia Erzegovina mirano a contrastare il compromesso seppur problematico raggiunto a Dayton. Ritengo inoltre necessario inviare segnali chiari al Montenegro al fine di impedire anche lì azioni unilaterali miranti ad esaltare l’autonomia, ma destinate a compromettere la pace e la stabilità nella regione.</p>
    </intervention>
    <intervention id="3-170" speaker_id="1977" name="Rocard" is_mep="True" mode="spoken">
      <p sl="fr">Signor Presidente, signor Rappresentante della Presidenza in carica del Consiglio, signor Commissario, non appena le nostre discussioni ed i nostri interventi assumono contorni più definiti, l'unico argomento di cui si parla è la gestione delle crisi. La prevenzione delle crisi è un argomento trito in tutti i discorsi politici, perché prevenire è meglio che curare. Se ne parla a proposito della pace, della guerra e della sicurezza, ma non siamo all’altezza del compito, e questo leitmotiv di diplomatici, generali e responsabili politici rimane vuoto di contenuto.</p>
      <p sl="fr">Vorrei sostenere in questa sede, signor Presidente, signor Commissario, che il concetto di prevenzione delle crisi è privo di significato finché non ci si dota degli strumenti per metterlo in pratica. La chiave della prevenzione dei conflitti è la capacità di prevedere, a cui si può giungere solo se si dispone di una specifica strategia di sorveglianza, basata su autentici strumenti di osservazione geopolitici e sociologici adattati alla sorveglianza costante delle tensioni etniche, linguistiche e religiose.</p>
      <p sl="fr">Orbene, signor Presidente, signor Commissario, il Parlamento europeo, che ha lavorato molto sull'argomento, ha approvato due mie proposte di risoluzione in materia. Una, nel 1996, chiedeva alla Commissione di creare al suo interno una rete di prevenzione delle crisi - Crisis prevention network (CPN) - per assumere questa funzione di sorveglianza strategica, in modo che le analisi, le diagnosi e le proposte fossero intereuropee. La Commissione ha istituito tale rete nel 1998 e l'ha rinnovata nel 2000.</p>
      <p sl="fr">Domande rivolte al Commissario: la Commissione è soddisfatta del lavoro effettuato? Quale insegnamento ne trae? Quale uso ha potuto fare delle relazioni? Domande rivolte al Consiglio: Il Consiglio ne è al corrente? Nonostante l'onere burocratico della Commissione, è mai venuto a conoscenza di questi lavori? Ve ne siete serviti?</p>
      <p sl="fr">L'altra risoluzione è stata inclusa nel 1997 e nel 1998 in due relazioni, una dell'onorevole Martens e l'altra mia, riguardava l'Africa e suggeriva alla Commissione, signor Commissario, di proporre ai paesi ACP, in occasione del negoziato di ciò che sarebbe diventato l'accordo di partenariato di Cotonou, che l'Europa fornisse finanziamenti e competenze per far funzionare in Africa quattro osservatori delle tensioni etniche, linguistiche o religiose.</p>
      <p sl="fr">Senza questi strumenti di previsione, il Presidente in carica del Consiglio, signora Lindh, ne parlava poc'anzi anche se non con gli stessi termini, si gestiscono le crisi, ma non si riesce a prevenirle. La Commissione non ha dato alcun seguito a tale suggerimento, e neppure il Consiglio. L'idea, come la necessità, restano. La Commissione intende riprenderla? Il Consiglio l'ha insabbiata?</p>
    </intervention>
    <intervention id="3-171" speaker_id="4485" name="Souladakis" is_mep="True" mode="spoken">
      <p sl="el">Signor Presidente, onorevoli colleghi, pare che, con questa nostra discussione congiunta sulla politica di prevenzione e gestione delle crisi e sui problemi nel sud della Jugoslavia, si voglia mettere alla prova sia la teoria che la pratica. Senza dubbio, quando i cittadini vengono trasformati in cavie secondo la strategia “del bastone e della carota”, significa che qualcosa non va. Pensiamo ora ad un nuovo inizio, il cui unico scopo sia la prevenzione delle crisi.</p>
      <p sl="el">Passerà ancora molto tempo prima che i responsabili dei tragici errori nel sudest europeo riescano ad analizzare, decodificare e comprendere il DNA politico-sociale dei Balcani. Mentre oggi l’Unione europea intraprende iniziative importanti e le condizioni generali della regione cominciano a migliorare, non si deve consentire nessun nuovo inasprimento della situazione, nessuna sfida armata. La pace, la cooperazione, lo Stato di diritto e l’inviolabilità dei confini, così come i continui tentativi di migliorare le istituzioni democratiche e di favorire la prosperità di quelle regioni martoriate, devono costituire il quadro della nostra politica.</p>
      <p sl="el">L’Unione europea deve aiutare a consolidare le forze sane della regione e ad allontanare chiunque tenti di passare dalla malavita e dalla criminalità organizzata agli organismi politici. Non è ancora stato calcolato il costo enorme – non solo per la regione, ma per l’intera Europa – derivante dagli errori che sembrano finalmente finiti.</p>
      <p sl="el">A quanto pare, pace e stabilità nella regione rappresentano la massima esigenza per trovare una soluzione politica alla lunga crisi; ci vorranno tempo e fatica per conseguire istituzioni democratiche stabili e durevoli. Questo sarà un banco di prova anche per l’Unione europea, che potrà indossare una ghirlanda fatta di ramoscelli d’ulivo e intrecciata con la saggezza e la pace di Minerva, invece di portare la lancia e lo scudo di Marte, l’antico dio della guerra.</p>
      <p sl="el">All’onorevole collega Dupuis ricordo che, prima di affermare certe cose in Aula sulle relazioni FYROM-Grecia, avrebbe fatto meglio a chiedere al governo della FYROM; avrebbe allora scoperto che il paese europeo con cui ha instaurato i migliori rapporti è proprio la Grecia. Questa è una realtà che contribuisce moltissimo alla stabilità nella regione.</p>
    </intervention>
    <intervention id="3-172" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">Signor Presidente, onorevoli parlamentari, tenterò di rispondere, molto brevemente, ad alcune delle domande precise rivolte al Consiglio.</p>
      <p sl="sv">L’onorevole Nicholson of Winterbourne pone il problema del crimine organizzato quale importante causa di conflitti e si domanda se il Consiglio abbia tentato di affrontarlo nel quadro della prevenzione dei conflitti.</p>
      <p sl="sv">La settimana prossima, quando il Presidente russo Putin e il Ministro degli esteri Ivanov visiteranno Stoccolma per incontrare i Capi di stato e di governo nonché i Ministri degli esteri in concomitanza con la sessione del Consiglio europeo, uno degli principali punti in discussione sarà proprio come potremmo continuare a combattere, di concerto con il nuovo governo russo, la criminalità organizzata che purtroppo è presente in molte aree del territorio russo e che rappresenta la causa di molti dei conflitti in atto nelle zone di frontiera della Russia. Posso pertanto garantire all’onorevole Nicholson of Winterbourne che il Consiglio tenta di contrastare attivamente la criminalità organizzata.</p>
      <p sl="sv">La onorevole Lalumière ha affrontato un tema essenziale per qualsivoglia opera di prevenzione dei conflitti, ossia come ottenere, da parte dell’Unione, una maggiore unità di vedute in materia di politica estera. Tale unitarietà è indispensabile all’efficacia del nostro operato per la prevenzione dei conflitti.</p>
      <p sl="sv">Il Consiglio confida che soprattutto le strategie comuni messe a punto per una serie di aree di conflitto possano fungere da strumento per l’emergere di tale unitarietà. Tuttavia le strategie comuni non hanno sempre svolto la funzione che il Consiglio e altri avevano prospettato. Il Consiglio “affari generali” ha adottato, nella sua sessione di gennaio, talune conclusioni sulla base di una relazione dell’Alto rappresentante Solana, in cui ci si impegna a tentare di affinare tale strumento, perfezionandolo e rendendolo più concreto. Spero che esso possa rivelarsi un valido ausilio per la realizzazione di quanto propugnato dalla onorevole Lalumière, che io condivido pienamente.</p>
      <p sl="sv">In questo contesto, mi ricollego alla domanda della onorevole Kinnock sulla necessità o meno di sviluppare altre strategie comuni per altre aree geografiche, alcune delle quali sono state menzionate esplicitamente. E’ opinione generale del Consiglio che occorra anzitutto provvedere a rendere più efficace lo strumento delle strategie comuni, prima di compiere il passo di studiarne l’estensione ad ulteriori aree di conflitto. Prendiamo tuttavia atto delle proposte e ne terremo ovviamente conto nel prosieguo delle nostre riflessioni.</p>
      <p sl="sv">L’onorevole Rocard pone infine una serie di questioni di rilievo e chiede di precisare se la Commissione sia uscita rafforzata dalle sue esperienze in materia di prevenzione dei conflitti. Sono lieto di cedere al Commissario Patten l’onore di rispondere a questa domanda in modo più dettagliato.</p>
      <p sl="sv">Vorrei soltanto evidenziare che uno dei principali motivi per i quali la Presidenza ha dato la priorità alla messa a punto di un programma per la prevenzione dei conflitti è proprio perché ritiene che vi sia la necessità di radunare tutte le risorse dell’Unione a beneficio di una maggiore efficacia sul fronte della prevenzione dei conflitti.</p>
      <p sl="sv">In tale lavoro noi dovremo rivedere le decisioni già prese e quelle ancora allo stadio embrionale in una serie di settori attinenti alla struttura organizzativa. Confidiamo di poter definire un incisivo programma d’insieme che renda l’Unione ancor più attrezzata per prevenire i conflitti che esplodono in tutto il mondo.</p>
    </intervention>
    <intervention id="3-173" speaker_id="photo_generic" name="Patten" is_mep="True" mode="spoken" role="Commissione">
      <p sl="en">Vorrei rispondere a quattro domande che sono state poste nel corso della discussione. Vedo che purtroppo due di coloro che mi hanno rivolto domande dirette non hanno potuto restare per sentire la risposta, ma sono sicuro che ciò non significa che non ritengano importanti i loro quesiti. In ogni caso, le domande mi sono parse importanti e per questo motivo intendo rispondervi; gli interessati potranno forse leggere le risposte nei documenti ufficiali.</p>
      <p sl="en">La prima questione riguardava l'Università di Tetovo e vorrei chiarire in absentia all'onorevole deputato che l'ha sollevata che a mio avviso l'università è estremamente importante. Sono molto soddisfatto dell'impegno del governo dell'ex Repubblica iugoslava di Macedonia nei confronti dell'istituzione di tale università. Sono sicuro che il Parlamento sarà lieto, ma non sorpreso, di sentire che la Commissione intende destinare un finanziamento di 5 milioni di euro a sostegno dell'università in questione, che ha un ruolo molto importante da svolgere nel garantire il positivo sviluppo di una comunità multietnica.</p>
      <p sl="en">Per quanto riguarda la questione dell'estremismo, concordo con l'onorevole deputato che dice che non dobbiamo sostenere l'estremismo albanese. Tutti noi dovremmo denunciarlo con forza. In tale contesto, non credo che sia nemmeno lontanamente utile, anzi proprio il contrario, parlare di modifiche costituzionali in seno alla FYROM. Sappiamo bene che vi è un governo nell'ex Repubblica iugoslava di Macedonia che ha svolto un ottimo lavoro, con coraggio ed impegno, progredendo lungo la strada della riforma economica e politica. Trovo encomiabili gli sforzi compiuti finora dal governo. Per questo motivo abbiamo deciso di iniziare a negoziare un accordo di stabilizzazione e associazione con tale governo ed abbiamo portato a termine i negoziati per un accordo prima di concludere quelli con chiunque altro. Dobbiamo continuare a sostenere il governo della FYROM in tutti i suoi sforzi volti a costruire una società aperta e pluralistica. I responsabili di governo hanno svolto finora un ottimo lavoro e continueremo a sostenerli di fronte alle minacce estremiste con le quali si devono confrontare.</p>
      <p sl="en">Ci sono altre due questioni, prima di tutto quella dei documenti di strategia nazionale e l'importanza di includervi il principio della prevenzione dei conflitti. Pensavo - e volevo precisarlo nelle mie precedenti osservazioni - si trattasse di un argomento che intendiamo affrontare nella comunicazione sulla prevenzione dei conflitti che presenteremo in aprile. Posso assicurare all'onorevole deputato che lo faremo. E’ estremamente importante in quanto rappresenta il tipo di sviluppo nella preparazione dei documenti di strategia nazionale che abbiamo valutato con altri donatori e partner per lo sviluppo, quindi spero che lo si possa portare avanti.La onorevole deputata ha proposto, in modo forse un po' ambizioso tenuto conto della nostra passata esperienza, di impegnarci in quattro nuove strategie comuni. Penso che si debbano trarre alcune lezioni dalle strategie comuni, come l'Alto rappresentante ed il Commissario hanno chiarito in pubblico e in privato. Tuttavia la onorevole deputata ha detto giustamente che dobbiamo ricercare una maggiore coerenza nelle nostre politiche nei confronti dell'Africa. Dobbiamo tener conto del fatto che in Africa esiste un rapporto terribile e morboso tra problemi di sviluppo e conflitti.</p>
      <p sl="en">Infine vorrei affrontare la questione sollevata dall'onorevole Rocard, che per molti versi è il padrino della rete di prevenzione dei conflitti. Tale strumento rimane un contributo molto prezioso al nostro arsenale politico, anche se penso che dovremmo farne un uso maggiore. Spero che ciò possa avvenire in futuro. Abbiamo avuto una riunione molto positiva sulla CPN la scorsa settimana con un gruppo di parlamentari. Due rappresentanti del gruppo socialista hanno potuto prendere parte all'incontro nel corso del quale si è svolto un positivo scambio di vedute tra i miei funzionari ed un gruppo di parlamentari. Abbiamo un ottimo rapporto con il gruppo consultivo parlamentare per la prevenzione dei conflitti e terremo sicuramente conto dei consigli che ci verranno dati nonché del parere dell'onorevole Rocard, da me definito padrino nel senso buono del termine, per il futuro sviluppo della rete e delle nostre politiche nel settore. Spero che potremo ritornare sull'argomento in aprile quando la Commissione presenterà la sua comunicazione sulla prevenzione dei conflitti nel complesso.</p>
    </intervention>
    <intervention id="3-174" speaker_id="1538" is_mep="True" mode="spoken" role="Presidente">
      <p sl="unknown">Comunico di aver ricevuto otto proposte di risoluzione ai sensi dell’articolo 37, paragrafo 2, del Regolamento .</p>
      <p sl="unknown">La discussione è chiusa.</p>
      <p sl="unknown">La votazione si svolgerà giovedì, alle 12.00.</p>
    </intervention>
  </section>
  <section id="creitem6" title="Regolamento dei mercati europei di titoli">
    <intervention id="3-176" speaker_id="1538" is_mep="True" mode="spoken" role="Presidente">
      <p sl="unknown">L'ordine del giorno reca le interrogazioni orali (B5-0016/2001) e (B5-0017/2001), presentate dalla onorevole Randzio-Plath a nome della commissione per i problemi economici e monetari, sulla relazione finale del comitato di esperti sul regolamento dei mercati europei di titoli.</p>
    </intervention>
    <intervention id="3-177" speaker_id="1192" name="Randzio-Plath" is_mep="True" mode="spoken">
      <p sl="de">Signor Presidente, la commissione per i problemi economici e monetari approva la relazione degli esperti e lo ha sottolineato in una risoluzione approvata all’unanimità. Nell’interesse dell’Unione europea e delle tre Istituzioni è infatti necessario superare la frammentazione del mercato finanziario europeo, trovando soluzioni che salvaguardino gli interessi dell’industria, degli investitori e dei consumatori e nel segno della globalizzazione offrano un contributo alla stabilità dei mercati finanziari.</p>
      <p sl="de">A nostro avviso è pertanto importante riuscire ad elaborare in questo settore una legislazione più snella ed efficace. A tal fine occorre il contributo di tutte e tre le Istituzioni. La relazione degli esperti non chiarisce quali debbano essere le relazioni reciproche tra operatori e Istituzioni ai diversi livelli e fa quindi appello al dialogo tra le Istituzioni europee. Da questo derivano le interrogazioni sottoposte a Commissione e Consiglio, perché al Parlamento non risulta chiaro come nel quadro di una simile proposta si possa salvaguardare l’equilibrio istituzionale all’interno dell’Unione europea. Abbiamo pertanto elaborato alcune proposte e aspettiamo le risposte di Commissione e Consiglio.</p>
      <p sl="de">Infatti, al contrario di quanto accade nella maggior parte degli Stati membri e negli Stati Uniti, non è prevista nel Trattato la possibilità di una legislazione secondaria, non ultimo perché a livello comunitario non esiste alcun organo esecutivo a cui possano essere delegati tali poteri. Si aggiunga che a differenza dei parlamenti nazionali il Parlamento europeo non dispone di alcun diritto d'iniziativa. E’ pertanto necessario integrare la procedura di comitatologia, proposta dal Consiglio e anche nella relazione, al fine di garantire l’equilibrio tra le diverse Istituzioni in vista di una procedura accelerata. Ciò significa che se all’interno di una legislazione quadro vengono stabiliti rapporti chiari tra aspetti politici e tecnici occorre definire il più in fretta possibile la facoltà di attuazione nel settore tecnico e di adeguamento allo sviluppo tecnologico, garantendo al Parlamento europeo un chiaro diritto di revoca in caso di violazione delle competenze o di poca trasparenza per esempio a livello di consultazioni. Infine anche la relazione Lamfalussy, proprio come il Parlamento europeo, ha attribuito la massima importanza ad una procedura trasparente in questo settore legislativo.</p>
      <p sl="de">Vorrei osservare che se Consiglio e Commissione dimostrano buona volontà si potrebbe inserire con una semplice modifica nella decisione in materia di comitatologia del 1999 tale diritto di revoca, da esercitare qualora il Parlamento ritenga che il comitato per i valori mobiliari oltrepassi le proprie competenze ed occorra quindi correre ai ripari mediante una nuova proposta da parte della Commissione o avviando la normale procedura di codecisione in questo ambito.</p>
      <p sl="de">A livello di Parlamento europeo chiediamo un accordo interistituzionale al fine di chiarire che i principi fondamentali ed una chiara distinzione tra aspetti politici e tecnici vanno definiti caso per caso nella legislazione. Siamo disponibili ad accelerare il processo – anche nel quadro della procedura parlamentare di codecisione possiamo ricorrere alla procedura fast track – e a garantire la massima trasparenza. Chiedo tuttavia a Consiglio e Commissione che ci forniscano oggi una risposta chiara a proposito della loro posizione per quanto riguarda il diritto di revoca da parte del Parlamento europeo o una procedura equivalente, perché questo riveste a nostro avviso importanza fondamentale per la nostra responsabilità democratica all’interno dell’Unione europea.</p>
    </intervention>
    <intervention id="3-178" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">Signor Presidente, onorevoli parlamentari, sono lieto di avere l’opportunità di sviluppare la posizione del Consiglio sulle proposte contenute nella relazione dei saggi, il cui presidente era il barone Lamfalussy. Vi sono già stati svariati contatti informali fra Parlamento e Consiglio a tale riguardo. Voglio cogliere l’occasione per esprimere l’apprezzamento del Consiglio per il lavoro svolto dalla onorevole Randzio-Plath in qualità di presidente della commissione per i problemi economici e monetari in questa occasione. Aver avuto la possibilità di discutere regolarmente con lei di tale questione ha rappresentato un elemento di inestimabile valore per il Consiglio e la Presidenza.</p>
      <p sl="sv">In occasione della riunione del 12 marzo 2001 il Consiglio ECOFIN si è occupato, come certamente saprete, delle proposte contenute nella relazione Lamfalussy. Il Consiglio ha accolto con favore la relazione, ma il dibattito andrà avanti. Immediatamente prima del Vertice di Stoccolma si terrà una nuova riunione del Consiglio ECOFIN. La Presidenza si prefigge l’obiettivo di giungere ad un accordo quanto prima.</p>
      <p sl="sv">Il Consiglio ritiene che il funzionamento dei mercati finanziari sia di fondamentale importanza per promuovere ulteriormente la crescita economica. E’ pertanto del tutto spontaneo discutere di tale questione in vista del Vertice di Stoccolma, che ha nella modernizzazione dell’economia europea uno dei suoi obiettivi.</p>
      <p sl="sv">Un elemento determinante per la crescita e una maggiore occupazione consiste nella capacità da parte dei mercati finanziari di trasferire, con un buon rapporto costi-benefici, i capitali dal risparmio agli investimenti, gestire i sistemi di pagamento e ripartire i rischi. Dobbiamo garantire allo stesso tempo che i consumatori siano tutelati dai mercati e che questi ultimi siano stabili.</p>
      <p sl="sv">I mercati finanziari e i mercati dei capitali di rischio dell’Unione devono essere integrati e resi più efficienti. I piani d’azione per i servizi finanziari e i capitali di rischio contengono una buona base per il raggiungimento di tali obiettivi di integrazione ed efficienza. Adesso il punto su cui ci dobbiamo concentrare è il completamento del piano di azione. Per rispettare il calendario dobbiamo impegnarci a fondo.</p>
      <p sl="sv">E’ pertanto necessario a nostro avviso che le Istituzioni interessate e gli Stati membri rivedano insieme il processo legislativo in campo finanziario e che sfruttino più efficacemente le sue opportunità, in modo tale da giungere più speditamente alle importanti decisioni di cui vi è bisogno.</p>
      <p sl="sv">Il Consiglio ritiene che il diritto comunitario che regola il mercato dei titoli finanziari debba essere dotato in una certa misura di flessibilità, in modo da poter affrontare gli sviluppi e garantire la concorrenzialità del mercato dell’Unione, il quale sia ricettivo nei confronti delle nuove tendenze internazionali. Il processo legislativo deve essere più veloce, senza per questo venire meno ai limiti fissati dal Trattato. Ciò può e deve avvenire tenendo conto pienamente delle disposizioni del Trattato, dei diritti delle Istituzioni interessate e dell’equilibrio interistituzionale.</p>
      <p sl="sv">Il Consiglio è a grandi linee favorevole alla strategia a quattro livelli proposta dai saggi per una maggiore flessibilità del processo di regolamentazione nel quadro esistente per l’attuale Trattato.</p>
      <p sl="sv">Oggi non intendo commentare nel dettaglio la futura attività del comitato per i valori mobiliari, bensì voglio solo sottolineare che il Consiglio e gli Stati membri sono, come ho detto poco fa, consapevoli della necessità di rendere più rapido il processo legislativo.</p>
      <p sl="sv">In realtà i procedimenti proposti dai saggi per le decisioni ai cosiddetti livelli 1 e 2 non sono una novità, ma si basano su possibilità già esistenti, vale a dire sul processo legislativo nella sua interezza e sull’attuazione tramite la procedura di comitato. Le norme fondamentali e gli effetti di tali norme relativi alle questioni sollevate dalla onorevole Randzio-Plath nella sua interrogazione orale sono pertanto ben note.</p>
      <p sl="sv">La onorevole Randzio-Plath desidera sapere come il Consiglio pensa di garantire l’equilibrio nel quadro della procedura di codecisione e un’ampia trasparenza. Il quadro giuridico per quanto concerne la delega dei poteri d’attuazione è definito con chiarezza dal Trattato, dalla decisione del Consiglio del 1999 sulla procedura di comitato, dalla giurisprudenza della Corte di giustizia europea e dalle decisioni del legislatore caso per caso quando questi delega i suddetti poteri. In tale ambito sia il Consiglio che il Parlamento seguono norme prestabilite. Siamo tutti tenuti ad osservare tale quadro giuridico. Attraverso la procedura di codecisione decidiamo insieme in merito ad ogni singolo atto giuridico cosa vada delegato alla procedura di comitato e sulla base di quali regole. Al Parlamento inoltre viene riservato, tramite la nuova decisione quadro e la procedura di comitato del 1999, un ruolo mai avuto prima, così come viene garantito un alto livello di trasparenza.</p>
      <p sl="sv">Questa nuova trasparenza è per il Parlamento vantaggiosa ed importante, così come lo è per l’opinione pubblica. Il Parlamento europeo verrà informato esaurientemente dell’attività del comitato per i valori mobiliari e otterrà tutti i documenti relativi: ordini del giorno, proposte di provvedimenti, esiti delle votazioni, processi verbali delle sedute ed elenchi di presenza. Se il Parlamento è dell’avviso che le bozze dei provvedimenti presentate dalla Commissione vadano aldilà dei poteri di attuazione per quanto concerne lo strumento fondamentale, essa deve rivedere tali provvedimenti quanto prima e attenersi per quanto possibile alla risoluzione del Parlamento.</p>
      <p sl="sv">Un comitato indipendente con la presenza di responsabili fungerà da gruppo consultivo della Commissione nell’elaborazione di bozze di provvedimenti d’attuazione per i principi quadro. Se vogliamo che tale sistema funzioni come si deve, tutte le Istituzioni interessate dovranno agire in buona fede nel rispetto delle condizioni di base per la strategia a più livelli proposta dai saggi nella loro relazione.</p>
      <p sl="sv">La onorevole Randzio-Plath mi ha raccomandato di fare in modo che «il comitato per i valori mobiliari non intervenga troppo decisamente per modificare o bloccare le disposizioni di attuazione proposte dalla Commissione» e di fornire una rassicurazione politica riguardo alla disponibilità da parte del Consiglio di rendere le procedure più rapide.</p>
      <p sl="sv">Devo sottolineare la differenza fondamentale a livello di costituzione fra il Consiglio come Istituzione e un comitato per la procedura di comitato che è composto di rappresentanti dei singoli Stati membri, e non del Consiglio. Tale differenza è importante e, come tutti sappiamo, è alla base della struttura della procedura di comitato. Vorrei ricordare che il compito principale del comitato per i valori mobiliari sarà affiancare la Commissione nell’esercizio dei poteri ad essa delegati in conformità alla procedura per la decisione sulla procedura di comitato. Per quanto concerne il Consiglio vorrei ribadire quanto ho detto in precedenza, ovvero che tutte le Istituzioni interessate dovranno agire in buona fede nel rispetto delle condizioni di base indicate dai saggi nella loro relazione.</p>
      <p sl="sv">La struttura proposta nella relazione Lamfalussy tiene conto della procedura di codecisione e dell’equilibrio istituzionale fissato nel Trattato. Il Consiglio perciò è del parere che non vi sia bisogno di un ulteriore quadro istituzionale in questo campo.</p>
      <p sl="sv">Vorrei inoltre sottolineare che il Consiglio ECOFIN è favorevole all’idea di istituire un sistema di monitoraggio interistituzionale per valutare i progressi compiuti sulla strada di un mercato economico integrato e identificare i colli di bottiglia. Quale parte di tale processo di monitoraggio potrebbero essere fornite, a scadenza regolare, relazioni al Parlamento e al Consiglio. La revisione approfondita ed aperta proposta per il 2004 inoltre ci consentirebbe di valutare il funzionamento del sistema e porre rimedio ad eventuali lacune.</p>
      <p sl="sv">Come già ho detto, il Consiglio ECOFIN nel corso della riunione del 12 marzo ha espresso un giudizio favorevole sulla relazione e sulla proposta di una strategia a quattro livelli. Inoltre ha fatto progressi nello stabilire norme comuni per risolvere le questioni istituzionali ed organizzative legate alla strategia. Permangono tuttavia alcune questioni riguardanti i rapporti tra Consiglio, Commissione e Parlamento in relazione a particolari atti giuridici e all’istituzione del comitato con la presenza di responsabili.</p>
      <p sl="sv">Il Consiglio ECOFIN ha invitato a continuare ad occuparsi di tali temi e, spero, come ho detto inizialmente, che riusciremo quanto prima a giungere ad una soluzione di ampio respiro.</p>
    </intervention>
    <intervention id="3-179" speaker_id="photo_generic" name="Bolkestein" is_mep="True" mode="spoken" role="Commissione">
      <p sl="en">Signor Presidente, vorrei dire anzitutto che la Commissione appoggia ampiamente le motivazioni della relazione del comitato dei saggi, sotto la presidenza Lamfalussy.</p>
      <p sl="en">Per conseguire l’integrazione dei mercati dei valori mobiliari entro il 2005, la Commissione ritiene che la legislazione comunitaria debba divenire più efficiente e flessibile, al fine di adeguarsi rapidamente all’evoluzione dei mercati finanziari. La legislazione comunitaria deve inoltre essere attuata in modo rapido e coerente, ed applicata con maggior rigore.</p>
      <p sl="en">La onorevole Randzio-Plath ha sollevato cinque punti fondamentali circa la posizione della Commissione in merito alla relazione. Vorrei cercare di rispondere a tutti e cinque i quesiti, pur modificandone leggermente l’ordine. Anzitutto, quanto alla responsabilità democratica ed alla trasparenza del processo, ricordo che gli elementi essenziali di un atto devono, conformemente al Trattato ed alla giurisprudenza, essere definiti dai legislatori ed essere quindi sottoposti alla cosiddetta procedura normale di codecisione di livello 1. Tuttavia le disposizioni d’attuazione, come previsto dalla decisione sulla comitatologia, vengono delegate ad una procedura di livello 2, come si evince chiaramente dalla lettura della relazione Lamfalussy. La Commissione condivide il parere secondo cui è essenziale che i consumatori e l'industria siano consultati in modo approfondito su tutte le disposizioni d'attuazione che li riguardino.</p>
      <p sl="en">Nell’adottare direttive o regolamenti al livello 1, il Consiglio ed il Parlamento definiranno congiuntamente la portata delle disposizioni tecniche d’attuazione tramite la procedura di codecisione, come si è detto, effettuando una valutazione caso per caso.</p>
      <p sl="en">Quanto al livello 2, la Commissione è anche disposta a consultare ampiamente gli operatori di mercato e gli utenti finali in modo aperto e trasparente, prima di adottare disposizioni tattiche d’attuazione. La Commissione conviene altresì che il comitato delle autorità di regolamentazione dei valori mobiliari europei dovrebbe tenere un processo completo di consultazione sulle disposizioni d’attuazione progettate, informandone appieno il Parlamento.</p>
      <p sl="en">Quanto al diritto d’iniziativa della Commissione, ribadisco che quest’ultima, nel preparare le proprie proposte in merito alle disposizioni tecniche d’attuazione di livello 2, si compiace di potersi avvalere della perizia tecnica apportata dai regolamentatori dell’Unione europea, che dopo tutto sono gli esperti in materia. Quindi il diritto d’iniziativa della Commissione non è affatto pregiudicato da tali pareri. Essa ritiene che incoraggiare i regolamentatori ad operare in questo modo faciliti anche, a lungo termine, la convergenza delle strutture di regolamentazione nell’intera Unione.</p>
      <p sl="en">Veniamo ora al terzo punto sollevato dalla onorevole Randzio-Plath: la questione della simmetria nei poteri di codecisione dei due pilastri legislativi e della trasparenza del comitato per i valori mobiliari. La Commissione ritiene che tale simmetria sia garantita dalla procedura di codecisione prevista dall’articolo 251 del Trattato CE: tale procedura conferisce al Parlamento il potere di decidere, congiuntamente al Consiglio, la portata delle disposizioni tecniche d’attuazione da adottarsi al livello 2. Il Parlamento deve altresì decidere, insieme al Consiglio, circa la differenza fra principi generali e disposizioni d’attuazione.</p>
      <p sl="en">Per tali provvedimenti la decisione sulla comitatologia del 1999 - cui ha fatto riferimento in precedenza il rappresentante del Consiglio - conferisce al Parlamento “il diritto di essere periodicamente informato dalla Commissione sui lavori dei comitati coinvolti in procedure.” Conformemente agli articoli 1 e 2 degli accordi interistituzionali sulle procedure d’attuazione della decisione sulla comitatologia del 1999, la Commissione invierà al Parlamento tutta la documentazione necessaria, nonché i progetti di provvedimenti e gli ordini del giorno del comitato per i valori mobiliari europei, come ha appena detto il rappresentante del Consiglio. La Commissione è altresì disposta a seguire la raccomandazione del comitato, ossia che si tenga il più possibile conto di qualsiasi risoluzione adottata dal Parlamento in merito ad una proposta sottoposta al comitato per la regolamentazione dei valori mobiliari europei.</p>
      <p sl="en">Vorrei ora passare al quesito riguardante le proposte di disposizioni attuattive. Se il comitato per la regolamentazione dei valori mobiliari europei non dovesse sottoporre un parere favorevole alla Commissione ed il Consiglio dovesse opporsi ai provvedimenti, o se il Parlamento dovesse sostenere che le disposizioni d’attuazione hanno oltrepassato i poteri delegati in una risoluzione adottata a maggioranza assoluta - la cosiddetta ipotesi ultra vires - la Commissione, conformemente alla decisione sulla comitatologia del 1999, riesaminerebbe tale proposta. In siffatte circostanze essa sarebbe disposta a tenere conto il più possibile della posizione del Parlamento, così come espressa in tale risoluzione. In tal caso, e anche qualora il comitato per la regolamentazione dei valori mobiliari europei avesse già formulato un parere positivo sulle disposizioni d’attuazione proposte, la decisione sulla comitatologia conferirebbe comunque alla Commissione la facoltà di presentare una proposta legislativa sulla scorta del Trattato, ossia tramite la codecisione.</p>
      <p sl="en">Tuttavia la Commissione è convinta che tutte le parti traggano notevoli vantaggi da un buon funzionamento del sistema. Essa desidera collaborare con il Consiglio ed il Parlamento, nell’ambito del Trattato e della procedura di comitatologia, per chiarire le questioni in sospeso. Inoltre il comitato interistituzionale di monitoraggio, di cui si è proposta la costituzione ed in cui il Parlamento sarà ovviamente rappresentato, dovrà svolgere un ruolo significativo nel garantire tutto ciò. Infine, a questo riguardo, nel 2004 si procederà ad una revisione approfondita dell’intera procedura.</p>
      <p sl="en">Per concludere, prima di rispondere ai quesiti posti dalla onorevole Randzio-Plath, ribadisco che intento fondamentale della Commissione, nel settore dei valori mobiliari, è creare un mercato finanziario integrato in Europa tramite il completamento del piano d’azione sui servizi finanziari, e quanto prima ciò avverrà, tanto meglio sarà.</p>
      <p sl="en">La Commissione ritiene che da questo obiettivo discenderanno notevoli vantaggi a lungo termine: per conseguirlo, essa ritiene che la legislazione comunitaria debba divenire più efficiente e flessibile, al fine di adeguarsi rapidamente all’evoluzione sui mercati finanziari. Come ha sottolineato anche il rappresentante del Consiglio, la legislazione dev’essere elaborata in conformità al Trattato e alla decisione sulla comitatologia del 1999: tutte le parti interessate dovranno essere soddisfatte ed esercitare un ruolo adeguato nell’ambito del Trattato.</p>
      <p sl="en">So che, al termine del dibattito, avrò modo di pronunciare alcuni commenti aggiuntivi, ma vorrei rispondere ad alcune delle osservazioni della onorevole Randzio-Plath.</p>
      <p sl="en">La Commissione si rallegra sinceramente dell’atteggiamento costruttivo assunto dalla onorevole Randzio-Plath, quale presidente della commissione per i problemi economici e monetari, circa la relazione del comitato dei saggi, sotto la presidenza Lamfalussy. La onorevole ha sostenuto che bisogna sforzarsi al massimo per accelerare il processo, e la Commissione è pienamente d’accordo sul fatto che dobbiamo essere più celeri, altrimenti rischiamo di adottare i provvedimenti di ieri per gli sviluppi di domani. La onorevole Randzio-Plath ha inoltre affermato - ed anche questo ci trova concordi - che le procedure devono essere assolutamente trasparenti, e la relazione del presidente Lamfalussy e dei suoi colleghi è molto chiara in merito. Ancora una volta, vi è un comitato di monitoraggio in cui, come ho detto, il Parlamento sarà rappresentato per controllare l’intera procedura. Qualora la trasparenza dovesse essere insufficiente, il comitato di monitoraggio formulerebbe senz’altro le osservazioni del caso.</p>
      <p sl="en">In terzo luogo, qualora il Parlamento adotti a maggioranza un parere secondo cui che la Commissione avrebbe agito ultra vires , la Commissione concorda ancora una volta con la relazione Lamfalussy nel ribadire che terrà particolarmente conto del parere del Parlamento ed agirà di conseguenza. Ciò costituisce una garanzia significativa, per il Parlamento, del fatto che la sua volontà non sarà aggirata da alcuno stratagemma. Quindi, ancora una volta, intendiamo rassicurare la onorevole Randzio-Plath.</p>
    </intervention>
    <intervention id="3-180" speaker_id="1224" name="von Wogau" is_mep="True" mode="spoken">
      <p sl="de">Signor Presidente, con il suo permesso vorrei innanzitutto fare un’osservazione in merito all’ordine del giorno. In base al programma che prevedeva questa e altre relazioni per stamattina, ho preso l’impegno di parlare tra un’ora ai cittadini della mia circoscrizione elettorale in merito alle questioni dell’economia europea. Desidero pertanto scusarmi in anticipo se non potrò rimanere fino alla fine del dibattito.</p>
      <p sl="de">Vorrei esprimere alcune considerazioni riguardo alla proposta dei saggi e ringraziare soprattutto il barone Lamfalussy per la relazione perspicace e feconda che ha elaborato su questo tema e prendere quindi posizione sulla prima parte di tale relazione, ovvero sulla questione della procedura accelerata. L’effettiva richiesta che avanziamo in questo ambito è che questo importante pacchetto legislativo sia trattato con rapidità e applicato in tempi brevi. Si tratta di una prima questione rispetto a cui a livello di Parlamento europeo abbiamo già dichiarato la nostra disponibilità, se è possibile e se il Consiglio è d’accordo, a trattare le singole procedure legislative già nel quadro della prima lettura. Se dunque riusciamo a trovare un accordo già nel corso della prima lettura, siamo ovviamente disposti come Parlamento a rinunciare al diritto di presentare altri emendamenti nel quadro della seconda lettura.</p>
      <p sl="de">Credo che sarebbe utile se elaborassimo due progetti pilota di grande importanza, per esempio in merito alla regolamentazione dei fondi pensionistici, che rappresentano un problema centrale, e ad una questione più semplice come la regolamentazione dei prospetti all’interno dell’Unione europea ed utilizzassimo tali progetti pilota per valutare concretamente le difficoltà che emergerebbero se prolungassimo la legislazione ad un secondo livello.</p>
      <p sl="de">Desidero esprimere inoltre una breve considerazione in merito al problema di valutare se la democrazia costa in termini di tempo. Si continua a ripetere che il fatto che il Parlamento tratti una questione in tre letture prolunga senza motivo la procedura legislativa. Non posso essere d’accordo. Ricordiamoci i vecchi tempi dell’unanimità, quando nell’Unione europea le procedure legislative duravano fino a vent’anni. Vi sono molti esempi concreti al riguardo, come la direttiva sulla responsabilità in materia di prodotti. L’esperienza dimostra che dopo l’introduzione della nuova procedura di codecisione siamo in grado di concludere importanti procedure legislative in due anni. Credo che questo testimoni la possibilità di adottare una procedura democratica senza impiegare troppo tempo.</p>
      <p sl="de">Ma veniamo ora alla seconda questione, ovvero all’attuazione della legislazione in seno all’Unione europea. Al riguardo possiamo approvare nella maggior parte dei punti la proposta degli esperti, a differenza del Consiglio che ha alcune riserve. Tuttavia a livello di Parlamento europeo chiediamo un diritto di revoca qualora ritenessimo che nell’applicazione della legislazione si riscontrino carenze. Questa è la richiesta unitaria del Parlamento europeo che approveremo al più presto anche a livello di risoluzione.</p>
    </intervention>
    <intervention id="3-181" speaker_id="4429" name="Goebbels" is_mep="True" mode="spoken">
      <p sl="fr">Signor Presidente, tengo a ringraziare innanzitutto gli onorevoli von Wogau e Huhne che, insieme al sottoscritto, hanno fatto in modo che la commissione per i problemi economici e monetari possa adottare una risoluzione all'unanimità. Quest'unanimità in seno a tale commissione merita di essere sottolineata perché si tratta di un fatto raro, che dovrebbe indurre la Commissione ed il Consiglio a considerare con attenzione gli argomenti avanzati dal Parlamento europeo.</p>
      <p sl="fr">Vorrei ringraziare poi il presidente Lamfalussy, che ha svolto un lavoro paziente ed intelligente a capo del comitato dei saggi. Ha prestato ascolto al Parlamento europeo e la maggior parte delle sue proposte sono sensate, utili, per non dire necessarie per giungere ad una buona regolamentazione dei mercati europei di titoli ed alla creazione di un autentico mercato nel settore. La relazione Lamfalussy ha ricevuto tuttavia un'accoglienza modesta in seno al Consiglio ECOFIN e al Parlamento europeo, in quanto alcune delle sue proposte minacciano l'equilibrio istituzionale - la onorevole Randzio-Plath ne ha parlato e non intendo quindi ritornare sull'argomento. Non nego la necessità di legiferare più in fretta, in particolare nell'interesse dello sviluppo dei mercati finanziari europei. Il problema consiste nel comitato per i valori mobiliari che adotterebbe, secondo le regole di votazione del Consiglio, le proposte della Commissione. Ci viene detto che si tratta solo di decisioni che riguardano argomenti tecnici, e il Presidente in carica del Consiglio Danielsson ci ha ricordato la differenza tra il Consiglio dei ministri ed un comitato di regolamentazione. Per quale motivo quindi si devono mobilitare sottosegretari di Stato per regole cosiddette tecniche? Inoltre, i sottosegretari di Stato devono votare secondo le regole del Consiglio. Chi mi può spiegare in quale misura i sottosegretari di Stato, che operano sotto la direzione dei rispettivi Ministri, riuscirebbero a legiferare più in fretta del Consiglio ECOFIN? Tutto ciò non ha molto senso, e credo che, se si vuole davvero lavorare più celermente possiamo farlo. L'onorevole von Wogau ha indicato alcune vie, e non intendo ripeterle.</p>
      <p sl="fr">Il Parlamento rivendica il diritto di revoca, che esiste in molti paesi ed anche negli Stati Uniti. Si tratta di una clausola di salvaguardia nell'interesse degli stessi mercati, e sono sicuro che se esistesse tale clausola, tale diritto di revoca, con molta probabilità il Parlamento non lo utilizzerebbe spesso. In ogni caso, si tratta di una garanzia contro le deviazioni antidemocratiche di un comitato che tiene le proprie sedute a porte chiuse e che adotta decisioni senza che il Parlamento possa intervenire.</p>
    </intervention>
    <intervention id="3-183" speaker_id="1287" name="Cox" is_mep="True" mode="spoken">
      <p sl="en">Signor Presidente, do per scontato il sostegno del mio gruppo alla relazione Lamfalussy ed alla concezione su cui essa si fonda. Vorrei venire al nocciolo della questione: non mi tranquillizzano le rassicurazioni del Consiglio e della Commissione circa il fatto che si tenga pienamente conto delle esigenze del Parlamento in questo processo. Naturalmente, dobbiamo rispettare i Trattati, dobbiamo cogliere la differenza fra il diritto primario e la legislazione secondaria di cui alla relazione Lamfalussy e disponiamo di un punto di partenza potenziale nell’accordo interistituzionale del giugno 1999 sulla comitatologia.</p>
      <p sl="en">Viviamo un momento particolare in cui possiamo cogliere congiuntamente, in quanto Istituzioni, l’occasione di perseguire creativamente un obiettivo che abbiamo miseramente fallito sinora. La relazione Lamfalussy cita un lungo elenco di situazioni di blocco, soprattutto ad opera del Consiglio dei ministri. Essa riporta altresì tutto un elenco di casi di mancata attuazione, imputabili in via primaria alla Commissione in quanto custode dei Trattati. Non serve guardare al passato quando possiamo cogliere l’opportunità di creare senza indugi un futuro molto migliore per quanto riguarda l'attuazione di un mercato interno finanziario.</p>
      <p sl="en">Sì, la legislazione primaria ci conferisce diritti. Abbiamo il diritto, come si è detto, di definire la portata della legislazione e dei poteri delegati al comitato delle autorità di regolamentazione e al comitato per i valori mobiliari. Ma tutto ciò comporta un sistema di riscontri: quale margine di manovra conferiamo loro, un millimetro o un metro? Un metro o un chilometro? Statene pur certi, ripartiremo questi poteri con cautela, conformemente alla valutazione che daremo del loro spirito democratico, del loro equilibrio, del parallelismo fra le Istituzioni legislative e la loro responsabilità democratica. Se si vuole tempestività e sostanza, se il Commissario ed il Consiglio vogliono la flessibilità necessaria per reperire le soluzioni di domani ai problemi di domani, e non a quelli di ieri, dobbiamo conferire a tali comitati un ampio margine di manovra, ma essere anche in grado di revocarlo, se necessario, dopo una più attenta riflessione. Ciò significa che senza potere di revoca, non potremmo consentire ampi margini di manovra. La scelta è impegnativa. Quale obiettivo perseguiamo? Non dev'essere un circolo chiuso. In una fase primaria dovremo decidere quanto è e quanto sarà ampio questo margine discrezionale secondario: ciò dipenderà in parte dall’apertura e dallo spirito democratico che caratterizzeranno i comitati nonché dal loro equilibrio rispetto ai due organi legislativi dell’Unione.</p>
      <p sl="en">Veniamo ora a quell'elemento del dibattito che non è stato trattato con sufficiente chiarezza. Proprio perché il Consiglio è presente e – se posso permettermi di rispondere, pur con tutta la deferenza, alle cortesi parole del Ministro – ci sanziona severamente ammonendo: “C'è un trattato, c'è una procedura; vi informeremo, vi invieremo i verbali, ma ora per favore lasciateci in pace”, devo dire che non è questo il messaggio che ci aspettiamo. Vorremo anzi sapere dal Consiglio, allorché ci lancia questo messaggio, perché esso, o perlomeno alcuni Stati membri, utilizzano la porta di servizio e fanno ricorso ad allegati alla decisione del giugno 1999, previsti per altre ragioni in riferimento a questioni sensibili, ed elaborano, per proprio uso, nuove norme di comitatologia per passare de facto dalla maggioranza qualificata alla maggioranza semplice da far valere nei confronti della Commissione europea. Ciò è inaccettabile. Non dovrebbero esserci due leggi, bensì un’unica legge, un’unica democrazia, un’unica trasparenza.</p>
      <a text="(Applausi)"/>
    </intervention>
    <intervention id="3-184" speaker_id="1167" name="Herzog" is_mep="True" mode="spoken">
      <p sl="fr">Signor Presidente, onorevoli colleghi, credo che si debbano avvertire in modo chiaro il Consiglio e la Commissione che non esistono le condizioni per un controllo democratico su una questione fondamentale. Il mandato affidato ai saggi ha riguardato del resto solo il metodo, mentre il dibattito politico sulle finalità e la sostanza della regolamentazione e del controllo politico è ben lungi dall'essere concluso.</p>
      <p sl="fr">Creare un mercato finanziario può avere effetti negativi a causa delle finanze di mercati instabili e discriminatori, o di un'ossessione per il valore patrimoniale. Tuttavia, l'esercizio può rivelarsi positivo se si tratta di mettere in comune le risorse per sviluppare un sistema produttivo, la coesione sociale o forme di solidarietà intergenerazionale. Ma chi può dire stiamo preparando proprio questo? Non è il Parlamento che frena. Gli Stati membri hanno detto sì ad un mercato finanziario paneuropeo, ma non hanno effettuato una riflessione sulle conseguenze, non hanno sviluppato una strategia e si sono scontrati con mille reticenze amministrative.</p>
      <p sl="fr">Non vi è dubbio che il comitato dei saggi ha dovuto proporre una procedura alquanto onerosa, tipicamente intergovernativa, mentre un metodo che conferisca al Parlamento europeo poteri d'iniziativa con l'istituzione di un organo di regolamentazione europeo, dotato di un mandato chiaro, avrebbe senz'altro consentito di arrivare ad una conclusione efficace, accettabile e rapida.</p>
      <p sl="fr">Abbiamo quindi un metodo che non è appropriato: lo affermiamo oggi all’unisono con la commissione per i problemi economici e monetari. Rivendichiamo almeno un potere di revoca che ci consenta di tentare di controllare questa procedura pesantemente burocratica che rischia di sfuggirci. Esigiamo che il problema venga portato a conoscenza dell'opinione pubblica. Si tratta ancora una volta di una scelta democratica.</p>
      <a text="(Applausi)"/>
    </intervention>
    <intervention id="3-185" speaker_id="1033" is_mep="True" mode="spoken" role="Presidente">
      <p sl="unknown">In conformità con l'ordine del giorno, dichiaro interrotta la discussione, che riprenderà alle 21.00.</p>
    </intervention>
  </section>
  <section id="creitem7" title="Afta epizootica">
    <intervention id="3-187" speaker_id="1033" is_mep="True" mode="spoken" role="Presidente">
      <p sl="unknown">L'ordine del giorno reca la dichiarazione del Presidente in carica del Consiglio sull'afta epizootica.</p>
    </intervention>
    <intervention id="3-188" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">Signor Presidente, onorevoli parlamentari, l’afta epizootica è una malattia terribile. E’ estremamente contagiosa, è letale e comporta grandi danni economici e grandi sofferenze. Non ci si deve pertanto sorprendere se i parlamentari europei si occupano di tale tema ora che è scoppiata un’epidemia all’interno dell’Unione per la prima volta dopo molti anni.</p>
      <p sl="sv">Il 20 febbraio di quest’anno è stato individuato un focolaio di afta epizootica in Gran Bretagna. Al Consiglio dei ministri dell’agricoltura del 26 febbraio la Gran Bretagna ha presentato un rendiconto sulla situazione nel paese e sulle misure adottate per evitare che il contagio si diffondesse. Come è noto, in questo ambito il Consiglio ha delegato alla Commissione il compito di decidere, previa decisione dei veterinari degli Stati membri, in merito ai provvedimenti che poi saranno attuati dagli Stati membri.</p>
      <p sl="sv">La Commissione ha adottato decisioni conformi a tale procedura, le quali prevedono l’introduzione di misure cautelative per impedire il diffondersi della malattia. La decisione introduce il divieto di esportare dalla Gran Bretagna animali vivi, appartenenti a specie che possono essere colpite dall’afta epizootica, nonché il divieto di esportare latte, carni ed altri prodotti di derivazione animale riconducibili alle suddette specie.</p>
      <p sl="sv">Il 6 marzo la Commissione ha adottato un’ulteriore decisione che introduce in tutta l’Unione il divieto di trasportare animali di specie che siano affette da afta epizootica, nonché il divieto di tenere mercati o concentrare in uno stesso luogo animali delle specie colpite dalla malattia. I trasporti destinati direttamente ad un impianto di macellazione usufruiscono di una deroga a tale decisione.</p>
      <p sl="sv">Il Comitato veterinario permanente, nel corso di una riunione straordinaria tenutasi ieri, è stato informato del fatto che è stato individuato un focolaio anche nella regione nordoccidentale della Francia, paese dove adesso sono state introdotte misure analoghe a quelle già adottate in Gran Bretagna. La questione sarà naturalmente affrontata nel corso della riunione del Consiglio dei ministri dell’agricoltura all’inizio della prossima settimana. Il Comitato veterinario dell’Unione europea si riunirà nuovamente il 20 marzo per discutere della situazione in Gran Bretagna e in Francia, nonché di eventuali ulteriori provvedimenti.</p>
      <p sl="sv">Il Consiglio si rammarica della situazione in Gran Bretagna e in Francia e segue con grande attenzione gli sviluppi tenendosi in stretto contatto con la Commissione, mentre gli Stati membri stanno adottando diverse misure preventive. Il Consiglio ha piena fiducia nei provvedimenti adottati da Francia e Gran Bretagna, così come condivide il modo in cui entrambi i paesi hanno affrontato la crisi.</p>
      <p sl="sv">La comparsa di una malattia così contagiosa e grave come l’afta epizootica è sempre un fatto estremamente doloroso per tutti coloro che ne vengono colpiti. E’ tuttavia particolarmente doloroso quando l’epidemia colpisce una categoria professionale già messa a dura prova, vale a dire quella degli allevatori, dei produttori di latte e carni e soprattutto quella dei piccoli coltivatori.</p>
    </intervention>
    <intervention id="3-189" speaker_id="photo_generic" name="Byrne" is_mep="True" mode="spoken" role="Commissione">
      <p sl="en">Signor Presidente, sono lieto di avere la possibilità di aggiornare il Parlamento sugli ultimi sviluppi dell’epidemia di afta epizootica nel Regno Unito ed ora anche in Francia.</p>
      <p sl="en">Ricorderete che il primo insorgere dell’epidemia nel Regno Unito ha trovato conferma nella serata del 20 febbraio. La Commissione ha adottato una decisione cautelativa il giorno successivo, 21 febbraio. Tale misura imponeva un divieto d’esportazione di alcuni animali vivi – bovini, pecore e capre – dal Regno Unito e restrizioni sull’esportazione di carni, di latte e dei loro derivati nonché di alcuni prodotti animali. Da allora sono stati introdotti ulteriori divieti di circolazione di bestiame attraverso l’Unione europea. Tale misura è preventiva ed è volta a ridurre al minimo qualsiasi possibilità di diffusione della malattia. Essa deve inoltre essere valutata nel contesto del continuo aumento di casi nel Regno Unito. Tutte le aspettative riguardo ad una breve durata della crisi sono state deluse. E’ evidente che dobbiamo preoccuparci al massimo del progredire dell’epidemia.</p>
      <p sl="en">Vi sono tre fattori particolarmente allarmanti. Anzitutto vi è la permanente incertezza sulla possibilità che l’incidenza della malattia nel Regno Unito vada diminuendo; in secondo luogo, la scoperta di un caso in Francia fa svanire le speranze che l’epidemia rimanga confinata al Regno Unito e, terzo, le restrizioni imposte dai paesi terzi sulle importazioni dei prodotti comunitari in molti casi sono del tutto infondate. Desidererei ora esaminare ognuno di questi tre argomenti, iniziando dall’incidenza della malattia nel Regno Unito.</p>
      <p sl="en">E’ certo deludente che le aspettative sull’incidenza della malattia, che si sperava si sarebbe in breve affievolita, siano state disattese. Gli esperti veterinari rimangono dell’opinione che le restrizioni sulla circolazione degli animali potranno nel tempo limitare la potenziale diffusione della malattia. Ciò evidenzia la necessità di mantenere un’attenta sorveglianza nel Regno Unito e di applicare le misure già adottate con il maggior rigore possibile. Alla decisione iniziale di vietare le esportazioni di talune carni e derivati, prodotti caseari e così via, è seguito un divieto di trasporto del bestiame nel Regno Unito e in altri Stati membri. Queste restrizioni sono naturalmente impopolari, ma costituiscono comunque un piccolo scotto da pagare rispetto alle conseguenze che avrebbe un’eliminazione non tempestiva della malattia. Mi auguro che non si perda di vista tale priorità durante la crisi attuale.</p>
      <p sl="en">Riguardo alla Francia, sono certo che tutti condividono la preoccupazione sollevata in seno alla Commissione dalla scoperta del primo caso della malattia nell’Europa continentale. Come certamente sapete, un caso di afta epizootica è stato confermato ieri nella Francia nordoccidentale nella regione della Mayenne. E’ stato scoperto in un allevamento in cui erano state imposte restrizioni a scopo preventivo oltre una settimana prima dell’insorgere dell’epidemia. L’allevamento è adiacente ad una fattoria dove il 16 febbraio erano state importate dal Regno Unito pecore con la malattia in incubazione, ovvero alcuni giorni prima che si risapesse dell’epidemia in territorio britannico. Le pecore provenienti dal Regno Unito sono state abbattute ed eliminate il 1° marzo come misura preventiva ai sensi della relativa decisione della Commissione. L’abbattimento e l’eliminazione di tutti i 114 capi di bestiame dell’allevamento, in cui si è accertato ieri il manifestarsi della malattia, sono iniziati ieri sera e l’operazione è tuttora in corso. La scoperta fa svanire le nostre speranze riguardo al fatto che la malattia fosse circoscritta al Regno Unito. Tuttavia ci conforta la risoluta decisione delle autorità francesi di isolare e distruggere i capi che possono essere venuti in contatto con animali contaminati importati dal Regno Unito. La sollecita decisione di limitare gli spostamenti di bestiame in Francia ha probabilmente ridotto la diffusione potenziale della malattia. Tali misure, che alcuni a torto hanno considerato eccessive, sono risultate molto prudenti. Nondimeno sussiste il rischio del diffondersi dell’epidemia e la situazione dovrà essere controllata da vicino. Il comitato veterinario permanente nella tarda serata di ieri ha deciso di vietare le esportazioni di animali a rischio dalla Francia e di imporre anche restrizioni sugli spostamenti di animali e di taluni prodotti dal dipartimento della Mayenne e dall’adiacente dipartimento dell’Orne. E’ ovvio che, se si manifestassero altri focolai, sarebbero necessarie ulteriori restrizioni nelle regioni interessate, ma ci auguriamo che l’immediata reazione delle autorità francesi faccia sì che non siano più necessarie misure ancora più severe.</p>
      <p sl="en">Riguardo ai paesi terzi, la Commissione si rammarica che l’azione molto risoluta intrapresa per contrastare l’attuale epidemia non abbia ricevuto il dovuto riconoscimento. Invece di sentirsi rassicurati dai provvedimenti adottati, i paesi terzi in molti casi hanno risposto con restrizioni eccessive e, a mio parere, inutili. La Commissione sta procedendo a consultazioni urgenti con i paesi terzi interessati per definire il fondamento e la base razionale delle restrizioni. Dovremo naturalmente illustrare le misure già adottate, che rendono inutili simili restrizioni, e far ricorso ai contatti bilaterali e agli accordi commerciali conclusi nell’ambito dell’OMC per far annullare tali restrizioni.</p>
      <p sl="en">Questo pomeriggio ho già contattato il Segretario di Stato per l’agricoltura riguardo alle misure imposte dagli Stati Uniti. Mi ha rassicurato dicendo che tali misure saranno presto riesaminate. Siamo rimasti d’accordo sul fatto che i nostri rispettivi servizi veterinari dovranno cooperare con urgenza per identificare le possibili soluzioni. Abbiamo convenuto di rimanere in stretto contatto fintanto che non si trovi una soluzione e sono convinto della sua buona volontà al riguardo.</p>
      <p sl="en">Come esempio dell’impostazione adottata dalla Commissione, citerò l’approccio comunitario nei confronti dell’Argentina. Le importazioni di bovini dall’Argentina sono state consentite nonostante si fossero manifestati casi di afta epizootica in alcune regioni del paese. Le importazioni erano ovviamente sottoposte a rigidi controlli. I bovini dovevano provenire da zone esenti da ESB, essere disossati e sottoposti a frollatura per eliminare il rischio di trasmissione della malattia. Solo in seguito agli ulteriori recenti focolai epidemici, all’introduzione di vaccini ed ai divieti autoimposti di esportazione verso gli Stati Uniti ed il Canada, la Commissione si è sentita in obbligo di proibire l’importazione di bovini dall’Argentina. La Commissione si sente tuttavia impegnata ad adottare un approccio più regionalizzato in modo che le esportazioni possano riprendere in condizioni di sicurezza.</p>
      <p sl="en">Ad un livello più generale, desidererei nuovamente difendere l’azione risoluta intrapresa dalla Commissione nei confronti dell’attuale epidemia. Si tratta di una reazione fondamentale e assolutamente necessaria contro una patologia molto infettiva, che potrebbe avere enormi conseguenze per l’economia ed il commercio dell’intera Unione europea. Questo approccio continua a godere del forte sostegno degli Stati membri in seno al comitato veterinario permanente e al Consiglio “agricoltura”. Credo fermamente che le autorità veterinarie, gli Stati membri e la Commissione abbiano lavorato insieme in modo molto attento ed efficace. Tale approccio è inoltre sostenuto dagli allevatori dell’Unione europea, ben consci della grave minaccia rappresentata per le loro fonti di sostentamento da questa malattia. Vi è ancora un consenso generale sulla vaccinazione come ultima risorsa, da adottare solo nelle circostanze che ho delineato in precedenza, in modo particolare come fase preventiva per bloccare il diffondersi dell’epidemia nell’attesa di misure di eliminazione.</p>
      <p sl="en">Vorrei concludere assicurando che la Commissione continuerà a sfruttare ogni sua risorsa per debellare l’epidemia il più presto possibile. Sono ancora colpito dall’enorme impegno mostrato dagli Stati membri nell’agire in modo rapido e risoluto per restituire all’intera Unione europea il suo precedente status di territorio esente da questa malattia.</p>
    </intervention>
    <intervention id="3-190" speaker_id="4382" name="Doyle" is_mep="True" mode="spoken">
      <p sl="en">Signor Presidente, vale la pena di osservare che l’unico aspetto positivo di questa terribile malattia è che essa non attacca gli esseri umani. Non esistono rischi per il consumatore. Quando la crisi sarà superata – perché è crisi nel Regno Unito, non vi è altro modo per descriverla – dovremo rivedere la politica agricola comune e l’intero mercato unico per valutare con calma se, come comunità economica, non abbiamo sacrificato lo status di salute dei nostri animali all’altare supremo della liberalizzazione del commercio.</p>
      <p sl="en">L’afta epizootica non ha mai rappresentato un problema esclusivamente britannico e lo scoppio dell’epidemia in Francia lo sottolinea tragicamente, se mai fosse necessario ricordarlo. Mentre il diffondersi di questa virulenta malattia ha sollevato questioni legittime su come le autorità britanniche stanno affrontando la situazione, vorrei dissociare me stessa ed i miei colleghi dai commenti eccessivi e davvero inopportuni espressi da alcuni giovani Ministri del governo irlandese.</p>
      <p sl="en">Nonostante i divieti sulle importazioni di bestiame e di prodotti animali e le limitazioni dei trasporti, signor Commissario, devo dire che la reazione collettiva dell’Unione europea appare lenta ed inadeguata. Siete convinti che le autorità veterinarie siano in grado di controllare la crisi, soprattutto nel Regno Unito? Siete sicuri che il comitato veterinario permanente sia all’altezza del compito? Non metto in discussione le loro capacità individuali, ma siamo certi che le loro conclusioni e termini di riferimento siano adeguati di fronte alla dilagante crisi di afta epizootica? Il Commissario potrebbe spiegare all’Assemblea perché vi è una tale differenza tra le risposte a livello veterinario del Regno Unito e dell’Irlanda? Ovviamente ogni Stato membro è responsabile in prima istanza della salute dei propri animali, ma a me ed ai miei colleghi di altri Stati membri è chiaro che non vi è un riscontro concreto e coordinato a livello veterinario. Nel Regno Unito le corse, le partite di calcio, le conferenze continuano, nonostante si siano verificati oltre 200 focolai dell’epidemia, ed oggi ho sentito parlare di altri 28. Nella Repubblica d’Irlanda, dove l’epidemia non si è manifestata, sono state annullate tutte le riunioni non strettamente necessarie nelle aree rurali. Abbiamo portato la comunità irlandese ad un blocco totale delle attività.</p>
      <p sl="en">Non esiste una politica logistica coordinata in materia di spostamenti di animali né, a maggior ragione, riguardo al trasporto di persone da e verso le zone ed i paesi colpiti attraverso porti ed aeroporti. Le norme e i requisiti sono profondamente diversi e si sente il bisogno urgente di un approccio comunitario a tale riguardo. La reazione dell’Unione europea è stata inadeguata e lenta. La malattia non è più sotto controllo nel Regno Unito ed ora si è diffusa nell’Europa continentale. Sono stupita che non si sia organizzata finora alcuna riunione di emergenza del Consiglio dei Ministri dell’agricoltura e che non vi sia una risposta coordinata da parte di nessuno dei nostri organi esecutivi.</p>
      <p sl="en">Ho appena ascoltato l’intervento dell’unione nazionale degli allevatori britannici alla riunione della nostra commissione per l’agricoltura e lo sviluppo rurale e li ringrazio per avervi partecipato. Ci è stata illustrata l’attuale situazione in Inghilterra.</p>
      <p sl="en">Non sono favorevole alla vaccinazione, per quanto tragica sia la situazione, perché l’afta epizootica non è endemica nell’Unione europea. La vaccinazione non fornisce garanzie al cento percento e ci sono diversi ceppi della malattia, ognuno dei quali richiede un vaccino diverso.</p>
      <p sl="en">Signor Commissario, è suo compito convincere gli Stati membri che tutti gli aeroporti, i porti marittimi e gli altri punti di ingresso ed uscita nelle aree contaminate devono essere controllati e che sia i passeggeri che i veicoli devono essere sottoposti ad un’idonea procedura di disinfezione. E’ ora di agire tutti insieme: dovremmo aver imparato la lezione dalla crisi dell’ESB. Abbiamo bisogno di maggiori informazioni dall’Argentina. Nonostante i dinieghi delle scorse settimane, ora si è ammessa l’esistenza di un’epidemia. Non ritengo che abbiamo ancora tutti i dati, né dall’Argentina né da altri paesi.</p>
      <a text="(Applausi)"/>
    </intervention>
    <intervention id="3-191" speaker_id="2313" name="Garot" is_mep="True" mode="spoken">
      <p sl="fr">Signor Presidente, signor Ministro e Presidente in carica del Consiglio, signor Commissario, onorevoli colleghi, l’afta epizootica è arrivata in Francia, nel mio dipartimento, malgrado un cordone sanitario organizzato tra il Regno Unito e l’Europa continentale, malgrado le misure draconiane attuate dal mio paese, in particolare l’abbattimento di 20 000 pecore provenienti dal Regno Unito, poco prima della decisione d’embargo decretata nei suoi confronti.</p>
      <p sl="fr">Questo caso appurato di afta epizootica suscita, come potete immaginare, molti problemi ed interrogativi ed è motivo di grande preoccupazione tra gli allevatori e la popolazione. Di certo, penso, possiamo rassicurare i consumatori giacché questa malattia non è trasmissibile all’uomo, ma non è facile placare l’inquietudine dell’ambiente agricolo e degli operatori dei settori collegati, già duramente provati dalle conseguenze dell’ESB.</p>
      <p sl="fr">Per questo, anch’io desidero sottolineare la mia volontà di non cedere al panico. Dopo quasi dieci anni, sono scoppiati pochissimi focolai e pare che l’epizoozia del 1993 in Italia e del 1996 e 2000 in Grecia siano state domate in tempi brevi. Nella situazione attuale, tenendo conto dell’esperienza, sembrerebbe quindi opportuno procedere all’abbattimento degli animali infetti. Sembra infatti che sia il metodo più efficace che offre speranze di debellare completamente la fonte del virus . Allo stesso tempo, in questa situazione avversa bisogna sostenere i settori interessati ed indennizzare gli allevatori in misura sufficiente, per non aggiungere all’eliminazione delle mandrie quella dei professionisti.</p>
      <p sl="fr">Allo stesso modo, è necessario estendere la lotta a questo virus a livello internazionale, poiché sta facendo il giro del mondo. E’ in Asia, in India, in America latina, interessa l’Argentina, si manifesta in Europa, e da questo punto traggono origine le mie domande. Com’è arrivato il virus in Europa dall’Asia? La storia dei pasti preconfezionati serviti a bordo da una compagnia aerea è stata chiarita? Quali strategie di prevenzione internazionale possiamo attuare tenendo conto, da un lato, dell’estrema mobilità di questo virus e, dall’altro, dell’importanza del traffico di passeggeri e di merci nel mondo? A che cosa servono le garanzie internazionali se gli Stati nascondono la verità omettendo dichiarazioni o rilasciando dichiarazioni che sottovalutano la situazione all’organizzazione internazionale delle epizoozie?</p>
      <p sl="fr">Signor Ministro e Presidente in carica del Consiglio, signor Commissario, abbiamo veramente bisogno che voi facciate il punto su questi diversi aspetti e ve ne ringrazio.</p>
    </intervention>
    <intervention id="3-192" speaker_id="1965" name="Mulder" is_mep="True" mode="spoken">
      <p sl="nl">Signor Presidente, in questo momento mi riesce difficile trovare motivi di critica alla posizione che la Commissione o gli Stati membri hanno assunto dopo la scoperta dei primi casi di afta epizootica nel Regno Unito. Penso che abbiano agito tutti con grande prudenza e abbiano adottato tutte le misure precauzionali possibili. Ciò nonostante, mi chiedo se si sia fatto abbastanza. Recentemente mi sono recato negli Stati Uniti. Ogni volta che arrivo in quel paese resto colpito dal fatto che devo dichiarare se nelle ultime tre settimane sono stato in una fattoria e se porto con me generi alimentari. Lo scopo di tali dichiarazioni è di controllare l’eventuale arrivo negli Stati Uniti di malattie contagiose. In Europa tutto questo non succede. Non sarebbe il momento di chiederci se non sia il caso di introdurre simili controlli anche qui da noi? Con tutti i jumbo che ogni giorno atterrano nei nostri aeroporti, il rischio di contagio da qualsiasi parte del mondo è decisamente enorme.</p>
      <p sl="nl">Si sta di nuovo discutendo sull’opportunità di ricorrere alle vaccinazioni. La Commissione potrebbe comunicare chiaramente quali sono le conseguenze economiche della vaccinazione e quali sono gli effetti di una non-vaccinazione? E’ ben vero che negli ultimi nove anni non si sono verificati problemi, però credo sia nostro dovere convincere l’opinione pubblica della necessità di questa politica, e dobbiamo sapere quanto essa ci verrà a costare.</p>
      <p sl="nl">Sei anni fa il Parlamento europeo introdusse la linea di bilancio “SOS agricoltura”. L’anno scorso la Commissione si rifiutò di darle attuazione. Si tratta semplicemente di un numero telefonico che ogni agricoltore dell’Unione europea può chiamare. Perché la Commissione non attua quella linea di bilancio e perché anche quest’anno c’è la tendenza ad accantonarla? La linea è espressione di un preciso desiderio del Parlamento, e trovo che sia assolutamente opportuna.</p>
    </intervention>
    <intervention id="3-193" speaker_id="4386" name="Auroi" is_mep="True" mode="spoken">
      <p sl="fr">Signor Presidente, signor Presidente in carica del Consiglio, signor Commissario, in definitiva, abbiamo appena sentito il bilancio storico di un panico generalizzato da cui emergono – si deve andare a fondo dell’analisi – gli effetti negativi della globalizzazione. Oggi vediamo che gli Stati impongono reciproci divieti sul commercio delle carni. Questa è la prova che la crisi attuale è innanzi tutto commerciale. Non trattiamola come una crisi sanitaria. Smettiamo di confondere i fatti.</p>
      <p sl="fr">Nel frattempo, non si parla più di un’altra crisi che sta facendo il giro del mondo: quella dell’ESB. Signor Commissario, a che punto siamo con i test ? A che punto sono i controlli sulle farine animali? Anche questi sono argomenti che dobbiamo trattare in concomitanza di questa crisi.</p>
      <p sl="fr">In secondo luogo, il principio di precauzione viene sviato. Lo dico molto tranquillamente perché sono un’ecologista. Si uccidono e si bruciano animali in massa, mentre l’afta epizootica non è pericolosa per gli esseri umani. C’è di più: gli animali in buone condizioni di salute possono guarire, ma questo, commercialmente, non è interessante.</p>
      <p sl="fr">Occorre quindi rimettere le cose al loro posto e proporre soluzioni valide. Si dovranno abbattere animali, certo. Forse sarà necessario, a breve termine e per uscire dalla crisi, prevedere un sistema che non escluda del tutto la vaccinazione in aree molto circoscritte. La priorità dev’essere uscire dalla crisi. Tuttavia, non appena questa crisi sarà superata, invito ad applicare il principio di precauzione e a combattere le cause piuttosto che affrontare le conseguenze nell’emergenza.</p>
      <p sl="fr">Di fatto c’è l’intenzione – come è stato di recente affermato in altra sede – di intervenire, ad esempio, sul trasporto. Non basta! Otto ore sono ancora troppe per trasportare animali! E’ necessario porre fine a questo sistema. Bisogna voltare le spalle al sistema intensivo ed all’allevamento in batteria. Occorrono misure a lungo termine per uscire infine da questa produttività atroce e ritornare ad un sistema estensivo.</p>
    </intervention>
    <intervention id="3-194" speaker_id="1972" name="Jové Peres" is_mep="True" mode="spoken">
      <p sl="es">Signor Presidente, ci troviamo di fronte ad un problema che ha molte probabilità di diventare esplosivo. Sebbene siano state adottate misure draconiane nei diversi Stati membri, bisogna riconoscere il rischio di una propagazione della malattia. Si tratta infatti di un ceppo estremamente virulento e, date le attuali condizioni ambientali, c'è da temere il peggio.</p>
      <p sl="es">Il problema dell'afta epizootica può essere esaminato da tre angolazioni: le azioni che bisogna adottare immediatamente o a breve termine, la determinazione delle responsabilità e la prevenzione di problemi simili in futuro.</p>
      <p sl="es">Mi si permettano tre riflessioni. In primo luogo, a breve termine, gli effetti economici di una campagna di vaccinazione sarebbero equivalenti a quelli che si otterrebbero non mettendola in atto, con conseguenze estremamente gravi. Dunque, se si rinuncia alla vaccinazione, bisognerebbe rispondere con durezza alle misure adottate dal Canada. L'Unione europea non può sopportare in silenzio un embargo generalizzato ed ingiustificato come quello che le viene imposto dal Canada o ritorsioni come quelle applicate contro di noi dagli Stati Uniti.</p>
      <p sl="es">Seconda riflessione, signor Commissario: sono previste compensazioni per gli allevatori in seguito a questa tremenda crisi? Dove prenderemo il denaro necessario? Secondo i miei calcoli, dopo l'ultima proposta di revisione del bilancio, rimangono solo 50 milioni di euro da utilizzare per gli indennizzi agli allevatori colpiti dall'afta epizootica e dall'ESB.</p>
      <p sl="es">In terzo luogo, ecco l'ultima riflessione. Riguardo alla prevenzione di questa e di altre malattie, sarebbe necessario considerare le ripercussioni della ricerca di competitività, mediante la riduzione degli aiuti a titolo della PAC.</p>
      <p sl="es">Dovremmo anche riflettere sui rischi che presenta l'allevamento comunitario basato sul trasporto di animali vivi e sui grandi concentramenti di animali.</p>
      <p sl="es">Le crisi che ci circondano dovrebbero stimolarci a progettare una PAC orientata al servizio del consumatore e del produttore piuttosto che al commercio. E' pertanto necessario far sì che gli aiuti assicurino l'efficienza economico-finanziaria di aziende che comportino minori rischi per l'ambiente e per il consumatore e che contribuiscano maggiormente al mantenimento del tessuto sociale nelle zone rurali, invece di ridurre gli aiuti o di eliminarli.</p>
    </intervention>
    <intervention id="3-195" speaker_id="2199" name="Hyland" is_mep="True" mode="spoken">
      <p sl="en">Signor Presidente, se non viene controllata, l’afta epizootica può spazzare via la produzione di bestiame dell’Unione europea, portando ad una grave perdita di posti di lavoro nel settore agroalimentare e danneggiando in modo serio la vita quotidiana.</p>
      <p sl="en">Come l’Assemblea ben sa, il primo focolaio di afta epizootica è stato accertato in Gran Bretagna poche settimane fa. Da allora, l’epidemia si è diffusa ad una velocità spaventevole, portando alla distruzione di migliaia di capi di bestiame. Vi sono notevoli conseguenze finanziarie. L’impatto psicologico sugli allevatori, non solo in Gran Bretagna ma anche in Irlanda, è un argomento che desta molta preoccupazione. Non sottovalutiamo le conseguenze sociali di una tale catastrofe. Tutti sappiamo che l’afta epizootica è una patologia difficile da controllare, ma le sue implicazioni per l’agricoltura comunitaria e, più in generale, per l’economia europea, richiedono di adottare ed imporre i controlli più severi.</p>
      <p sl="en">Riconosco che per il governo britannico la situazione è difficile. Tuttavia, a questo punto non vi è nulla da guadagnare con uno scambio di accuse. Ovviamente, sono dispiaciuto per la grave situazione in cui si trovano gli allevatori britannici. Ritengo che la portata del disastro e la rapidità con cui si è diffusa l’epidemia richiedano non solo un’azione più decisa da parte delle autorità britanniche, ma anche che l’intervento dell’Unione europea continui. Mi congratulo con il Commissario Byrne per la sua risposta misurata e positiva alla crisi.</p>
      <p sl="en">La minaccia che l’afta epizootica rappresenta per la Comunità nel suo insieme è una questione che non può essere affidata alle misure di controllo dei singoli Stati membri. Chiedo che la Commissione nomini una task force speciale per sorvegliare l’applicazione e l’attuazione di regolamenti nei paesi interessati. A tale riguardo è ovviamente importante il lavoro di orientamento del comitato veterinario permanente.</p>
      <p sl="en">L’Assemblea comprenderà la mia preoccupazione se sottolineo la gravità della situazione in Irlanda, dove vengono già attuati controlli molto rigidi. Desidero riconoscere la comprensione del pubblico ed il buon livello di collaborazione tra le autorità a nord e a sud del confine. E’ un’ironia della sorte che ci sia voluta questa terribile malattia per far comprendere alla gente non solo le conseguenze per gli allevatori, ma anche le implicazioni per l’occupazione nell’industria alimentare, l’impatto sull’esportazione di prodotti alimentari e la minaccia economica al turismo ed alle altre attività commerciali.</p>
    </intervention>
    <intervention id="3-196" speaker_id="966" name="Martinez" is_mep="True" mode="spoken">
      <p sl="fr">Signor Presidente, signor Commissario, signor Presidente in carica del Consiglio, onorevoli colleghi, dopo il morbo della mucca pazza, è il turno dell’afta epizootica, che non è il risultato di un caso fortuito, ma deriva da un concentrato di errori ideologici della costruzione europea.</p>
      <p sl="fr">Il primo errore è l’ideologia della globalizzazione, di cui parlava la onorevole Auroi. Il virus proviene dall’India; avrebbe potuto arrivare dal Pakistan oppure dallo Zimbabwe. Quando si permette la libera circolazione, anche il virus dell’afta epizootica circola.</p>
      <p sl="fr">Il secondo errore è la corsa alla redditività. In nome delle precauzioni sanitarie, si sono voluti creare macelli simili a laboratori dell’istituto Pasteur; si è proceduto alla concentrazione dei mattatoi, per poi portarvi animali provenienti da tutto il paese. E’ così che si è propagato il virus nell’intero territorio britannico.</p>
      <p sl="fr">Il terzo errore riguarda l’immigrazione. Le 20.000 pecore importate in Francia, che vi hanno introdotto il virus britannico, erano destinate ad essere sgozzate secondo il sacrificio d’Abramo in occasione della festa musulmana dell’Aïd el Kebir e, con la carotide di queste pecore, abbiamo avuto il virus in premio!</p>
      <p sl="fr">Il quarto errore è la corsa al profitto. Nel nome di Adam Smith e all’insegna della redditività è stata eliminata la vaccinazione, e nel nome di Adam Smith i treni britannici deragliano, così come le vacche e le pecore britanniche!</p>
      <p sl="fr">Allora, che cosa possiamo fare di fronte a questi gravi errori? Ebbene, le soluzioni seguono due direzioni: quella della giustizia, che impone di farsi carico dei danni subiti dagli allevatori innocenti, e quella della misura: senso della misura per gli animali, che non devono essere abbattuti in quanto guariscono nell’arco di qualche settimana; senso della misura da parte dei media che recitano “Apocalypse now ”; senso della misura nella sanità, prevedendo la vaccinazione, come in Argentina; infine senso della misura per il modello industriale agricolo europeo, che dovrebbe raggiungere una moderazione ed un equilibrio maggiori.</p>
    </intervention>
    <intervention id="3-197" speaker_id="4411" name="Raymond" is_mep="True" mode="spoken">
      <p sl="fr">Signor Presidente, bisogna arrendersi all’evidenza: l’afta epizootica, che si è creduto di poter circoscrivere alla Gran Bretagna, ha raggiunto l’Europa continentale. Gli abbattimenti di massa non hanno cambiato nulla, stiamo perdendo i nostri mercati di esportazione. Gli Stati Uniti ed il Canada hanno chiuso le frontiere, ponendo i nostri agricoltori in una situazione particolarmente difficile. Questo flagello infatti colpisce i produttori di carne suina e gli allevatori di bovini già molto indeboliti dalla peste o dall’ESB.</p>
      <p sl="fr">Se la situazione dovesse peggiorare, e ciò malgrado tutti gli sforzi degli Stati membri per debellare questa malattia, prendereste l’impegno di mettere vaccini a disposizione dei produttori nel più breve tempo possibile? Dobbiamo inoltre renderci conto che nessun indennizzo li compenserà del tutto della perdita finanziaria e soprattutto morale. I nostri agricoltori sono disperati e dobbiamo aiutarli. Nonostante il Primo ministro svedese abbia dichiarato che era fuori questione un aumento delle sovvenzioni, che cosa proponete per sostenerli?</p>
      <p sl="fr">L’Europa è basata sull’agricoltura, ed è giocoforza constatare che, di fronte a simili situazioni, noi chiediamo agli Stati membri di gestire la crisi come è accaduto per l’ESB. Oggi, l’avvenire e la sopravvivenza dei nostri agricoltori dipendono dalla misura in cui le decisioni da assumere sono pertinenti e dalla solidarietà europea.</p>
    </intervention>
    <intervention id="3-198" speaker_id="4271" name="Jeggle" is_mep="True" mode="spoken">
      <p sl="de">Signor Presidente, signor Presidente in carica del Consiglio, signor Commissario, la crisi dell’agricoltura europea è già abbastanza grave a causa dell’ESB. L’afta epizootica, malattia altamente contagiosa per gli animali, è la goccia che fa traboccare il vaso. E’ comprensibile che gli agricoltori, e non soltanto loro, chiedano misure di controllo rigorose. Al riguardo mi siano consentite alcune domande.</p>
      <p sl="de">Innanzitutto, è a conoscenza della reale diffusione attuale dell’epidemia?</p>
      <p sl="de">In secondo luogo, gli agricoltori chiedono con preoccupazione se la vaccinazione preventiva contro l’afta epizootica è abolita in modo definitivo e per sempre. Come si intende agire vista l’attuale situazione nei confronti del bestiame in generale ed in particolare rispetto ad animali pregiati, per esempio nei centri di fecondazione?</p>
      <p sl="de">In terzo luogo, i trasporti continuano a rappresentare la questione centrale. Esistono controlli comuni nel trasporto di animali e di carne all’interno dell’Unione europea? In caso affermativo, quali sono? Sono previste sanzioni in caso di violazioni?</p>
      <p sl="de">In quarto luogo, qualsiasi importazione nella Comunità di animali e prodotti derivati desta grande preoccupazione. Al riguardo sappiamo che l’Argentina offre quanto i consumatori chiedono, ovvero carne bovina garantita contro l’ESB. E come tale viene reclamizzata. Ma, come ricordava prima, vi è il problema dell’afta epizootica. Signor Commissario, quali misure concrete di tutela e di sicurezza sono state introdotte a questo proposito?</p>
      <p sl="de">Quinto, l’ultimo importante punto che vorrei considerare sono i costi causati dall’afta epizootica. Quali costi subentrano, a carico di chi e quali possibilità di finanziamento prevede da parte dell’Unione europea?</p>
      <p sl="de">La Commissione intende trarre insegnamento dalle esperienze maturate durante la crisi dell’ESB e adottare iniziative in tutti i settori necessari per risolvere il problema dell’afta epizootica e non limitarsi a reagire? Ciò significa, a mio avviso, che la Commissione dovrebbe agire in modo autonomo e in secondo luogo coordinare le misure a livello nazionale.</p>
      <a text="(Applausi)"/>
    </intervention>
    <intervention id="3-199" speaker_id="2174" name="Whitehead" is_mep="True" mode="spoken">
      <p sl="en">Signor Presidente, i deputati britannici esprimono tutta la loro comprensione agli elettori ed ai concittadini dell’onorevole Garot per il focolaio manifestatosi in Francia, finora fortunatamente in modo isolato. Ci rendiamo anche conto delle preoccupazioni e dell’inquietudine dei nostri vicini irlandesi di cui si sono fatti portavoce l’onorevole Hyland ed altri.</p>
      <p sl="en">Desidererei che il Commissario Byrne confermasse che il Regno Unito ha fatto del suo meglio per avvertire tempestivamente i propri vicini quando si sono accertati i primi casi della malattia. Vorrei anche che ci fornisse un parere scientifico, se ha avuto informazioni al riguardo, sulle origini dell’epidemia a Heddon on the Wall. Vorrei inoltre sapere se le restrizioni sui trasporti in tutta Europa sono ora rispettate ovunque e quali pene o sanzioni sono previste nel caso in cui trafficanti illegali le contravvengano.</p>
      <p sl="en">Conviene che la diffusione dell’epidemia è avvenuta soprattutto attraverso le pecore, e perciò tramite contatto tra animali, piuttosto che per via aerea, e che ciò dà quindi adito alla speranza di poter circoscrivere la malattia, anche se non è ancora in regresso?</p>
      <p sl="en">Gradirei infine domandargli se è d’accordo sul fatto che la politica britannica di contenimento, abbattimento e quarantena sia ancora il mezzo più affidabile per debellare la malattia, non solo in Gran Bretagna ma ovunque si dovesse diffondere in Europa.</p>
    </intervention>
    <intervention id="3-200" speaker_id="2155" name="Watson" is_mep="True" mode="spoken">
      <p sl="en">Signor Presidente, la lezione più evidente fornita da quest’epidemia di afta epizootica è che dobbiamo vigilare maggiormente e prestare rinnovata attenzione alla questione della salute degli animali, a più rigidi controlli sulle importazioni da paesi nei quali la malattia è endemica, agli impianti di produzione di mangimi, agli allevamenti di bestiame e al trasporto di animali, nonché a piani di emergenza per disastri di questo tipo. Non dobbiamo più mettere a rischio il bestiame dell’intero continente a causa degli errori del Ministero dell’agricoltura di un paese.</p>
      <p sl="en">Oggi, tuttavia, il nostro dovere non è quello di addossare colpe a qualcuno, ma di organizzare il da farsi. Quando la situazione si sarà calmata, ci troveremo di fronte ad una situazione economica disastrosa in alcune delle regioni più remote e vulnerabili dell’Unione europea, come la mia circoscrizione elettorale nel sud-ovest dell’Inghilterra. Non si tratta solo di allevamenti in crisi, ma di una terra desolata, con imprese fallite e perdita di posti di lavoro nel turismo, nei trasporti e in altri settori. L’Unione può avere una parte importante nel sostenere la ricostruzione di queste economie. Vorrei che il Commissario mi assicurasse che la Commissione discuterà ora con i governi dei paesi e delle regioni colpite le modalità con cui, attraverso i Fondi strutturali ed altri programmi, si potrà fornire un aiuto tempestivo ed efficace.</p>
    </intervention>
    <intervention id="3-201" speaker_id="4551" name="Wyn" is_mep="True" mode="spoken">
      <p sl="en">Signor Presidente, è senz’altro necessaria un’indagine approfondita sulle conseguenze dell’epidemia di afta epizootica. Emergono molte considerazioni. Perché gli animali contaminati non sono stati sottoposti a quarantena allo scoppio dell’epidemia e non sono stati somministrati vaccini di emergenza invece di adottare una politica di macellazione di massa come è stato fatto? Desidererei chiedere alla Commissione come si pone riguardo alla politica degli abbattimenti di massa e se dovremmo distinguere tra macellazione per il bene degli animali e gli abbattimenti di massa gratuiti intesi a soddisfare gli interessi del mercato e dei media .</p>
      <p sl="en">Ancora una volta sollevo la questione del trasporto su grandi distanze di animali vivi destinati alla macellazione, che non fa che aumentare il rischio di diffusione della malattia. La chiusura dei mattatoi minori deve essere riesaminata. Il trasporto di animali vivi è al momento all’esame della Commissione ed io aspetto con ansia la relazione che ne scaturirà su questo importante argomento e sollecito ancora una volta la Commissione a cambiare la propria politica sul trasporto degli animali vivi e ad introdurre controlli più severi.</p>
      <p sl="en">Le perdite causate dall’epidemia non sono state trattate durante il dibattito sulla questione della compensazione. La Commissione non ritiene che sia imprescindibile considerare la situazione nel suo insieme per valutare le perdite subite dagli agricoltori, colpiti direttamente ed indirettamente dall’epidemia dell’afta epizootica, come pure dalle industrie collegate e dal turismo? A quanti altri disastri dobbiamo ancora assistere nel settore agricolo prima che i governi degli Stati membri si accordino sul fatto che la riforma della politica agricola comune è necessaria a breve termine?</p>
    </intervention>
    <intervention id="3-202" speaker_id="2037" name="Sturdy" is_mep="True" mode="spoken">
      <p sl="en">Signor Presidente, vorrei ringraziare il Commissario per essersi accertato che i finanziamenti dell’Unione europea fossero accessibili al governo britannico onde fornirgli sostegno in occasione di questa tragedia. Il Commissario può dirmi se il governo britannico ha richiesto tutti i finanziamenti del FEAOG ad esso disponibili? In passato non si era preoccupato di fruirne. Ne ha approfittato in occasione dell’attuale tragedia nazionale? La onorevole Doyle ha affermato che si tratta di un momento di crisi. Senza dubbio è una crisi: 225 casi al momento attuale, un quarto di milione di animali da abbattere! Il nostro ministro ha detto alla televisione tre giorni fa che la situazione è sotto controllo. La Commissione può confermare se è vero?</p>
      <p sl="en">Potrei inoltre chiedere che cosa sta facendo l’Unione europea? Il governo britannico si è rivolto all’Unione europea per trovare una qualche forma di accordo sul modo in cui intendiamo bloccare la diffusione dell’epidemia in Europa? Recandomi sul continente l’altro giorno ho notato che non vi erano tappeti disinfettanti, non vi erano controlli da parte dei cani poliziotto per verificare se avessi un panino di prosciutto in tasca, non mi è stata rivolta alcuna domanda. So che in altri paesi vengono rivolte ai viaggiatori domande su ciò che trasportano. Le azioni consigliate a livello veterinario sono state coordinate? Ci pare, come ha detto la onorevole Doyle, che vi sia un enorme divario tra gli Stati membri all’interno dell’Unione europea. Trasportare carcasse infette attraverso il Regno Unito, come si sta facendo ora, è un’operazione sicura? Infine, il governo britannico è stato negligente non bloccando le importazioni dai paesi in cui la malattia è endemica?</p>
      <a text="(Applausi)"/>
    </intervention>
    <intervention id="3-203" speaker_id="1289" name="De Rossa" is_mep="True" mode="spoken">
      <p sl="en">Signor Presidente, desidero ringraziare Consiglio e Commissione per aver aderito, con il loro intervento, alla decisione presa lunedì dal Parlamento di organizzare questo dibattito. L’industria alimentare in Irlanda ed ora in tutta Europa sta vacillando sotto i colpi della catastrofe dell’afta epizootica, ma è sbagliato demonizzare un paese per quest’epidemia. In modo particolare, è sciocco che a farlo sia un Ministro di uno Stato che esporta il 90 percento della sua produzione. Poteva accadere in qualsiasi altro dei nostri paesi, a causa della natura intensiva e dipendente dalle sovvenzioni dell’agricoltura europea, che implica lo spostamento continuo di bestiame da un allevamento all’altro e persino da un paese all’altro.</p>
      <p sl="en">Non sono convinto che divieti parziali o ragionevoli del trasporto di bestiame siano una risposta adeguata in questa fase dell’evoluzione dell’epidemia. In pratica, è improbabile che un paese importi animali da un qualsiasi altro paese in cui è stata scoperta la malattia – e in effetti, chi potrebbe biasimarlo?</p>
      <p sl="en">Si è anche ribadito che non si tratta di una crisi che coinvolge la salute umana. Ma il settore agricolo non è la sola vittima della crisi. I lavoratori dell’industria alimentare, l’industria del turismo, gli avvenimenti sportivi e la vita sociale quotidiana sono tutti vittime degli sforzi di fermare la diffusione della malattia. Sebbene ciò sia stato finora accettabile, non dobbiamo respingere un’analisi che soppesi i costi derivanti dal mantenimento dell’approccio attuale ed il relativo impatto su altre industrie chiave e sulla libertà dei cittadini di condurre la loro vita.</p>
      <p sl="en">Infine, quando la rabbia e le recriminazioni si saranno sopite, dovremo affrontare la riforma della politica agricola comune. I consumatori europei ora vogliono un cibo sano, prodotto rispettando l’ambiente, e ovviamente a prezzi abbordabili. Non sono più attirati da cibo scadente, prodotto non si sa come e che potrebbe nascondere rischi inaccettabili per la salute.</p>
    </intervention>
    <intervention id="3-204" speaker_id="1998" name="Redondo Jiménez" is_mep="True" mode="spoken">
      <p sl="es">Signor Presidente, signor Commissario, signor Presidente in carica del Consiglio, la malattia che oggi minaccia un'Europa senza frontiere può contribuire ad aumentare la crisi che sta subendo la fiducia dei cittadini nelle Istituzioni sia nazionali che comunitarie.</p>
      <p sl="es">I rischi per la salute del patrimonio zootecnico, i cambiamenti delle abitudini alimentari ed il crollo del settore produttivo sono elementi più che sufficienti a farci prendere decisioni eccezionali. Le misure da adottare hanno costi economici e politici, e vorrei sapere quali di questi Consiglio e Commissione sono disposti a pagare.</p>
      <p sl="es">Sono disposti a incrementare le misure di sostegno in tutti i paesi dell'Unione europea?</p>
      <p sl="es">Cosa pensano le Istituzioni europee delle vaccinazioni generalizzate?</p>
      <p sl="es">Quale posizione verrà adottata nei confronti dei paesi terzi? Si prenderà qualche misura riguardo alle restrizioni unilaterali che paesi come Stati Uniti, Canada, Bulgaria o Arabia Saudita ci stanno imponendo, nonché sulle importazioni poco scrupolose da paesi dove si stanno effettuando vaccinazioni, come per esempio Argentina, Cile, Brasile, eccetera, che possono mettere a repentaglio tutto il nostro patrimonio zootecnico?</p>
      <p sl="es">Cosa succederà poi per quanto riguarda gli animali selvatici? Signor Commissario, quali misure sono previste per gli animali selvatici, gli zoo, i circhi, eccetera? Cosa succederà se la malattia si propagherà anche ai cervi, ai cinghiali o ai caprini non domestici?</p>
      <p sl="es">In ultimo, desidererei sapere se la Commissione europea terrà conto di queste crisi sanitarie al momento di presentare il bilancio per il Fondo europeo d'emergenza per il settore veterinario, di entità così modesta.</p>
    </intervention>
    <intervention id="3-205" speaker_id="photo_generic" name="Byrne" is_mep="True" mode="spoken" role="Commissione">
      <p sl="en">Sono stati sollevati molti argomenti diversi. Ritengo più opportuno trattarli in breve anziché rispondere alle singole domande, e mi auguro di riuscire a toccare tutte le questioni, soprattutto quelle importanti.</p>
      <p sl="en">Innanzitutto, riguardo alla globalizzazione, si deve rilevare che in passato l’afta epizootica era alquanto diffusa – persino endemica – in molti Stati membri, quando gli scambi commerciali rappresentavano una quota minima rispetto al volume attuale. Quindi identificare il commercio come la causa di tutto ciò è, a mio parere, una risposta semplicistica. L’afta epizootica è endemica nei paesi in via di sviluppo. L’Unione europea ha enormi eccedenze di prodotti alimentari ed agricoli. Vogliamo rinunciare ai profitti che ne derivano? Il commercio dei prodotti agricoli è una delle aree in cui i paesi in via di sviluppo potrebbero davvero incrementare i loro scambi commerciali. Personalmente ho chiesto ai miei funzionari di fornirmi informazioni sull’innalzamento degli standard nei paesi in via di sviluppo in modo che possano commerciare con l’Unione europea. E’ una questione importante e non dobbiamo perderla di vista. Dobbiamo forse dire a questi paesi che non vogliamo i loro prodotti per le ragioni di cui abbiamo discusso qui oggi pomeriggio? L’altra strada è migliore.</p>
      <p sl="en">L’agricoltura intensiva è un altro degli argomenti sollevati. Devo ripetere che l’afta epizootica è endemica nei paesi in via di sviluppo. Viceversa è estremamente rara nei paesi dell’OCSE: Stati Uniti, Canada, Unione europea, Australia e Nuova Zelanda. Si tratta di una questione importante di cui tenere conto. Queste agricolture sono per la maggior parte intensive. Ritengo quindi che concentrare il dibattito sull’agricoltura intensiva o estensiva, ancora una volta, sia una risposta inadeguata ad un problema complesso. L’agricoltura intensiva ha molte responsabilità, ma è semplicistico considerarla la causa dell’attuale epidemia.</p>
      <p sl="en">Il trasporto è stato un altro argomento sollevato. Ridurre l’incidenza dei trasporti di animali vivi su lunghe distanze è una delle politiche e delle priorità della Commissione. Molti di voi hanno chiesto se la situazione sia davvero sotto controllo. Le restrizioni sul trasporto degli animali riducono al minimo il rischio di trasmissione della malattia. Questi provvedimenti potrebbero quindi, in ultima analisi, consentirci di controllare l’epidemia. Resta da vedere quanto tempo ci vorrà. Anzitutto molto dipende dal volume degli scambi che hanno avuto luogo prima che venissimo a conoscenza dell’epidemia. Dovremo aspettare la fine dei periodi di incubazione per avere un quadro più preciso della situazione.</p>
      <p sl="en">Molte delle misure sollecitate dai parlamentari, come ad esempio restrizioni su manifestazioni sportive, esulano semplicemente dalla competenza della Commissione e dai Trattati.</p>
      <p sl="en">Per quanto riguarda i controlli, devo mettere in risalto il fatto che probabilmente quest’epidemia è iniziata nel Regno Unito come risultato di un’attività illegale. Tengo a sottolinearlo. Molti hanno chiesto perché la Commissione non porti avanti un maggior numero di iniziative. Questa è la solita reazione quando succede qualcosa. La normativa esiste e una violazione di tale normativa ha permesso ad un’attività illegale di diffondere questa specifica infezione nel Regno Unito. Devo anche sottolineare che è responsabilità degli Stati membri far rispettare in modo adeguato le norme in vigore in questo ed in altri campi. Posso solo attirare la vostra attenzione sulle precedenti discussioni tenutesi in Aula sulle questioni riguardanti l’ESB. I controlli e l’applicazione delle norme sono importanti. Non dobbiamo dimenticarlo.</p>
      <p sl="en">Mi auguro di aver risposto a quasi tutti gli interrogativi che avete sollevato.</p>
      <a text="(Applausi)"/>
    </intervention>
    <intervention id="3-206" speaker_id="1033" is_mep="True" mode="spoken" role="Presidente">
      <p sl="unknown">La ringrazio molto, Commissario Byrne, per la sua risposta e la sua concisione: ha mantenuto la parola data.</p>
      <p sl="unknown">La discussione è chiusa.</p>
    </intervention>
  </section>
  <section id="creitem8" title="Tempo delle interrogazioni (Consiglio)">
    <intervention id="3-208" speaker_id="1033" is_mep="True" mode="spoken" role="Presidente">
      <p sl="unknown">L'ordine del giorno reca il Tempo delle interrogazioni (B5-0018/2001). Saranno trattate le interrogazioni rivolte al Consiglio.</p>
      <p sl="unknown">Poiché l'autore non è presente - e si scusa per la sua assenza - l'interrogazione n. 1 decade.</p>
      <p sl="unknown">Annuncio l'</p>
      <p sl="unknown">interrogazione n. 2, dell'onorevole William Francis Newton Dunn (H-0141/01):</p>
      <p sl="unknown">Oggetto: Avvicinare maggiormente i cittadini europei a coloro che prendono le decisioni</p>
      <p sl="unknown">Quali passi avanti ha compiuto la Presidenza del Consiglio a seguito del mio suggerimento, che sembrò bene accolto alla riunione svoltasi a Bruxelles all’inizio del mese con i presidenti di commissione, di far fare al Presidente in carica un comunicato televisivo a livello europeo alla fine di ciascuna Presidenza semestrale riferendo ai cittadini europei i passi avanti compiuti?</p>
    </intervention>
    <intervention id="3-209" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">Vorrei ringraziare l’onorevole parlamentare per aver sollevato l’importante tema della riduzione del divario esistente fra cittadini e responsabili politici. Al Vertice di Nizza gli Stati membri hanno ribadito per l’ennesima volta che il loro obiettivo è avvicinare i cittadini all’Unione e alle sue Istituzioni.</p>
      <p sl="sv">La Presidenza concorda con l’onorevole parlamentare sul fatto che i cittadini dell’Unione debbano essere informati sui passi in avanti registrati sulla strada verso l’Unione europea del futuro. L’importanza della comunicazione con i cittadini non potrà mai essere sottolineata abbastanza. Le difficoltà che incontriamo a livello europeo sono in gran parte le stesse che incontriamo a livello nazionale, ma non dobbiamo abbatterci per tale motivo.</p>
      <p sl="sv">Stiamo lavorando con solerzia, e continueremo a farlo, al fine di trovare metodi adeguati per migliorare la comunicazione con i cittadini europei. In questo tipo di lavoro è essenziale che i cittadini siano costantemente tenuti informati in modo da potere valutare i problemi nel loro contesto e nel loro complesso.</p>
      <p sl="sv">Vorrei ricordare che il Consiglio può tenere dibattiti pubblici. Una delle prime priorità su cui la Presidenza svedese si è concentrata è stata stilare una lista di dibattiti pubblici che comprendesse una parte quanto più grande possibile dell’attività del Consiglio. Il Consiglio inoltre, così come le altre Istituzioni e gli Stati membri, organizza regolarmente seminari e conferenze e pubblica documenti accessibili a tutti sullo sviluppo dell’Unione.</p>
      <p sl="sv">L’onorevole parlamentare ha presentato una proposta più specifica, che abbiamo discusso durante una riunione con i presidenti delle commissioni svoltasi in gennaio, ma la Presidenza non è in grado di organizzare autonomamente qualcosa del genere. Per la seduta plenaria di luglio è previsto un dibattito con il Primo ministro svedese per riferire, come da tradizione, dell’esito del Vertice di Göteborg e dei risultati raggiunti dalla Presidenza nel corso dell’intero semestre.</p>
      <p sl="sv">I dibattiti che si tengono durante le sedute plenarie del Parlamento vengono trasmesse regolarmente in televisione da Europe by Satellite . Adesso dobbiamo far sì che le trasmissioni abbiano un’eco quanto più ampia possibile.</p>
    </intervention>
    <intervention id="3-210" speaker_id="1394" name="Newton Dunn" is_mep="True" mode="spoken">
      <p sl="en">In altre parole lei mi sta dicendo di no, ma la risposta era molto ben congegnata. Signor Presidente in carica del Consiglio, entrambi siamo d’accordo che bisogna fare il possibile per informare il pubblico europeo, non solo a Bruxelles ma ovunque, su quanto stiamo facendo. La mia proposta è che lei o il suo staff cerchiate di vendere l’idea alle emittenti televisive. Anche se il vostro Primo ministro pronuncerà un meraviglioso discorso in occasione della seduta plenaria di luglio, presentando la relazione della Presidenza, fare un discorso in Aula non è la stessa cosa che rivolgersi in modo informale ai popoli d’Europa.</p>
      <p sl="en">Se pensa a come ha fatto il Presidente Clinton, vedrà che è diverso. La mia è una sincera esortazione: le pubblicazioni, i seminari, i dibattiti organizzati a Bruxelles non sono il modo migliore per raggiungere 300 milioni di persone sparse in tutta Europa. Una bella chiacchierata televisiva del Primo ministro svedese sarebbe un ottimo modo di affrontare il problema, mentre farlo solo intervenendo in Aula non lo è a sufficienza.</p>
    </intervention>
    <intervention id="3-211" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">In linea di principio è facile essere d’accordo con l’auspicio espresso dall’onorevole Newton Dunn che le informazioni su ciò che avviene all’interno dell’Unione debbano raggiungere il maggior numero di cittadini possibile. In Europa però i mezzi di comunicazione sono liberi ed indipendenti. Ho qualche dubbio sul fatto che anche un governo così energico come quello svedese sia in grado di convincere canali televisivi indipendenti a sostenere le pur brillanti idee dell’onorevole Newton Dunn.</p>
      <p sl="sv">Sono dell’avviso inoltre che l’onorevole parlamentare sottovaluti in una certa qual maniera la capacità del Parlamento di trasmettere, in qualità di arena politica, informazioni. Spero che insieme riusciremo a produrre informazioni valide, concrete e interessanti su ciò che avviene all’interno dell’Unione. Nel fare ciò non dobbiamo però dimenticare che sono i media indipendenti a decidere cosa vada trasmesso e cosa no.</p>
    </intervention>
    <intervention id="3-212" speaker_id="1461" name="Alavanos" is_mep="True" mode="spoken">
      <p sl="el">Signor Presidente, la mia era la prima interrogazione. Se la Presidenza avesse organizzato per bene la discussione odierna, il tempo delle interrogazioni avrebbe avuto inizio alle 18.15, mentre invece è cominciato con mezz’ora di ritardo. A questa stessa ora dovevo presiedere i lavori della commissione interparlamentare mista UE-Bulgaria, avendo programmato di ritornare in Aula alle 18.15. Ciò non è stato possibile ed io ho tardato un minuto a causa del ritardo della Presidenza. Se devo essere punito anche quando la Presidenza non rispetta il programma, allora mi punisca.</p>
    </intervention>
    <intervention id="3-213" speaker_id="1033" is_mep="True" mode="spoken" role="Presidente">
      <p sl="unknown">Onorevole Alavanos, sono spiacente quanto lei che la sua interrogazione sia decaduta. L'ora a cui ha inizio la discussione non dipende dalla mia volontà. I suoi colleghi sono testimoni del fatto che l'ho giustificata e che mi dispiace per la situazione. Spero che non succeda più.</p>
    </intervention>
    <intervention id="3-214" speaker_id="1033" is_mep="True" mode="spoken" role="Presidente">
      <p sl="unknown">Annuncio l'</p>
      <p sl="unknown">interrogazione n. 3, della onorevole Ewa Hedkvist Petersen (H-0229/01):</p>
      <p sl="unknown">Oggetto: Rafforzare il dialogo con i cittadini europei</p>
      <p sl="unknown">I cittadini europei sono molto interessati alle questioni che riguardano l'UE. L'interrogante, che è svedese, si è resa conto di ciò in occasione delle riunioni informali dei ministri svoltesi nel suo paese e più recentemente in occasione della riunione dei ministri delle telecomunicazioni e del mercato del lavoro a Luleå.</p>
      <p sl="unknown">In veste di deputati al Parlamento europeo, eletti dal popolo, incontriamo continuamente i cittadini nelle nostre circoscrizioni. La Commissione ha il suo Dialogo Europa dove incontra regolarmente i cittadini dei vari Stati membri. Il ruolo del Consiglio è più complesso: le questioni relative all'UE fanno a gara con le priorità nazionali che emergono nelle attività dei governi mentre il Consiglio prende le decisioni sui grandi temi. Sappiamo quanto sia importante, per alimentare la fiducia nell'UE, che il Consiglio dialoghi con le persone sul contenuto della politica europea.</p>
      <p sl="unknown">Ciò premesso, come intende il Consiglio agire per rafforzare il suo dialogo con i cittadini in materia di politica europea, ad esempio in occasione delle riunioni dei ministri?</p>
    </intervention>
    <intervention id="3-215" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">Il Consiglio concorda con l’onorevole parlamentare sul fatto che è necessario migliorare il dialogo con i cittadini dell’Unione in conformità alle decisioni prese nel corso del Vertice di Nizza del dicembre 2000.</p>
      <p sl="sv">Nella dichiarazione allegata al documento finale della conferenza sul futuro dell’Unione si riconosce la necessità di migliorare e monitorare la legittimazione democratica e la trasparenza dell’Unione e delle sue Istituzioni per avvicinarle ai cittadini degli Stati membri.</p>
      <p sl="sv">Per quanto concerne le riunioni del Consiglio, ci stiamo adoperando affinché i dibattiti divengano più trasparenti e comprensibili. Ciò sarà reso possibile dallo svolgimento di dibattiti pubblici che saranno accessibili ai media e ai cittadini grazie a trasmissioni in diretta su canali televisivi a circuito chiuso e, purtroppo con minore frequenza, sui normali canali televisivi. Cercheremo inoltre di dare alle conferenze stampa e ai comunicati stampa un carattere più informativo.</p>
      <p sl="sv">Altre iniziative positive volte a favorire ulteriormente la presa di coscienza da parte dell’opinione pubblica riguardano il miglioramento dell’accesso alle informazioni, sia tramite i canali convenzionali che tramite gli strumenti elettronici. A tale riguardo il 19 marzo 2001 il Consiglio adotterà con tutta probabilità una decisione sulla pubblicazione di alcune categorie di documenti del Consiglio. L’obiettivo è di pubblicare quanti più documenti possibile su Internet senza attendere che vengano richiesti dall’opinione pubblica. Tale decisione entrerà in vigore a partire dal 1° maggio 2001.</p>
      <p sl="sv">Ci stiamo dunque impegnando a fondo, ma ciò naturalmente non significa che il Consiglio non continuerà ad esplorare altre vie per migliorare ulteriormente il dialogo con i cittadini dell’Unione in merito all’attività del Consiglio stesso.</p>
    </intervention>
    <intervention id="3-216" speaker_id="4266" name="Hedkvist Petersen" is_mep="True" mode="spoken">
      <p sl="sv">Voglio ringraziare il Consiglio per la risposta. Le decisioni adottate dall’Unione sono di grande rilevanza per noi cittadini europei, poiché influenzano la nostra vita quotidiana. E’ dunque importante anche - a tale riguardo vi è unità di vedute con il Consiglio - che i cittadini europei abbiano più occasioni per seguire e valutare i dibattiti politici, in modo da potersi recare alle urne. Il voto elettorale rappresenta per i cittadini un’occasione per dire la loro sul futuro dell’Europa. A tale riguardo vi è un consenso unanime.</p>
      <p sl="sv">Adesso che il mio paese, la Svezia, è presidente di turno, ciò è per me tanto più tangibile quando il Consiglio tiene le sue riunioni nel mio paese. Sono ovviamente soddisfatto dei provvedimenti presi dal Consiglio e del fatto che continuerà ad occuparsi di come incrementare la trasparenza. Possiamo sfruttare Internet e gli strumenti elettronici in misura molto maggiore di quanto non facciamo oggi. I dibattiti possono essere seguiti non solo in televisione, ma anche su Internet . Questo suggerimento è rivolto al Consiglio.</p>
    </intervention>
    <intervention id="3-217" speaker_id="2278" name="Rübig" is_mep="True" mode="spoken">
      <p sl="de">Signor Presidente, onorevoli colleghi, per il nostro gruppo il dialogo con i cittadini rappresenta sempre un aspetto cruciale, sono pertanto interessato a sapere come intende agire il Consiglio per avvicinare i cittadini al processo "Dopo-Nizza".</p>
      <p sl="de">Si potrebbero, per esempio, creare su Internet alcune chatroom , in cui con l’aiuto di un motore di ricerca inserire determinati temi, in modo che i cittadini possano accedervi durante la consultazione di argomenti di loro interesse. Credo inoltre che sarebbe utile mettere a disposizione sotto forma di video stream nelle diverse lingue i dibattiti in seno a Parlamento, Consiglio e Commissione, offrendo in questo modo la possibilità di intervenire con più facilità nel dialogo. E’ possibile prevedere che dopo il Vertice di Lisbona questa sarà una delle attività principali della Presidenza svedese?</p>
    </intervention>
    <intervention id="3-218" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">L’onorevole parlamentare avrà forse preso atto nel corso del dibattito di questa mattina sul futuro dell’Unione che uno dei molti provvedimenti adottati in concreto per promuovere il dibattito consiste nell’apertura di un sito web gestito dalla Commissione, al quale però possono contribuire con documenti scritti anche il Consiglio, gli Stati membri, il Parlamento e tutti gli interessati.</p>
      <p sl="sv">Non so fino a che punto sia possibile, come propone l’onorevole parlamentare, incrementare gli sforzi aprendo anche una chat room . Ritengo comunque che si tratti di un’idea interessante e mi assumo volentieri la responsabilità di sondare insieme ai rappresentanti della Commissione la fattibilità di tale idea.</p>
    </intervention>
    <intervention id="3-219" speaker_id="1394" name="Newton Dunn" is_mep="True" mode="spoken">
      <p sl="en">Signor Presidente, il Presidente in carica ha citato una prossima decisione riguardo alla possibilità di rendere alcuni documenti del Consiglio di pubblico dominio su Internet . Il Consiglio intende rispettare pienamente la decisione del Mediatore per cui, se ho capito bene, tutti i documenti del Consiglio, e non solo alcuni, devono essere resi disponibili al pubblico?</p>
    </intervention>
    <intervention id="3-220" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">Vorrei sottolineare che a nostro avviso - parlo a nome della Presidenza - le raccomandazioni del Mediatore europeo in materia di pubblicità dei documenti rappresentano un passo in avanti molto importante verso una maggiore trasparenza, obiettivo per il quale la presente Assemblea ha lavorato molto.</p>
      <p sl="sv">La decisione che con molta probabilità sarà adottata il 19 marzo non corrisponde appieno alle proposte del Mediatore, ma dobbiamo considerarlo come un passo nella direzione giusta. La Presidenza spera ardentemente che sarà possibile intraprendere quanto prima gli ulteriori passi necessari per una maggiore trasparenza. Devo tuttavia riconoscere con franchezza che il 19 marzo non avremo ancora raggiunto l’obiettivo.</p>
    </intervention>
    <intervention id="3-221" speaker_id="1033" is_mep="True" mode="spoken" role="Presidente">
      <p sl="unknown">Annuncio l'</p>
      <p sl="unknown">interrogazione n. 4, dell'onorevole Jonas Sjöstedt (H-0145/01):</p>
      <p sl="unknown">Oggetto: Passaporto obbligatorio per gli svedesi che viaggiano nei paesi nordici</p>
      <p sl="unknown">Il 25 marzo 2001 la Svezia e gli altri paesi nordici si assoceranno alla cooperazione nell’ambito degli accordi di Schengen. L’attuale carta d’identità svedese non risponde ai requisiti di identificazione previsti dal dispositivo di Schengen. Il prossimo anno il passaporto svedese potrà essere sostituito da una nuova carta d’identità nazionale.</p>
      <p sl="unknown">Cosa succede però nel frattempo? Nei viaggi verso altri paesi nordici, hanno i cittadini svedesi l’obbligo di munirsi di passaporto in attesa di disporre della nuova carta d’identità svedese?</p>
    </intervention>
    <intervention id="3-222" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">Il Consiglio desidera attirare l’attenzione dell’onorevole Sjöstedt sul fatto che le disposizioni di Schengen, per quanto concerne i cittadini dell’Unione, non regolano la questione dei passaporti e delle carte d’identità.</p>
      <p sl="sv">Nell’ambito dell’Unione dei passaporti dei paesi nordici, caldeggiata fortemente da una parte di noi, i cittadini dei paesi nordici hanno il diritto di viaggiare all’interno di tali paesi senza dovere esibire il passaporto.</p>
      <p sl="sv">Gli accordi di adesione di Danimarca, Finlandia e Svezia alla convenzione di attuazione del trattato di Schengen e gli accordi tra il Consiglio dell’Unione europea ed Islanda e Norvegia sull’associazione di tali Stati all’esecuzione, attuazione e sviluppo dell’acquis di Schengen, contengono una disposizione secondo la quale tali accordi non devono “costituire un ostacolo alla cooperazione nel quadro dell’Unione dei passaporti dei paesi nordici nella misura in cui ciò non sia in contrasto o non sia di impedimento” all’attuazione degli accordi.</p>
      <p sl="sv">L’attuazione del Trattato di Schengen inoltre non è né in contrasto né di impedimento all’Unione dei passaporti dei paesi nordici. Dopo che i paesi nordici avranno aderito concretamente alla cooperazione nell’ambito di Schengen, i cittadini dei paesi nordici continueranno a poter viaggiare all’interno di tali paesi e a poter pernottare negli alberghi, nei campeggi, eccetera, senza dover esibire alcun passaporto. L’attuazione dell’acquis di Schengen nei paesi nordici non comporta perciò alcun obbligo di esibire il passaporto. I cittadini svedesi potranno continuare a viaggiare all’interno dei paesi nordici senza dover esibire il passaporto anche dopo il 25 marzo 2001.</p>
    </intervention>
    <intervention id="3-223" speaker_id="2268" name="Sjöstedt" is_mep="True" mode="spoken">
      <p sl="sv">Lo spunto per la mia interrogazione è l’articolo 45 del Trattato di Schengen, il quale recita che chi riserva un posto in un albergo in un altro paese di Schengen deve essere in grado di identificarsi e dimostrare la propria cittadinanza, ma per un cittadino svedese l’unico documento che attesta la sua cittadinanza è il passaporto.</p>
      <p sl="sv">Desidererei quindi sapere se nella convenzione di Schengen vi sia una deroga formale all’articolo 45 per la Svezia, perché in tali casi è necessaria.</p>
      <p sl="sv">La mia seconda domanda è la seguente: se non vi è una deroga di questo genere, sono le autorità dell’Unione a decidere in ultima istanza quali tipi di documenti di identità siano riconosciuti?</p>
    </intervention>
    <intervention id="3-224" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">Penso di avere già risposto alla domanda aggiuntiva dell’onorevole Sjöstedt. La risposta un po’ complicata nella quale mi sono dilungato si basa su un’analisi abbastanza approfondita della situazione. La conclusione che semplicemente si può trarre è che non vi è bisogno di alcun passaporto, quindi non posso fare altro se non ripetermi. Secondo il nostro punto di vista va da sé che l’attuazione dell’acquis di Schengen nei paesi nordici non comporta alcun obbligo di esibire il passaporto.</p>
    </intervention>
    <intervention id="3-225" speaker_id="2182" name="Trakatellis" is_mep="True" mode="spoken">
      <p sl="el">Vorrei sapere se, a suo giudizio, una carta d’identità di un cittadino europeo debba indicarne la cittadinanza, ai sensi delle direttive 68/360 e 74/148 delle Comunità europee e della sentenza della Corte sul caso Vincenzo Micheletti, in quanto senza l’indicazione della cittadinanza una persona rischia di non poter rimanere, come ha ricordato l’onorevole collega Sjöstedt. Questa è la mia domanda e vorrei avere una risposta esplicita: la cittadinanza va indicata sì o no?</p>
    </intervention>
    <intervention id="3-226" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">In alcuni paesi, fra cui la Svezia, non vi è attualmente una carta d’identità nazionale che indichi la cittadinanza. Il governo sta valutando la possibilità di introdurre una carta di questo genere a livello nazionale per fornire un servizio ai cittadini e naturalmente anche per semplificare in una certa misura i viaggi all’estero.</p>
      <p sl="sv">Vorrei ribadire ancora una volta che a nostro parere l’Unione dei passaporti dei paesi nordici non comporta per i cittadini di tali paesi alcun obbligo di esibire il passaporto quando viaggiano all’interno dei paesi nordici.</p>
    </intervention>
    <intervention id="3-227" speaker_id="2114" name="Gahrton" is_mep="True" mode="spoken">
      <p sl="sv">Devo riconoscere che la risposta della Presidenza di per sé sembra abbastanza chiara, ma ho appreso in parte da giornali danesi, in parte dalla pubblicazione svedese Från Riksdag [amp] Departement , nonché dal sistema di eurobonus della SAS di cui faccio parte, che sarà necessario portare con sé il passaporto anche dopo l’entrata in vigore del Trattato di Schengen.</p>
      <p sl="sv">Ho pertanto una domanda aggiuntiva e parto dal presupposto che ciò che ha detto la Presidenza sia giusto, vale a dire che non vi sarà bisogno di alcun passaporto.</p>
      <p sl="sv">La Presidenza è pronta ad adoperarsi affinché sia fatta una campagna informativa ampia ed efficace – purtroppo credo che non tutti qui leggano i processi verbali delle tornate - sul fatto che dopo l’entrata in vigore del Trattato di Schengen il passaporto non sarà necessario?</p>
    </intervention>
    <intervention id="3-228" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">L’onorevole Gahrton si avvale di una tecnica dibattimentale di largo uso, vale a dire mettere in bocca all’interlocutore determinate cose. Pensavo di essere stato sufficientemente chiaro.</p>
      <p sl="sv">Non ho asserito che non vi sarà bisogno del passaporto per qualsiasi viaggio dopo che la Svezia avrà aderito alla cooperazione di Schengen. Ciò di cui ho parlato riguardava le norme per i controlli interni ai paesi nordici, e naturalmente non smentisco ciò che ho detto. L’onorevole Gahrton capirà poi che non posso commentare informazioni provenienti da singole riviste o pubblicazioni. Non rientra nei compiti della Presidenza.</p>
      <p sl="sv">In occasione di ogni cambiamento importante quale l’adesione alla cooperazione di Schengen è opportuno che le autorità e non solo – in primo luogo le autorità nazionali – informino i cittadini sulle conseguenze.</p>
      <p sl="sv">Posso assicurare all’onorevole Gahrton che il governo svedese farà il possibile per tenere i cittadini quanto più informati possibile. Si tratta comunque di un dibattito che dovrebbe aver luogo al di fuori di questa Assemblea.</p>
    </intervention>
    <intervention id="3-229" speaker_id="1033" is_mep="True" mode="spoken" role="Presidente">
      <p sl="unknown">Poiché vertono sullo stesso argomento, annuncio congiuntamente:</p>
      <p sl="unknown">L'</p>
      <p sl="unknown">interrogazione n. 5 della onorevole Ulla Margrethe Sandbæk (H-0147/01):</p>
      <p sl="unknown">Oggetto: Integrazione degli aspetti ambientali nel settore di attività del Consiglio sviluppo</p>
      <p sl="unknown">Quali sono i piani del Consiglio sviluppo relativamente alla formulazione di una strategia completa e coerente per integrare la dimensione ambientale nelle sue politiche - comprendente una serie di indicatori e un calendario di ulteriori azioni, come era stato richiesto nelle conclusioni di Helsinki?</p>
      <p sl="unknown">e l'</p>
      <p sl="unknown">interrogazione n. 6 dell'onorevole Chris Davies (H-0156/01)</p>
      <p sl="unknown">Oggetto: La strategia di sviluppo sostenibile del Consiglio dei ministri</p>
      <p sl="unknown">Nel Consiglio europeo dei Capi di stato e di governo tenutosi nel dicembre 1999 a Helsinki, a nove Consigli è stata ribadita la necessità di mettere a punto, in tempo utile per il Consiglio europeo di Göteborg del giugno 2001, strategie globali di integrazione dello sviluppo sostenibile, che includano indicatori e un calendario per le azioni da intraprendere.</p>
      <p sl="unknown">Può il Presidente in carica del Consiglio comunicare l’attuale stato di avanzamento dei lavori dei nove Consigli, ciò che rimane da fare per adempiere al mandato di Helsinki, le modalità con cui verranno pubblicati, a partire da questo momento e fino al Consiglio di Göteborg, i progressi compiuti nell’elaborazione delle strategie da parte dei nove Consigli e, infine, quali criteri verranno adottati per giudicare la qualità delle nove strategie?</p>
    </intervention>
    <intervention id="3-230" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">Una della pietre angolari della Presidenza svedese è rappresentata dai temi ambientali. Si tratta di una delle tre E di cui gli onorevoli parlamentari sono bene a conoscenza. Spero che il programma di lavoro che abbiamo presentato per tale settore testimoni la grande importanza che attribuiamo a tali temi.</p>
      <p sl="sv">Nel quadro dei continui contatti che intrattiene con scadenza regolare con il Parlamento, la Presidenza del Consiglio ha informato il Parlamento, in seguito al Vertice di Cardiff del 1998, sullo stato dell’integrazione delle questioni ambientali in altri settori importanti della politica comunitaria.</p>
      <p sl="sv">Per quanto concerne la situazione attuale, tutte le formazioni specializzate del Consiglio rivedranno la vecchia attività d’integrazione su cui sono state fornite relazioni al Consiglio europeo e aggiorneranno la situazione in vista del Vertice che si terrà a Göteborg a giugno. Stiamo lavorando a ciò e il Parlamento sarà informato quanto prima.</p>
      <p sl="sv">A tale riguardo è opportuno ricordare che il processo di integrazione delle questioni ambientali è un’impresa complessa che abbraccia sia l’attività legislativa della comunità sia accordi politici di carattere più politico, che nella maggior parte dei casi prendono la forma delle conclusioni del Consiglio. Il programma di lavoro prevede che le conclusioni in tale settore vengano discusse in maniera più dettagliata nel corso di alcune riunioni che si terranno in primavera: a marzo si discuterà della pesca, ad aprile dei trasporti e dell’agricoltura, a maggio dell’energia, dell’industria e dello sviluppo e a giugno del mercato interno.</p>
      <p sl="sv">Le conclusioni del Consiglio “affari generali” saranno presentate anch’esse in primavera. Le conclusioni del Consiglio ECOFIN presentate al Vertice di Nizza sono considerate tuttora valide. Per quanto concerne la strategia per il Consiglio “affari generali” il Consiglio attende che la Commissione produca un documento di lavoro che insieme ad un documento della Presidenza costituirà per il Consiglio la base per adottare in primavera una decisione.</p>
      <p sl="sv">Per quanto concerne più da vicino i temi in materia di sviluppo il Consiglio ha invitato al Vertice tenutosi nel maggio del 2000 la Commissione ad elaborare una strategia specifica che includesse fra l’altro una tabella di marcia e indicatori di risultati che permettessero una verifica permanente. Il Consiglio attualmente attende dalla Commissione tale comunicazione, il che costituirà la base delle conclusioni che il Consiglio adotterà il 31 maggio 2001.</p>
      <p sl="sv">Il programma di lavoro della Presidenza per la cooperazione allo sviluppo contiene un dibattito su una strategia per l’integrazione della consapevolezza nella politica allo sviluppo. Il fine di tale dibattito è elaborare le conclusioni che il Consiglio dovrà adottare al Vertice del 31 maggio 2001. Vi si prendono in considerazione inoltre le richieste avanzate nelle cosiddette conclusioni di Helsinki.</p>
      <p sl="sv">La Presidenza sfrutterà tutti questi contributi come base per elaborare una strategia coerente che riassuma i risultati del processo di integrazione dei temi ambientali, con suggerimenti su come portarli avanti. Il documento sarà presentato, insieme a tutti i contributi, al Vertice di Göteborg.</p>
    </intervention>
    <intervention id="3-231" speaker_id="1067" name="Sandbæk" is_mep="True" mode="spoken">
      <p sl="da">Signor Presidente, deduco dalla risposta del Consiglio che il pesce verrà trattato più tardi, tuttavia vorrei sapere se c’è qualche probabilità che il processo d’integrazione di Cardiff tenga conto dei problemi ambientali nell’ambito degli aspetti esterni delle altre politiche comunitarie, come per esempio il danno ambientale causato dagli accordi di pesca con gli Stati dell’Africa occidentale. Vorrei anche sapere se si pensa di utilizzare alcune delle risorse che il Consiglio ha chiesto alla Commissione di valutare, per attuare il processo d’integrazione di Cardiff, e se si è pensato di aumentare il bilancio al fine di garantirne l’attuazione. Inoltre vorrei sapere se si elaboreranno indicatori più specifici per l’integrazione, se si raccoglieranno le fonti di dati e se si utilizzerà nel lavoro del Consiglio anche la consultazione ad hoc che la Commissione ha condotto nell’ambito dell’elaborazione della sua comunicazione. Infine vorrei sapere come il Consiglio ha pensato di monitorare e valutare l’andamento futuro del processo di integrazione.</p>
    </intervention>
    <intervention id="3-232" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">Attualmente stiamo lavorando al completamento delle conclusioni per il settore della pesca. Per quanto mi ricordi, non vi sono gli aspetti la cui inclusione nelle conclusioni viene caldeggiata dall’onorevole parlamentare. Chiedo comunque di potere controllare per darvi una risposta più esauriente.</p>
      <p sl="sv">Per quanto riguarda gli aspetti di bilancio concernenti tale settore, vi è stato un costante incremento delle risorse ad esso destinate fin dall’inizio del processo di Cardiff. A mio avviso è lecito dire che le grandi ambizioni legate al processo di Cardiff abbiano avuto in misura ragionevole un riscontro nell’aumento delle risorse.</p>
      <p sl="sv">La questione dei meccanismi di valutazione della strategia comprendente è di notevole rilevanza. E’ proprio uno di questi aspetti che cercheremo di includere nella strategia comprendente che sarà presentata al Vertice di Göteborg. Non voglio nascondere che si tratta di un’impresa complessa, ma è ferma intenzione della Presidenza far sì che la strategia comprendente per l’integrazione delle questioni ambientali nell’attività di diversi settori sia dotata anche di un meccanismo di verifica con tutti i crismi, in modo che tutti possano seguire costantemente l’attività portata avanti in questo campo.</p>
    </intervention>
    <intervention id="3-233" speaker_id="4554" name="Davies" is_mep="True" mode="spoken">
      <p sl="en">Signor Presidente, mettere in pratica i principi della sostenibilità è un compito difficile e ritengo che le parole del Presidente in carica del Consiglio siano incoraggianti, ma posso chiedergli di ritornare alla domanda che gli ho posto? I documenti che saranno presentati in tempo utile per il Consiglio di Göteborg riporteranno indicatori chiari e specifici per mezzo dei quali si potrà giudicare l’operato futuro della Presidenza e dell’Unione europea nel suo complesso? Tali documenti prevederanno un calendario chiaro e specifico per il raggiungimento di determinati traguardi o assisteremo ancora una volta ad un mucchio di chiacchiere inutili che, se centrano l’obiettivo delle buone intenzioni, non possono invece avere un riscontro pratico?</p>
      <p sl="en">Ora abbiamo un Commissario per l’ambiente svedese ed una Presidenza svedese che ha un forte impegno ambientale. Ci aspettiamo da voi grandi cose ed è per questo motivo che chiediamo molto.</p>
    </intervention>
    <intervention id="3-234" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">Sono lieto del fatto che le aspettative siano alte e posso garantire all’onorevole parlamentare che faremo del nostro meglio per non deluderle.</p>
      <p sl="sv">Ribadisco che la Presidenza ambisce ad essere quanto più precisa possibile in questa attività, dotandosi di calendari e precisi meccanismi di verifica. L’onorevole parlamentare concorderà sicuramente con me quando dico che i diversi campi della politica presentano diversi gradi di difficoltà. Alcuni settori presentano difficoltà minori. Nel campo energetico, ad esempio, è ben chiaro quale tipo di indicatori potrebbe essere utilizzato. Altri campi possono essere invece più complessi, in settori di competenza del Consiglio ECOFIN e del Consiglio “affari generali”, ad esempio. L’obiettivo comunque è essere quanto più precisi possibile, in modo che sia possibile valutare non soltanto i risultati conseguiti dalla Commissione e dalla Presidenza, ma anche i risultati cui giungeranno i futuri paesi presidenti di turno.</p>
    </intervention>
    <intervention id="3-235" speaker_id="1033" is_mep="True" mode="spoken" role="Presidente">
      <p sl="unknown">Annuncio l'</p>
      <p sl="unknown">interrogazione n. 7, dell'onorevole Marco Cappato, sostituito dall'onorevole Dupuis (H-0150/01):</p>
      <p sl="unknown">Oggetto: Unità provvisoria di cooperazione giudiziaria</p>
      <p sl="unknown">Il Consiglio ha creato un'unità provvisoria di cooperazione giudiziaria, primo embrione di Eurojust. L'Italia sta valutando la possibilità di designare quale membro di tale unità l'ex Procuratore della Repubblica di Palermo dal gennaio 1993 al giugno 1999, Giancarlo Caselli. Presso il Parlamento italiano giacciono numerose interrogazioni, rimaste senza risposta, che chiedono maggiori informazioni in ordine alle almeno 368 trasferte per convegni e ai relativi costi, per motivi diversi da quelli d'ufficio, effettuate da suddetto magistrato. A garanzia dell'autorevolezza della costituenda unità provvisoria, non ritiene il Consiglio di dovere, prima di ratificare la nomina da parte degli Stati membri dei magistrati di collegamento, verificare le loro credenziali, la loro correttezza e la loro deontologia professionale? Non ritiene il Consiglio che sia utile acquisire dai governi nazionali tutte le informazioni necessarie per una valutazione delle nomine nazionali (comprese eventuali iniziative parlamentari ad esse attinenti) e di procedere a una consultazione non vincolante del PE?</p>
    </intervention>
    <intervention id="3-236" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">Per essere brevi: si tratta di una questione di competenza esclusiva degli Stati membri, i quali hanno il diritto di nominare i membri nazionali nel quadro delle decisioni adottate dal Consiglio il 14 dicembre.</p>
    </intervention>
    <intervention id="3-237" speaker_id="2281" name="Dupuis" is_mep="True" mode="spoken">
      <p sl="fr">Signor Presidente, mi pare che sia una risposta un po’ impertinente da parte del Consiglio. Si tratta di un organo del Consiglio, un organo creato nell’ambito del Consiglio. Evidentemente, questo può sfuggire completamente, come sempre più cose, al controllo del Parlamento, secondo criteri completamente intergovernativi. Mi pare però che nessuno, almeno non in Aula, signor Presidente del Consiglio, condivida questo parere. Il Parlamento desidererebbe avere almeno potere di consultazione su questo argomento e sapere inoltre quali sono i criteri adottati dal Consiglio, e non solo dagli Stati membri. Poiché si riferiscono ad un organo dell’Unione, i criteri sono comuni all’insieme degli Stati membri. Quali sono i criteri da applicare in relazione alla moralità dei candidati che dovrebbero occupare questo posto? Ritengo che non sia una questione che riguarda gli Stati membri, oppure la Svezia o un altro paese in particolare, bensì che sia una questione che riguarda tutti e sarei molto felice di ricevere una risposta da parte del Consiglio.</p>
    </intervention>
    <intervention id="3-238" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">Si possono avere opinioni divergenti sull’opportunità o meno di avere criteri comuni. Anche se si tratta di un organo del Consiglio, la nomina dei rappresentanti è una questione che riguarda esclusivamente gli Stati membri. Se si tentasse di impedire agli Stati membri di nominare autonomamente i propri rappresentanti, si violerebbero le disposizioni vigenti.</p>
    </intervention>
    <intervention id="3-239" speaker_id="1033" is_mep="True" mode="spoken" role="Presidente">
      <p sl="unknown">Annuncio l'</p>
      <p sl="unknown">interrogazione n. 8, dell'onorevole Antonios Trakatellis (H-0152/01):</p>
      <p sl="unknown">Oggetto: Soppressione dell'indicazione della cittadinanza nelle carte d'identità e naturalizzazioni illegali in Grecia</p>
      <p sl="unknown">Sulla base delle conclusioni cui è pervenuta una commissione d'inchiesta sulle elezioni nazionali in Grecia (9 aprile 2000), si è scoperto che sono state naturalizzate illegalmente migliaia di persone che non avevano il diritto di acquistare la cittadinanza greca e che in tale contesto sono state commesse innumerevoli irregolarità. Sono già state accertate 5 000 naturalizzazioni illegali al consolato di Mosca, che coinvolgono personale diplomatico, mentre il ministero degli Affari esteri ha disposto un'inchiesta amministrativa sotto giuramento sull'"industria delle naturalizzazioni", operativa dal 1993. Sebbene la concessione e il ritiro della cittadinanza siano di competenza esclusiva degli Stati membri, considerato che il governo greco procede alla soppressione dell'indicazione della cittadinanza nelle carte d'identità in violazione delle direttive 68/360/CEE e 73/148/CEE che impongono espressamente, fra l'altro, che tale indicazione vi figuri, può il Consiglio rispondere ai seguenti quesiti:</p>
      <p sl="unknown">E' tale prassi compatibile con la normativa comunitaria, e in caso di risposta negativa, quali misure intende prendere rispetto a tale violazione considerato che non sarà più possibile accertare la cittadinanza né, di conseguenza, controllare l'ingresso e la circolazione illegali di cittadini di paesi terzi nel territorio degli Stati membri ?In che modo si intende affrontare, a livello dell'Unione, il problema della concessione illegale della cittadinanza di uno Stato membro, e per estensione della cittadinanza europea, e quali misure possono essere prese per evitare situazioni di questo tipo?</p>
      <p sl="unknown">Si raccolgono dati riguardo alle naturalizzazioni in Grecia e negli altri Stati membri? Inoltre, non sarebbe forse il caso di prevedere il ravvicinamento delle normative per quanto concerne l'acquisto della cittadinanza negli Stati membri dell'Unione europea?</p>
    </intervention>
    <intervention id="3-240" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">La competenza in materia di acquisizione e perdita della cittadinanza di uno Stato membro spetta agli stessi Stati membri. Anche se vi sono direttive contenenti disposizioni sul contenuto e il periodo di durata di carta d’identità e passaporto, dalle direttive in questione si evince chiaramente che sono gli Stati membri a rilasciare carte d’identità e passaporti in conformità al diritto nazionale. Spetta ad ogni singolo Stato membro adottare i provvedimenti che ritiene opportuni quando si tratta di ritirare la carta d’identità o il passaporto, qualora si stabilisca in un momento successivo che il titolare del passaporto o della carta d’identità non ha i requisiti per essere considerato un cittadino dello Stato in questione.</p>
      <p sl="sv">Posso inoltre riferirvi che il Consiglio non ha richiesto informazioni sulla procedura di naturalizzazione in Grecia e che non è sua competenza prendere posizione nei confronti di un’eventuale armonizzazione della normativa in materia di acquisizione della cittadinanza negli Stati membri. Come è stato dichiarato poco fa, tale questione è di competenza nazionale.</p>
    </intervention>
    <intervention id="3-241" speaker_id="2182" name="Trakatellis" is_mep="True" mode="spoken">
      <p sl="el">Vorrei richiamare l’attenzione sulla risposta data dalla Commissione al Parlamento il mese scorso, secondo cui la mancata indicazione della cittadinanza nelle carte d’identità greche sarebbe contrario al diritto comunitario e rappresenterebbe un ostacolo alla libera circolazione dei cittadini greci sul territorio degli Stati membri in quanto violerebbe cinque direttive. Come lei, anche io riconosco che la competenza in materia spetta agli Stati membri, ma ci sono delle regole. Lei che ne dice? La risposta della Commissione è sbagliata? Si può togliere la cittadinanza da tutte le carte d’identità greche e, più in generale, i cittadini dell’Unione europea possono essere tali anche con carte d’identità prive dell’indicazione della cittadinanza di un paese o dell’Unione? I cittadini come possono circolare e come possono dimostrare di appartenere ad uno Stato membro? Lei me lo può dire?</p>
    </intervention>
    <intervention id="3-242" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">Non ho alcun motivo di commentare la risposta che la Commissione può aver dato in precedenza a tale riguardo. In qualità di Presidente di turno del Consiglio, posso soltanto ribadire ciò che ho appena detto all’onorevole parlamentare, vale a dire che si tratta in linea di principio di una questione di competenza degli Stati membri.</p>
    </intervention>
    <intervention id="3-243" speaker_id="1033" is_mep="True" mode="spoken" role="Presidente">
      <p sl="unknown">L'interrogazione 9, della onorevole Kinnock, è stata ritirata dall'autrice.</p>
      <p sl="unknown">Annuncio L'</p>
      <p sl="unknown">interrogazione n. 10, della onorevole Pernille Frahm (H-0159/01):</p>
      <p sl="unknown">Oggetto: Presenza militare degli USA in Europa</p>
      <p sl="unknown">Il Ministro della difesa svedese, Björn von Sydow, ha dichiarato di recente in più occasioni che la stabilità europea in materia di sicurezza dipende dalla continuazione della presenza militare degli USA.</p>
      <p sl="unknown">Condivide il Consiglio la posizione del Ministro della difesa svedese? Ritiene inoltre il Consiglio che il sistema nazionale di difesa anti-missile statunitense (NMD) favorisca la stabilità in materia di sicurezza in Europa?</p>
    </intervention>
    <intervention id="3-244" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">La posizione del Consiglio riguardo agli Stati Uniti è espressa in generale dalla dichiarazione fatta a Bonn il 21 giugno del 1999. L’Unione e gli Stati Uniti comunicarono in tale occasione che, unendo i loro sforzi, possono promuovere i valori comuni, la sicurezza comune e il proprio benessere comune in maniera più efficace di quanto non possano fare da soli. In tale dichiarazione si sottolineava anche come entrambe queste entità possiedano un grande potenziale per affrontare le sfide cui ci troviamo di fronte, come ad esempio l’instabilità in aree importanti per entrambi e nuove minacce transnazionali mosse alla loro sicurezza comune. Si rilevò inoltre come la nuova agenda transatlantica firmata a Madrid nel dicembre 1995 avesse messo entrambi in condizioni migliori per affrontare i propri compiti in Europa, su entrambe le sponde dell’Atlantico così come altrove.</p>
      <p sl="sv">Per quanto concerne la politica di sicurezza e di difesa europea, la relazione della Presidenza al Vertice di Nizza sottolineava più nello specifico che la NATO continuerà a costituire, per quanto riguarda gli Stati membri, la base della difesa comune dei suoi membri e a rivestire un ruolo di primo piano nella risoluzione delle crisi. Vi si ribadiva inoltre che lo sviluppo della politica comune di sicurezza e di difesa europea avrebbe dato nuova linfa ai legami transatlantici.</p>
      <p sl="sv">Per quanto concerne la seconda parte della domanda posta dall’onorevole parlamentare, diversi Stati membri, come è noto, hanno espresso il loro punto di vista nazionale sui programmi statunitensi riguardanti lo scudo stellare. Alcuni Stati membri hanno sottolineato quanto sia importante mantenere la stabilità globale e contribuire al disarmo e alla non proliferazione tramite la definizione di un quadro comune di sicurezza. Tali Stati membri hanno anche insistito sul fatto che sono necessarie consultazioni aperte ed approfondite fra gli Stati Uniti e i suoi partner . Gli Stati Uniti dal canto loro hanno confermato nelle loro ultime dichiarazioni il loro impegno a tale riguardo.</p>
      <p sl="sv">Alla conferenza tenutasi lo scorso anno sul trattato di non proliferazione degli armamenti nucleari, l’Unione ha ribadito l’importanza del trattato sui missili antibalistici, il cosiddetto trattato ABM, quale pilastro della stabilità strategica. L’Unione ha sottolineato inoltre che desidera mantenere in vita tale trattato.</p>
    </intervention>
    <intervention id="3-245" speaker_id="4437" name="Frahm" is_mep="True" mode="spoken">
      <p sl="da">Signor Presidente, non ho ben compreso la risposta alla domanda sulla posizione del Consiglio sull’NMD. Ho capito che c’è ora un progetto che prevede la progressiva realizzazione di un sistema paneuropeo di difesa antimissile in cooperazione con gli Stati Uniti. Il Consiglio non ha assolutamente nessuna posizione in merito? Per quanto ne so, la politica estera e di sicurezza comune rientra nelle competenze del Consiglio, quindi deve essere il Consiglio a presentare un punto di vista in materia. E’ quanto sto ancora cercando di appurare.</p>
    </intervention>
    <intervention id="3-246" speaker_id="photo_generic" name="Danielsson" is_mep="True" mode="spoken" role="Consiglio">
      <p sl="sv">Come l’onorevole certamente sa, su una serie di temi nel campo della politica estera e di sicurezza comune vi sono opinioni divergenti. Uno di tali temi è proprio il National Missile Defense . E’ per tale motivo che ho affermato che alcuni Stati membri hanno espresso un’opinione al riguardo, ma da parte dell’Unione non vi è un’opinione univoca.</p>
    </intervention>
    <intervention id="3-247" speaker_id="1033" is_mep="True" mode="spoken" role="Presidente">
      <p sl="unknown">Poiché il tempo assegnato alle interrogazioni rivolte al Consiglio è terminato, le interrogazioni dal n. 11 al n. 46 riceveranno risposta per iscritto .</p>
      <p sl="unknown">(La seduta, sospesa alle 19.20, riprende alle 21.00).</p>
    </intervention>
  </section>
  <section id="creitem9" title="Regolamento dei mercati europei di titoli (proseguimento)">
    <intervention id="3-251" speaker_id="4308" is_mep="True" mode="spoken" role="Presidente">
      <p sl="unknown">L'ordine del giorno reca il seguito della discussione congiunta sulle seguenti interrogazione orali:</p>
      <p sl="unknown">B5-0016/01 , presentata dalla onorevole Randzio-Plath a nome della commissione per i problemi economici e monetari, al Consiglio, sulla relazione finale del comitato di esperti sul regolamento dei mercati europei di titoli,</p>
      <p sl="unknown">B5-0017/01 , presentata dalla onorevole Randzio-Plath a nome della commissione per i problemi economici e monetari, alla Commissione, sulla relazione finale del comitato di esperti sul regolamento dei mercati europei di titoli.</p>
    </intervention>
    <intervention id="3-252" speaker_id="4520" name="Villiers" is_mep="True" mode="spoken">
      <p sl="en">Signor Presidente, mi rallegro sinceramente della relazione Lamfalussy e dell’opportunità di esprimere la nostra opinione sul documento, ma vorrei anzitutto formulare il mio ringraziamento personale al Commissario Bolkestein per averci raggiunti a quest’ora tarda, nonostante l’interruzione. So che tutti i colleghi l’hanno apprezzato molto.</p>
      <p sl="en">Siamo tutti consapevoli dei vantaggi di un mercato unico dei servizi finanziari, ma tengo ad enumerarli ancora una volta e a ribadirne l'importanza: prodotti a più buon mercato per i consumatori, maggiori introiti per i risparmiatori e finanziamento agevolato e più accessibile alle imprese. Purtroppo, questa resta un’ambizione più che una realtà. Uno dei principali motivi per cui non riusciamo a conseguire tale mercato unico è l’insoddisfacente attuazione e un’interpretazione incongruente. In entrambi i casi si riveleranno utili le proposte del presidente Lamfalussy, che sono ragionevoli e pragmatiche.</p>
      <p sl="en">Abbiamo bisogno di ulteriori rassicurazioni e garanzie sulla trasparenza e sulla consultazione del mercato nonché su una prospettiva democratica, ma spero che noi, e le altre due Istituzioni europee, troveremo un modo per far sì che queste proposte funzionino. Si tratta di un’importante opportunità politica che non va trascurata, e sono lieta di sentire che la Commissione va adottando un atteggiamento pragmatico sul proprio diritto d’iniziativa.</p>
      <p sl="en">Come il Commissario Bolkestein ha affermato nella sua introduzione, egli non nutre preoccupazioni circa il ruolo del comitato delle autorità di regolamentazione. Dobbiamo avere un riscontro di questo tipo di flessibilità anche da parte del Consiglio, ma se è vero che quest’ultimo sta cercando di ridurre il ruolo già limitato del Parlamento nella procedura di comitatologia nell'ambito delle norme attuali, penso che ciò sia deplorevole e poco appropriato. Tutte e tre le Istituzioni dovranno dar prova di buona volontà ed accettare sacrifici e compromessi se si vuole che l’accordo funzioni, ma è un prezzo che vale la pena di pagare in quanto il libero mercato dei titoli comporterà molti vantaggi per coloro che siamo chiamati a rappresentare.</p>
    </intervention>
    <intervention id="3-253" speaker_id="1337" name="Medina Ortega" is_mep="True" mode="spoken">
      <p sl="es">Signor Presidente, desidero unirmi alla soddisfazione della onorevole Villiers per la presenza del Commissario Bolkestein: penso che dovremmo ritenerci fortunati di avere tra noi il Commissario anche per una discussione così breve, perché potrà risponderci quasi immediatamente.</p>
      <p sl="es">Non parlo in qualità di membro della commissione per i problemi economici, bensì in veste di membro della commissione giuridica e per il mercato interno, e desidero unirmi alle dichiarazioni degli onorevoli Cox, Goebbels e Herzog. In definitiva, ci troviamo di fronte ad un problema legislativo. Siamo tutti d'accordo sul fatto che la normativa comunitaria è molto complicata, assai barocca e complessa, e il motivo che la rende tale è da individuarsi nella procedura intergovernativa in uso per l'adozione di provvedimenti, vista l'assenza di un autentico organo legislativo comunitario che abbia la facoltà di adottare norme chiare. Orbene, se in linea di massima siamo d'accordo con il presidente Lamfalussy e con il comitato di esperti, e sulla necessità di disporre di una legislazione comunitaria chiara e rapida, non possiamo certo essere favorevoli alla soluzione proposta in quanto implica un maggior numero di comitati e la necessità di ricorrere ancora più spesso alla famosa procedura di comitatologia. A questo proposito voglio ricordare una famosa frase, secondo la quale "un cammello è un cavallo disegnato da un comitato", con molte gobbe: dobbiamo ammettere che la legislazione comunitaria è una legislazione di cammelli, una legislazione "cammellistica". Con la procedura di comitatologia che ci viene proposta dalla relazione Lamfalussy avremo un gran numero di cammelli in più e non disporremo di una legislazione adeguata.</p>
      <p sl="es">Pertanto la soluzione, per simili proposte, non consiste nel continuare ad insistere sulla comitatologia. La soluzione consiste invece nel creare una procedura legislativa chiara che permetta effettivamente al Parlamento di esercitare le sue facoltà. Altrimenti, otterremmo solamente che i governi continuino a giocare tra loro disegnando cammelli legislativi comunitari.</p>
    </intervention>
    <intervention id="3-254" speaker_id="4258" name="Kauppi" is_mep="True" mode="spoken">
      <p sl="fi">Signor Presidente, signor Commissario, deve essere piuttosto noioso ascoltare i nostri interventi a quest’ora della sera, specialmente nel caso in cui, come ora accade, siamo così concordi. Molti interventi ripetono certamente cose già dette.</p>
      <p sl="fi">Anch’io sono del parere che il gruppo di saggi guidato dal barone Lamfalussy abbia elaborato una relazione che ha il raro pregio di essere esaustiva. Le proposte del gruppo dei saggi formano un insieme organico e contengono altresì misure concrete per realizzare la normativa. L’elaborazione di proposte chiare è spesso rara in politica, perciò voglio ringraziare il gruppo.</p>
      <p sl="fi">Noi membri del Parlamento europeo siamo pienamente concordi sulla necessità di sviluppare un regolamento dei mercati europei di titoli più efficace e rapido di quello attuale. Si tratta di un’esigenza da affrontare se vogliamo pervenire, in Europa, a un effettivo ed efficiente mercato finanziario interno entro qualche anno. Non potremo mai raggiungere gli ambiziosi obiettivi fissati a Lisbona, se l’opera di revisione di una direttiva sul mercato finanziario dura dieci anni, come è la prassi nel sistema attuale; a titolo d’esempio posso citare la direttiva UCITS.</p>
      <p sl="fi">Non si possono però imputare solo al Parlamento le carenze del sistema attuale. Il Parlamento si è assunto il ruolo di secondo organo legislativo dell’Unione europea con coscienza e responsabilità. Abbiamo dimostrato, soprattutto durante il mandato elettorale in corso, che assicurare al Parlamento la possibilità di influire sulle decisioni e di effettuare un sufficiente controllo democratico non è in contrasto con i requisiti di rapidità ed efficienza. Il compito principale del Parlamento è quello di definire le questioni politiche di fondo, non quello di entrare nei dettagli; pertanto, delegare la legislazione tecnica a un comitato costituito a tale scopo non rappresenta, per noi, un problema di principio. I dirigenti non fanno il lavoro dei segretari, e i segretari non fanno quello dei dirigenti. Nella procedura di codecisione il Consiglio ed il Parlamento sono i dirigenti, e tutti gli altri i segretari. Ciò non inficia, ad ogni modo, la richiesta che il Parlamento presenta in termini chiari nella forma del cosiddetto meccanismo di call back ; al Parlamento spetta il diritto giuridicamente vincolante di riesaminare la questione nel caso in cui quest’ultima evolva nella direzione sbagliata.</p>
      <p sl="fi">Il Parlamento non è l’unica Istituzione impegnata a coprirsi le spalle in tal modo; anche il Consiglio ha mostrato di avvertire la medesima esigenza di salvaguardare la propria posizione avvalendosi della cosiddetta aerosol clause . E’ necessario istituire un sistema analogo, in cui si tenga conto sia delle preoccupazioni del Consiglio che di quelle del Parlamento, anche sulla base della relazione Lamfalussy.</p>
    </intervention>
    <intervention id="3-255" speaker_id="photo_generic" name="Bolkestein" is_mep="True" mode="spoken" role="Commissione">
      <p sl="en">Vorrei anzitutto rispondere ad alcuni dei quesiti sollevati oggi pomeriggio.</p>
      <p sl="en">Anzitutto l’onorevole von Wogau dice di approvare il ricorso ai regolamenti ed alla procedura rapida. Concordo con lui: i regolamenti e la procedura rapida contribuirebbero certamente ad accelerare l'iter legislativo. L’onorevole von Wogau ha affermato che forse, nell’ambito di un progetto pilota, si potrebbe utilizzare un fondo pensionistico per dimostrare con quale rapidità tali procedure potrebbero essere attuate. La Commissione auspica senz’altro che la direttiva sui fondi pensionistici divenga realtà al più presto.</p>
      <p sl="en">Tuttavia taluni articoli del Trattato, riguardanti il mercato interno, menzionano le direttive e non i regolamenti. Naturalmente dobbiamo restare nell’ambito del Trattato, per cui se quest’ultimo parla di “direttive” non possiamo utilizzare regolamenti. Ma concordo con il Parlamento sul fatto che in genere, anche se non sempre, i regolamenti sono più rapidi delle direttive.</p>
      <p sl="en">L’onorevole Goebbels ha chiesto se le nuove procedure accelererebbero il processo legislativo: come ho spiegato, la risposta è affermativa. Anche la procedura di comitatologia prevede scadenze ravvicinate, per cui potrebbe contribuire ad accelerare l’intero processo. L’onorevole Goebbels ha altresì chiesto se il comitato per i valori mobiliari si comporrebbe di sottosegretari di Stato: temo di non poter rispondere alla sua domanda. Il comitato annovera delegati provenienti da vari Stati membri e spetta a questi ultimi decidere chi li debba rappresentare in seno ad esso. Non posso quindi fare commenti a questo proposito. Come ho detto, gli Stati membri nomineranno i propri rappresentanti: quel che conta è che essi diano prova di un vero e proprio spirito europeo, siano disposti a collaborare strettamente e siano tecnicamente competenti.</p>
      <p sl="en">Vengo ora alla questione della trasparenza, sollevata da diversi membri del Parlamento. Concordo con coloro che ne hanno sottolineato l’importanza nell’intero processo legislativo, e senza dubbio la relazione del presidente Lamfalussy e dei suoi colleghi fa vari riferimenti alla necessità di trasparenza. La Commissione appoggia vivamente tale esigenza.</p>
      <p sl="en">L’onorevole Herzog ha affermato che questa è una procedura intergovernativa onerosa, mentre si sarebbe potuto far ricorso ad un’unica autorità di regolamentazione europea. Le procedure esposte in questa relazione non sono di tipo intergovernativo: ad esempio, il comitato per i valori mobiliari, che costituisce al riguardo una sede importante, non sarà un gruppo di lavoro del Consiglio. Sarà un comitato di regolamentazione ai sensi della decisione sulla comitatologia del 1999, e sarà presieduto dalla Commissione. Non si tratta quindi di un comitato intergovernativo: la decisione del comitato Lamfalussy di non proporre un’unica autorità di regolamentazione europea in questa fase è il risultato di un processo di consultazione completo ed approfondito. Come indicato nella relazione, potrà essere necessario considerare l’eventualità di un’unica autorità di regolamentazione quando l’intera procedura sarà riveduta, nel 2004, qualora il procedimento attualmente proposto non si riveli soddisfacente, ma non prima.</p>
      <p sl="en">Vorrei ora rispondere ad alcuni punti sollevati stasera: sono grato alla onorevole Villiers e all’onorevole Medina Ortega per le loro gentili parole, anche se trovo del tutto naturale essere presente quando si discute di un argomento di mia competenza.</p>
      <p sl="en">L’onorevole Medina Ortega ha detto che la legislazione dell’Unione è complessa, il che è vero. In genere, vi è un governo ed un parlamento, mentre noi abbiamo una relazione triangolare fra Commissione, Parlamento e Consiglio, il che rende tutto più difficile. Il fatto che l’Unione annoveri 15 Stati membri complica ulteriormente la procedura. Egli afferma che l’intero sistema volto ad elaborare misure esecutive nell’ambito della procedura di comitatologia è come il cavallo concepito da un comitato, che risulta poi essere un cammello. In effetti esisteva un comitato, il comitato Lamfalussy, ma l’idea che sta alla base di una procedura di comitatologia consiste essenzialmente nel far approvare le disposizioni d’attuazione il più rapidamente possibile. Condivido questo obiettivo.</p>
      <p sl="en">Devo però ammettere che la questione della legislazione secondaria è di estrema importanza: in molti Stati membri, ad esempio in Germania e nei Paesi Bassi, vi è una procedura ben definita per far fronte alla legislazione secondaria, che manca all’Unione europea. Il Trattato non contempla alcuna disposizione che consenta di risolvere in tal modo il problema della legislazione secondaria. Si tratta anzi di una carenza che dovrebbe costituire oggetto di riflessione da parte di Parlamento, Consiglio e Commissione. Dato che l’intera procedura sarà riveduta nel 2004, nutriamo la speranza di poter esaminare nel frattempo tale questione. A questo punto, se riusciremo ad elaborare un piano chiaro, esso potrà essere adottato nel corso della conferenza intergovernativa che speriamo cominci nel 2004.</p>
      <p sl="en">La Commissione è grata alla onorevole Kauppi per il sostegno fornito alla relazione del comitato Lamfalussy: non vi è alcuna divergenza di opinione. Desidera una legislazione più celere, ed ha ragione. E’ quanto auspicano la Commissione, la onorevole Randzio-Plath, e tutti gli altri. La onorevole Kauppi ha menzionato l’esempio dell'OICVM, che ha richiesto un lungo negoziato. Fortunatamente ora si è giunti ad un accordo, ma concordo con la onorevole Kauppi sul fatto che esso ha richiesto molto tempo.</p>
      <p sl="en">L’intera discussione verte sulla possibilità di introdurre un meccanismo di revoca, come ha chiesto il Parlamento. Non devo spiegare di cosa si tratti: tutti lo sanno.</p>
      <p sl="en">La Commissione ritiene fermamente che si debba trovare una soluzione nell’ambito del Trattato - ossia degli articoli 202 e 211 - e della decisione sulla comitatologia del giugno 1999. Perciò non vediamo come si possa consentire al Parlamento una facoltà di revoca. Detto questo, vorrei ricordare al Parlamento la questione in esame. Anzitutto la Commissione terrà pienamente conto di una risoluzione approvata dal Parlamento; in secondo luogo, come ha detto oggi pomeriggio l’onorevole Cox, è il Parlamento, congiuntamente al Consiglio, a decidere circa il livello nelle disposizioni d’attuazione. Se la direttiva contempla principi generali e misure esecutive, e se il Parlamento non accetta che una certa misura esecutiva debba essere ritenuta tale e relegata al livello 2, deve allora farlo rilevare ed emendare la direttiva, affinché la disposizione d’attuazione in questione venga elevata al rango di principio generale e venga quindi trattata nell’ambito del livello 1. In tal modo, il Parlamento avrebbe facoltà di decidere in merito alla distinzione fra principi generali e misure esecutive: questo è il secondo punto.</p>
      <p sl="en">In terzo luogo, se il Parlamento ritenesse che la Commissione abusa del sistema, cosa accadrebbe, a vostro avviso, la prossima volta che la Commissione dovesse presentare una proposta in merito ad una determinata direttiva? Il Parlamento si troverebbe senz’altro a replicare: “Attenzione, la volta scorsa vi siete presi gioco di noi, sicché ora saremo estremamente severi con voi”. Di conseguenza, il Parlamento può stare certo che, la prossima volta che tratterà una direttiva nell’ambito dell’intero piano, avrà modo di dare un giro di vite. La Commissione lo sa. Quindi, perché mai dovrebbe frustrare le speranze del Parlamento facendo qualcosa di poco appropriato? Questo è il terzo punto.</p>
      <p sl="en">In quarto luogo, nel 2004 si procederà ad una revisione dell’intera procedura che - ecco la mia quinta osservazione - sarà gestita dal comitato di monitoraggio, un comitato interistituzionale in cui il Parlamento sarà rappresentato. Tale comitato non sarà acquiescente qualora dovesse ritenere che le procedure sono oggetto di abuso e che la Commissione si attribuisce un margine di manovra eccessivo.</p>
      <p sl="en">La mia sesta osservazione è che il Parlamento può adottare una risoluzione affermando che la Commissione si trova in una posizione ultra vires , che va oltre quanto contemplato dalla legge. Ancora una volta, la Commissione terrebbe pienamente conto di tale parere e riesaminerebbe l’intera proposta.</p>
      <p sl="en">Questi sei provvedimenti dovrebbero fugare il timore, che ritengo comprensibile ma non giustificato, che la Commissione ignori il parere del Parlamento. La Commissione non può e non vuole farlo. Perciò non credo che vi siano motivi per chiedere una facoltà di revoca: non trovo alcuna disposizione in tal senso nel Trattato o nella procedura di comitatologia del 1999.</p>
      <p sl="en">Infine due parlamentari hanno menzionato quel che, a loro avviso, accade in seno di Consiglio, ossia che quest’ultimo desidera assicurarsi una posizione più solida di quanto non sia previsto da un rapporto equilibrato fra le tre Istituzioni. Le procedure del Consiglio non sono aperte e sono quindi molto difficili da commentare. Ma, qualora si dovesse tentare di ridurre il requisito del voto a maggioranza qualificata ad un voto a maggioranza semplice, ciò susciterebbe fortissime obiezioni in seno alla Commissione. Dopo tutto il Trattato non fa pressoché alcuna menzione di un voto a maggioranza semplice: sappiamo invce cos’è il voto all’unanimità e cosa il voto a maggioranza qualificata. Il voto a maggioranza semplice è forse utilizzato per questioni procedurali, ma non sostanziali. La Commissione si opporrà quindi fermamente a qualsivoglia tentativo di abbassare il sistema decisionale di voto dalla maggioranza qualificata alla maggioranza semplice. Come ho detto, non posso pronunciarmi a nome del Consiglio ed è con estrema riluttanza che faccio osservazioni su qualcosa che può essere veritiero, ma che può anche non esserlo.</p>
    </intervention>
    <intervention id="3-256" speaker_id="1192" name="Randzio-Plath" is_mep="True" mode="spoken">
      <p sl="de">presidente della commissione per i problemi economici e monetari. - Signor Presidente, signor Commissario, lei ha enumerato molte possibilità e altrettante impossibilità. In veste di autrice delle interrogazioni e di presidente della commissione competente, vorrei riproporre la domanda a cui non ha risposto e che a nostro avviso riveste importanza fondamentale in merito al diritto di revoca. Nessuno intende al momento modificare il Trattato. La questione è che nel quadro della decisione in materia di comitatologia del 1999 non è possibile trovare alcuna soluzione. Perché non si può integrare l’articolo 6, garantendo al Parlamento il diritto di revoca, qualora, signor Commissario, la Commissione o altre Istituzioni europee non agiscano in conformità con le posizioni del Parlamento europeo? Credo che rappresenterebbe davvero un venirci incontro da parte delle Istituzioni a dimostrazione del fatto che viviamo in una democrazia europea.</p>
    </intervention>
    <intervention id="3-257" speaker_id="photo_generic" name="Bolkestein" is_mep="True" mode="spoken" role="Commissione">
      <p sl="en">Signor Presidente, vorrei esprimere la nostra gratitudine alla onorevole Randzio-Plath per le sue osservazioni. Ribadisco che la Commissione si basa su due articoli specifici del Trattato e sulla decisione relativa alla comitatologia. Se consideriamo non tanto l’articolo 6, bensì gli articoli 5 ed 8 della decisione sulla comitatologia, mi spiace, ma non vedo molto spazio per una procedura di revoca. Oggi pomeriggio la onorevole Randzio-Plath ha invece fatto riferimento a una procedura di revoca o ad una misura equivalente o simile.</p>
      <p sl="en">La Commissione è qui per trovare un equilibrio e, se la onorevole Randzio-Plath desidera avanzare una nuova proposta, la Commissione naturalmente l’ascolterà, ma essa dovrà situarsi nell’ambito della decisione sulla comitatologia. Se a questo punto la onorevole Randzio-Plath o qualsiasi altro deputato dovesse dire che è giunto il momento di modificare la decisione di comitatologia, ciò andrebbe al di là delle mie facoltà. Non è mia competenza pronunciarmi stasera sulla possibilità di modificare la decisione sulla comitatologia anche se, prendendo in esame la questione della legislazione secondaria, potremmo parlare anche di comitatologia. Tuttavia si tratterebbe di un passo di notevole rilevanza e non penso di poter fare commenti ora su eventuali modifiche a questo delicato e complesso equilibrio interistituzionale.</p>
      <p sl="en">Ancora una volta, se la onorevole Randzio-Plath vuole presentare una nuova proposta che potremmo aver trascurato, la considereremo senz’altro e cercheremo di essere costruttivi nella nostra risposta, a condizione naturalmente che rientri nell’ambito della decisione sulla comitatologia.</p>
    </intervention>
    <intervention id="3-258" speaker_id="4308" is_mep="True" mode="spoken" role="Presidente">
      <p sl="unknown">La ringrazio molto, signor Commissario.</p>
      <p sl="unknown">Comunico di aver ricevuto una proposta di risoluzione ai sensi dell’articolo 42, paragrafo 5, del Regolamento.</p>
      <p sl="unknown">La discussione è chiusa.</p>
      <p sl="unknown">La votazione si svolgerà domani, alle 12.00.</p>
    </intervention>
  </section>
  <section id="creitem10" title="Economia europea">
    <intervention id="3-260" speaker_id="4308" is_mep="True" mode="spoken" role="Presidente">
      <p sl="unknown">L'ordine del giorno reca la discussione sulla relazione (A5-0082/2001), presentata dall'onorevole von Wogau a nome della commissione per i problemi economici e monetari, sulla situazione dell'economia europea, relazione preparatoria in vista della raccomandazione della Commissione sui grandi orientamenti delle politiche economiche [2001/2008(INI)].</p>
    </intervention>
    <intervention id="3-261" speaker_id="4246" name="Karas" is_mep="True" mode="spoken" role="in sostituzione del relatore">
      <p sl="de">Signor Presidente, signor Commissario, onorevoli colleghi, com'è già stato detto, il relatore, onorevole von Wogau, non può essere presente in Aula. Il collega ha motivato quest’assenza nel corso del suo intervento nel dibattito sulla relazione Lamfalussy. Lo spostamento dell’ordine del giorno con così poco preavviso gli ha impedito di modificare i suoi impegni in modo da poter partecipare di persona alla discussione oggi in Parlamento. Desidero far notare che nella versione originaria dell’ordine del giorno sia la relazione Lamfalussy sia la presente relazione sulla situazione dell’economia europea erano programmate per l’inizio della seduta e che per questa sera il relatore aveva fissato già da molto tempo un dibattito concernente le due relazioni con i cittadini del suo collegio elettorale. Vi prego ancora una volta di scusarlo.</p>
      <p sl="de">Cercherò di fare del mio meglio su questo argomento e quindi vorrei richiamare alcuni punti. In primo luogo, questo è l’ultimo anno prima dell’introduzione dell’euro come moneta circolante. Il mercato unico dell’Unione europea diverrà quindi un vero e proprio mercato interno dell’UE, perlomeno per quanto riguarda i paesi appartenenti alla zona dell'euro. Questo mercato interno comprenderà dodici paesi membri, con una moneta comune per tutti i cittadini e le imprese. E’ dunque giusto e importante intraprendere in questo contesto un’accurata analisi dell’economia europea. E’ un aspetto che oggi è già stato affrontato: le previsioni per l’anno in corso e l’analisi della situazione sono sostanzialmente positive, sebbene ovviamente contengano anche alcuni elementi di rischio, sui quali mi soffermerò ancora.</p>
      <p sl="de">Al di là di ogni critica e proposta di miglioramento, bisogna considerare positiva la crescita relativamente alta del prodotto interno lordo. Dev'essere valutato in senso positivo il fatto che il tasso di disoccupazione si stia abbassando e che negli ultimi anni all’interno dell’Unione europea siano stati creati 2,5 milioni di nuovi posti di lavoro. Positivo è il risanamento delle finanze pubbliche, così come la diminuzione del tasso d’inflazione ad esso connessa e la stabilità dei prezzi che dura ormai da anni. Questo per quanto concerne le partite in avere.</p>
      <p sl="de">Si devono però ricordare due elementi che possono suscitare qualche preoccupazione. Da un lato va rilevata l’attuale congiuntura negli Stati Uniti, dove la crescita regredisce. Stando agli effetti sul commercio europeo di una forte crescita statunitense, si potrebbero perciò prevedere ripercussioni negative sull’economia dell’Unione europea. In questo quadro emerge comunque un dato positivo, cioè che diventiamo sempre più indipendenti dallo sviluppo economico americano; anche questo consente di trarre un bilancio positivo ed è un segnale della validità delle misure adottate.</p>
      <p sl="de">Un secondo elemento di preoccupazione è il rallentamento dell’economia europea. Le previsioni indicano un tasso medio di crescita del 2,8 percento. Desidero perciò affermare con molta chiarezza che dobbiamo anche oggi rivolgere agli Stati membri l’appello di attuare con più decisione la volontà di riforma e di realizzare in maniera sostenibile misure strutturali. Si deve criticare il fatto che in alcuni paesi gli sforzi di consolidamento si siano arrestati. Vi prego di notare che il nostro giudizio sugli sforzi di consolidamento dev'essere ancora più critico, perché malgrado la congiuntura favorevole la maggioranza dei paesi non ha ancora rispettato gli impegni assunti volontariamente nell'ambito del patto di stabilità e crescita.</p>
      <p sl="de">Un secondo aspetto da esaminare riguarda il fatto che dobbiamo congratularci con la BCE, poiché la politica della mano ferma si è rivelata giusta. La BCE deve continuare a percorrere la strada della stabilità e attuare una politica europea indipendente e orientata alla stabilità.</p>
      <p sl="de">Abbiamo tuttavia anche alcune richieste. Nella seconda metà dell’anno il tasso di inflazione deve mantenersi sotto il 2 percento e dev'essere realizzata rapidamente una liberalizzazione equilibrata dei settori delle telecomunicazioni, delle poste, dell’energia e delle ferrovie. E’ necessario moltiplicare gli sforzi nel campo dell’istruzione e della formazione. Occorre rafforzare la flessibilità del mercato del lavoro e accelerare le riforme strutturali nei mercati dei prodotti, dei servizi, dei capitali e del lavoro.</p>
      <p sl="de">Signor Presidente, mi permetta di dire in conclusione che l’obiettivo fondamentale della relazione dell’onorevole von Wogau è comunque il richiamo ai principi comuni che possono essere dedotti dal nostro orientamento di principio dell’economia sociale di mercato: cioè libertà e democrazia, concorrenza, stabilità dei prezzi, crescita sostenibile, sussidiarietà, solidarietà e proprietà privata nonché responsabilità, non soltanto dei datori di lavoro verso i lavoratori dipendenti, ma anche di entrambi nei confronti del futuro, per un ulteriore sviluppo quindi dell’economia sociale di mercato verso un’economia ecosociale di mercato.</p>
    </intervention>
    <intervention id="3-262" speaker_id="1922" name="Mann, Thomas" is_mep="True" mode="spoken">
      <p sl="de">Signor Presidente, entro meno di nove mesi saremo giunti al traguardo. Assisteremo alla nascita di un euro presumibilmente forte, con l'introduzione della moneta circolante come mezzo di pagamento. I nostri cittadini potranno finalmente maneggiare la nuova moneta. Le sue credenziali sono buone: la forza economica di 12 dei 15 Stati membri dell'Unione, inoltre bassi tassi di inflazione, debiti pubblici in diminuzione e un tasso d’interesse ai minimi storici. Sarà sotto la sorveglianza della Banca centrale europea di Francoforte sul Meno, che di stabilità se ne intende e che in realtà ha già fatto quanto ha ricordato l’onorevole Karas, cioè ha praticato una politica della mano ferma. Ne vediamo adesso i risultati. Vale proprio la pena di investire in ciò che, come l’euro, si è imposto di fronte al pessimismo e ad anni di sottovalutazione.</p>
      <p sl="de">Sebbene la situazione in Eurolandia sia ancora buona, grazie alla creazione di oltre 2,5 milioni di nuovi posti di lavoro in tre anni, in considerazione della congiuntura recessiva negli Stati Uniti si impone prudenza. Le previsioni di crescita e di investimento vengono dappertutto corrette verso il basso. Si profila la minaccia di esportazioni sempre più deboli e di problemi crescenti per il finanziamento dei sistemi di previdenza sociale. L’euforia per la new economy è sprofondata insieme alle perdite delle quotazioni. Oggi è addirittura evidente che la old economy non è affatto superata. Occorrono strategie preventive: la politica economica, la politica monetaria e la politica sociale devono essere conciliate l’una con l’altra. Si devono migliorare le condizioni generali per la creazione di imprese innovative. Devono essere agevolati gli investimenti nelle tecnologie dell’informazione e delle comunicazioni. Negli Stati membri si deve promuovere con più decisione che mai la riforma dei progetti in materia di istruzione e formazione, che vanno orientati in maniera più esplicita in base alla sfida delle menzionate nuove tecnologie e alla mobilità che diventa sempre più necessaria. Grazie a qualifiche professionali più elevate si raggiunge una migliore capacità occupazionale, soprattutto nella società basata sulla conoscenza di cui si parla tanto. Si tratta inoltre di continuare ad assicurare un’efficace tutela sociale: questo a sua volta è possibile soltanto se il suo finanziamento occupa un posto prioritario nell’agenda dei responsabili politici.</p>
      <p sl="de">L'agenda delle parti sociali deve comprendere la conservazione dei posti di lavoro per i più anziani, la creazione di ulteriori impieghi e la partecipazione dei lavoratori agli utili delle imprese. L’economia sociale di mercato, per cui si prodiga incessantemente l’onorevole von Wogau, si rispecchia nella sua eccellente relazione. Noi, in quanto gruppo del PPE/DE, l’abbiamo approvata all’unanimità. Essa tiene conto della liberalizzazione e della solidarietà, della concorrenza e delle pari opportunità nonché di una crescita rispettosa dell’ambiente. L’economia sociale di mercato è infatti più che un puro modello economico. Sulla base di questo modello di società sorge quel mercato interno europeo che Karl von Wogau ha sempre pronosticato, e che ha un futuro!</p>
    </intervention>
    <intervention id="3-263" speaker_id="2181" name="Katiforis" is_mep="True" mode="spoken">
      <p sl="el">Signor Presidente, signor Commissario, onorevoli colleghi, mi sorprende sentir dire che l’euro nascerà tra nove mesi. Avevo l’impressione che l’euro fosse già nato. Per fortuna l’euro c’è già: immaginate che sarebbe successo alle economie europee se le loro monete avessero continuato a competere le une con le altre nelle attuali condizioni d’inizio recessione negli USA? Ma questo lo dico en passant .</p>
      <p sl="el">Come indicato dal relatore, l’anno 2000 è stato positivo per l’economia europea dal punto di vista del ritmo di crescita, della stabilità dei prezzi e dell’occupazione. A questo mondo non c’è nulla di perfetto e il relatore segnala che, per il secondo anno consecutivo, l’indice dei prezzi supererà il 2 percento, cioè il criterio di stabilità fissato dalla banca europea, ma questa differenza non è tanto grave da farci preoccupare. Da parte nostra pensiamo che sarebbe stato più opportuno sottolineare che la situazione dell’occupazione, malgrado abbia registrato e continui a registrare un certo progresso, presenta una percentuale di disoccupazione dell’8 percento, che è incredibilmente alto per un’economia sociale di mercato i cui principi – secondo il relatore, con cui sono d’accordo – devono guidare la nostra politica. In quest’ottica mi sorprende che il relatore, nell’elencare le caratteristiche dell’economia sociale di mercato, non comprenda nella lista la piena occupazione, sebbene egli provenga da un paese ove la cooperazione tra le imprese e i lavoratori abbia raggiunto il livello massimo o comunque un livello tra i più elevati in Europa, il che fa onore all’economia e alla società tedesca.</p>
      <p sl="el">A nostro avviso, signor Presidente, la piena occupazione deve rappresentare il principale fondamento dell’economia moderna non certo per ragioni ideologiche e mai disprezzabili, come qualcuno potrebbe supporre, ma per motivi di competitività. Un’economia non diventa competitiva solo perché garantisce costi bassi o perché si avvale di tecnologie di punta. La competitività dipende dalla capacità di sfruttare meglio tutte le fonti di ricchezza rispetto ad altri. Se ciò non accade, non si può parlare di competitività. Ecco perché non solo la piena occupazione, ma anche l’incremento nella partecipazione della popolazione adulta alla forza lavoro al 60 percento per le donne e al 70 percento per gli uomini rappresenta un importante fattore dal punto di vista sociale e soprattutto economico, costituisce il fulcro della politica definita dal Vertice di Lisbona e, mi auguro, verrà ribadito dal prossimo Consiglio di Stoccolma.</p>
      <p sl="el">In ogni occasione vale la pena ricordare a noi stessi e ai cittadini europei che la nostra Unione si è lanciata in un enorme sforzo economico per conquistarsi il posto che le spetta sullo scenario economico mondiale. Questo sforzo si fonda sul trittico “economia della conoscenza, piena occupazione e rinnovamento dello Stato sociale”. Questi tre elementi costituiscono un tutt’uno, si alimentano a vicenda e sono il legame tra la solidarietà sociale e la competitività dell’economia. Come non ci può essere una solidarietà efficace senza competitività, così la competitività non può reggersi senza la base della solidarietà sociale.</p>
      <p sl="el">Il relatore insiste sugli elementi tecnologici della superiorità economica. Riteniamo che la stessa importanza andrebbe data anche ai fattori sociali delle pari opportunità, dell’equa distribuzione dei redditi e della lotta alle gravi disparità tra ricchezza e povertà. Onorevoli colleghi, se anche noi avessimo compiuto il necessario sforzo, in modo da assicurare su scala mondiale, nella misura del possibile una forma di autocontrollo sui mercati, forse non ci troveremmo ad essere minacciati dalla crisi economica che oggi allarma gli USA. Non so come abbia chiuso oggi Wall Street, ma a mezzogiorno era al ribasso rischiando così di trascinare anche noi nella recessione. Dovremmo guardarci dagli eccessi dell’economia non sociale. Se vogliamo un’economia sociale, dobbiamo attribuirle un significato concreto, basato sulla solidarietà e sulla lotta alla speculazione, perché altrimenti a parole non otterremo mai nulla.</p>
    </intervention>
    <intervention id="3-264" speaker_id="1344" name="Gasòliba i Böhm" is_mep="True" mode="spoken">
      <p sl="es">Signor Presidente, signor Commissario, onorevoli colleghi, in primo luogo vorrei, a nome del gruppo del Partito europeo dei liberali e mio personale, congratularmi ed esprimere il nostro appoggio alla relazione del collega, onorevole von Wogau, su un tema che, benché molto importante, come del resto tutti i grandi orientamenti di politica economica, rimane pur sempre un surrogato di ciò che vorremmo. Abbiamo sempre sostenuto che nell’Europa dell’euro occorrerebbe una conduzione salda e ben definita della politica economica e monetaria. E’ noto che al momento questa è costituita da relazioni tra il Consiglio ECOFIN e la stessa Commissione, con l’intervento del Parlamento. Evidentemente i grandi orientamenti sono un elemento fondamentale, ma, insisto, a nostro avviso rimangono pur sempre un surrogato di quella che dovrebbe essere un’autentica politica economica e monetaria a livello di Unione europea, con la possibilità di agire in maniera più diretta.</p>
      <p sl="es">Fra i diversi aspetti discussi nella relazione von Wogau, desidererei sottolinearne tre, che sono di particolare importanza nell'ottica liberale. Il primo è la necessità di portare avanti il processo di liberalizzazione in settori quali le telecomunicazioni, le poste, le ferrovie, eccetera, che ancora ostacolano il raggiungimento di più elevati livelli di concorrenza ed un migliore funzionamento del mercato interno. Per considerare concluso tale processo si dovrebbe, come richiede giustamente il Commissario Bolkestein, conseguire un migliore funzionamento del mercato interno europeo con l’eliminazione degli ostacoli ancora presenti. Inoltre, nel quadro di questo migliore funzionamento - secondo l'indicazione data dal Parlamento con l'approvazione della mia relazione sulle riforme strutturali e la liberalizzazione - si dovrà realizzazione in particolare una profonda riforma dei mercati del lavoro: si tratta di un elemento imprescindibile che ci permetterà in primo luogo di adeguarci meglio alle necessità economiche e sociali della società europea e in secondo luogo di conseguire ciò di cui abbiamo bisogno, cioè maggiori livelli di produttività per essere competitivi a livello internazionale.</p>
    </intervention>
    <intervention id="3-265" speaker_id="4303" name="Markov" is_mep="True" mode="spoken">
      <p sl="de">Signor Presidente, è vero che la crescita economica europea degli ultimi anni sembra solida. La causa principale risiede nell’incremento delle esportazioni nella zona del dollaro statunitense, grazie alla congiuntura locale e alla debolezza dell'euro. Dunque si dovrebbe applicare il seguente principio: un euro debole è vantaggioso per un’economia orientata alle esportazioni ed è quindi vantaggioso per l’Europa. E’ altresì vero che il tasso europeo di inflazione, che supera il 2 percento, soprattutto a causa dell’aumento del prezzo del petrolio che viene stabilito in dollari, non corrisponde al criterio di stabilità per l’introduzione dell’euro. Dunque si dovrebbe applicare un altro principio: un euro debole è dannoso per l’economia europea. Risultano perciò evidenti le contraddizioni che sorgono se si riducono le questioni di politica economica alla sola politica fiscale.</p>
      <p sl="de">E’ vero che il numero di disoccupati è diminuito negli ultimi anni. E’ altresì vero però che la disoccupazione non è diminuita nelle regioni dell'obiettivo 1, perché in queste regioni non c’è un’economia orientata all’esportazione. Non abbiamo dunque affatto una convergenza, ma un’ulteriore divergenza, ovvero una divisione sempre più profonda della società. E’ vero che gli investimenti sono aumentati negli ultimi anni. Però è anche vero che la parte principale di questi investimenti è finalizzata a interventi di razionalizzazione e di non-ampliamento e che gli investimenti pubblici nelle infrastrutture sono retrocessi.</p>
      <p sl="de">Che cosa ha a che fare tutto questo con una politica economica orientata al futuro? Nella relazione non si riscontra alcuna proposta per il rafforzamento della domanda interna, per la situazione specifica delle piccole e medie imprese, per il consolidamento dei circuiti economici regionali, per l’armonizzazione fiscale europea, per la realizzazione degli obiettivi fissati dal Vertice di Lisbona sull’occupazione; si parla invece soltanto di liberalizzazione, privatizzazione, abbassamento degli standard sociali, abolizione delle casse malattia e delle casse pensionistiche finanziate solidalmente. Non si deve votare a favore della relazione von Wogau!</p>
    </intervention>
    <intervention id="3-266" speaker_id="4251" name="Ilgenfritz" is_mep="True" mode="spoken">
      <p sl="de">Signor Presidente, continuiamo a poter definire buono lo sviluppo dell’economia europea. Sappiamo però che in realtà ci aspettavamo di più. E’ poco rassicurante che il tasso d’inflazione possa superare di nuovo la soglia del 2 percento e che gli investimenti possano retrocedere dal 5,3 percento al 4,9 percento del prodotto interno lordo. Per questa ragione dobbiamo continuare a concentrare i nostri sforzi affinché gli importanti obiettivi europei - promozione delle piccole e medie imprese, smantellamento della burocrazia, abbassamento delle aliquote fiscali troppo alte - siano effettivamente realizzati in maniera coerente.</p>
      <p sl="de">Dobbiamo però anche puntare sui nostri sistemi di istruzione e riformarli in modo tale da evitare che si verifichi di fatto quella mancanza di specialisti che si profila minacciosa. Infine può essere considerato efficace soltanto uno sviluppo economico che sia anche in grado di abbassare il troppo elevato tasso europeo di disoccupazione.</p>
    </intervention>
    <intervention id="3-267" speaker_id="4397" name="Trentin" is_mep="True" mode="spoken">
      <p sl="it">Signor Presidente, signor Commissario, la relazione della Commissione sulla situazione economica dell'Unione nel 2000 e, in parte, la stessa relazione von Wogau non mancano di sottolineare come l'andamento altalenante dell'euro sia stato, anche nella percezione dei mercati finanziari, attribuibile almeno in parte all'assenza di un'azione sufficientemente coordinata dei governi della zona euro nel promuovere una politica di crescita economica e di sviluppo dell'occupazione.</p>
      <p sl="it">D'altra parte, non può essere imputata alla sola Banca centrale la responsabilità di non assumere, fra le sue priorità nel determinare i tassi d'interessi, oltre al contenimento dell'inflazione, anche lo stimolo alla crescita e il perseguimento della piena occupazione.</p>
      <p sl="it">Diventa a questo punto manifesta l'urgenza di dare vita a una vera e propria forma di cooperazione rafforzata fra i dodici paesi della zona euro, in modo da compiere un salto di qualità nel coordinamento delle politiche finanziarie, economiche e sociali, superando - com'è stato auspicato nel Vertice di Lisbona - un approccio rigidamente settoriale che confina le politiche sociali in una funzione di mera assistenza in ultima istanza.</p>
      <p sl="it">Sarebbe questa la strada anche per definire in modo coordinato la presenza dell'Unione monetaria come tale in sedi istituzionali di decisione, quali il Fondo monetario o la Banca mondiale di sviluppo e, inoltre, le relazioni della zona euro con i paesi terzi, in particolare con i paesi produttori di materie prime e di fonti di energia: ad esempio, un accordo di lunga durata con i produttori di petrolio, con un pagamento calmierato in euro, sarebbe non solo possibile ma auspicabile.</p>
    </intervention>
    <intervention id="3-268" speaker_id="1167" name="Herzog" is_mep="True" mode="spoken">
      <p sl="fr">Signor Presidente, la discussione non è molto appassionata. Perché? Si ha l’impressione che l’Unione europea sia molto passiva. Di fronte ai movimenti del mercato mondiale ed alla politica degli Stati Uniti restiamo a guardare. Rispetto a questi avvenimenti, siamo lungi dall’avere una politica economica, in Europa non disponiamo di alcuna dottrina di economia politica e siamo quindi un po’ limitati, per così dire, al ministero della parola.</p>
      <p sl="fr">Consentitemi di formulare tre osservazioni. Anzitutto, la diagnosi della situazione congiunturale presentata dalla Banca centrale e dalla Commissione si potrebbe sintetizzare un po’ con un rallentamento a livello mondiale, sebbene per noi gli indicatori di crescita siano positivi per i prossimi mesi, per i diciotto mesi che seguiranno, e non c'inducano a darci da fare.</p>
      <p sl="fr">Purtroppo manchiamo d'iniziative per consolidare la crescita potenziale e forse effettiva dell’Unione europea. Da parte mia, insisterei in modo particolare sull’esigenza di investimenti pubblici e privati, sui ritardi accumulati in materia di ricerca e di formazione. La relazione riprende invece purtroppo l’ossessione antinflazionistica che si trova anche nei discorsi della Banca centrale, ed il fallimento del progetto GALILEO è dipinto come qualcosa di disastroso.</p>
      <p sl="fr">In secondo luogo, abbiamo detto che la politica sociale era necessaria per consolidare la crescita. Si ha l’impressione, per riprendere le parole di Emilio Gabaglio, di assistere ad una sorta di deragliamento tra Lisbona e Stoccolma. Dovremmo concretizzare la nostra volontà di sviluppare le conoscenze e le competenze nell’Unione europea con un’iniziativa spettacolare.</p>
      <p sl="fr">Parliamo, in terzo luogo, di un’accelerazione della liberalizzazione equilibrata. La discussione tra concorrenza e servizio d’interesse pubblico è appena agli inizi. Sono convinto che non sarà possibile realizzare il mercato interno senza imporre obblighi in materia di servizi d'interesse generale a livello comunitario. Anche in questo caso manchiamo d'iniziative. Mi auguro che i prossimi mesi dimostrino che mi sbaglio.</p>
    </intervention>
    <intervention id="3-269" speaker_id="photo_generic" name="Solbes" is_mep="True" mode="spoken" role="Commissione">
      <p sl="es">Signor Presidente, ringrazio l’onorevole von Wogau per la sua relazione, l’onorevole Karas per la sua presentazione e tutti voi per i vostri interventi.</p>
      <p sl="es">Quest’anno, per la prima volta, le procedure di discussione sui grandi orientamenti di politica economica sono state modificate come conseguenza del processo di Lisbona e voi stessi avete avuto occasione di illustrare in un dibattito la posizione del Parlamento in materia che, in linea di principio, dovrebbe aiutarci a definire quella politica economica alla quale hanno fatto riferimento alcuni di voi, per esempio l’onorevole Trentin, e alla quale non stiamo dando sufficiente importanza.</p>
      <p sl="es">Dal punto di vista della Commissione, possiamo condividere i criteri fondamentali contenuti nella relazione, ad esempio all’articolo 1 e all’articolo 2, che si riferisce all’economia sociale di mercato e a un’economia basata su uno schema democratico, stabilità dei prezzi, crescita sostenibile, sussidiarietà, solidarietà, eccetera - tutti obiettivi che condividiamo totalmente.</p>
      <p sl="es">Condivido inoltre il riferimento fatto da alcuni di voi all’importanza del momento attuale: infatti mancano ormai meno di 300 giorni all’introduzione dell’euro. Ciononostante, come sempre, insisto sul fatto che spesso confondiamo l'entrata in circolazione dei biglietti e delle monete il 1º gennaio del prossimo anno con l’introduzione dell’euro avvenuta il 1º gennaio 1999, dalla quale abbiamo già tratto evidenti benefici e risultati positivi, come alcuni di voi hanno sottolineato.</p>
      <p sl="es">Tra i risultati positivi va annoverato il buon andamento dell’economia di cui gode in questo periodo l’Unione europea. E’ ovvio che non dobbiamo considerarci soddisfatti, perché questi buoni risultati economici nascondono tuttavia alcune lacune, taluni problemi causati da fattori esterni e una certa mancanza di ambizione a livello di bilancio, e soprattutto presentano determinati rischi dovuti in particolare all’evoluzione di economie come quella nordamericana.</p>
      <p sl="es">Nondimeno, anche a proposito di questo punto specifico, vorrei insistere sul fatto che l’euro ci sta proteggendo altresì dai processi di rallentamento delle economie esterne all’Unione europea. La posizione della Commissione, che continua ad essere abbastanza ottimista riguardo al processo di crescita dell’economia europea nel 2001, si basa sul fatto che in questo periodo in Europa abbiamo ancora la fiducia, storicamente mai così evidente presso consumatori e produttori, che l’occupazione sta aumentando in maniera molto significativa e che l’inflazione ha raggiunto valori limite. In questo quadro riteniamo che il dovere dei responsabili della politica economica sia essenzialmente quello di mantenere l’espansione economica a breve termine e perciò insistiamo sul nostro punto di vista, secondo il quale occorre perseverare in una politica finanziaria che si prefigga l'obiettivo di un bilancio prossimo al pareggio; pensiamo inoltre che le politiche salariali debbano essere compatibili con una crescita non inflazionistica e con la creazione di posti di lavoro e che la politica monetaria debba mantenere l'impegno della stabilità dei prezzi. Senza dubbio agevoleremo la politica monetaria nella misura in cui avremo una politica fiscale coerente e una maggiore liberalizzazione dei mercati.</p>
      <p sl="es">Alcuni di voi hanno posto inoltre il problema dei timori per l’occupazione come elemento fondamentale. Senza dubbio questo è un punto chiave. Pertanto insistiamo anche, come abbiamo fatto nella presentazione delle relazioni in vista del Vertice di Stoccolma, sull’aumento del potenziale di crescita dell’Unione. Nella relazione sulla revisione dell’economia dell’Unione per il 2000, i servizi della Commissione analizzavano l’impatto della spesa e della produzione sulle tecnologie dell’informazione e delle comunicazioni nonché i vantaggi che potevano offrirci rispetto al possibile incremento del nostro potenziale di crescita.</p>
      <p sl="es">Evidentemente le riforme strutturali - l’onorevole Gasòliba vi ha fatto riferimento - sono un punto fondamentale, ma ci sono anche altre lacune sulle quali occorre insistere. In primo luogo al Vertice di Lisbona abbiamo insistito sull’economia basata sulla conoscenza come elemento chiave ed essenziale. Per raggiungere tale obiettivo, se vogliamo avanzare in questa direzione, occorre anche conseguire buone condizioni per gli investimenti del settore privato nella R[amp]S e nelle nuove tecnologie. Dobbiamo inoltre migliorare la ricerca ed elevare il livello di qualificazione professionale per le nuove tecnologie.</p>
      <p sl="es">Le riforme strutturali sono uno degli argomenti di cui ci occupiamo spesso. Senza dubbio abbiamo fatto progressi e ciò risulta abbastanza chiaro dalla relazione sull'esecuzione dei grandi orientamenti di politica economica di quest’anno, ma non dobbiamo considerare questi progressi come pienamente soddisfacenti.</p>
      <p sl="es">La Commissione insiste sulla necessità di continuare a progredire in questi settori e, come sapete, proprio ieri ha avanzato nuove proposte per promuovere la liberalizzazione del mercato dell’energia. Siamo consapevoli che occorre cercare un equilibrio tra liberalizzazione e regolamentazione per ottenere i migliori risultati economici da questo processo. Siamo d’accordo inoltre sulla necessità di promuovere mercati finanziari più efficienti e integrati. Avete appena discusso con il Commissario Bolkestein della necessità di mettere in atto le procedure delineate dal cosiddetto comitato Lamfalussy. Senza dubbio l'orientamento è quello di un'accelerazione del processo di liberalizzazione dei servizi finanziari, ma pensiamo che questo non sia sufficiente e che in Europa si debbano fare progressi anche per quanto riguarda il capitale di rischio ed il miglioramento della situazione da questo punto di vista.</p>
      <p sl="es">Il mercato del lavoro è un’altra delle nostre preoccupazioni fondamentali, nell’ottica di conseguire risultati positivi nell’ambito dell’occupazione. Una migliore combinazione tra riforme fiscali e regimi previdenziali potrà senza dubbio influire positivamente sul comportamento della popolazione attiva, così come potrà contribuire, a livello locale, a migliorare l’equilibrio tra salari e produttività, ad incrementare l’occupazione in talune zone e a favorire elementi come la mobilità o una migliore organizzazione del lavoro.</p>
      <p sl="es">Ci preoccupano inoltre i problemi relativi alla sostenibilità a lungo termine delle finanze pubbliche – ed è questo uno dei punti sui quali, a nostro avviso, non si insiste in misura sufficiente nella relazione. I problemi connessi all’invecchiamento della popolazione saranno uno dei temi fondamentali e per farvi fronte dovremo senza dubbio adottare provvedimenti che interesseranno il debito pubblico e che dovranno tendere ad un miglioramento del mercato del lavoro, allo scopo di conseguire un più alto tasso di popolazione attiva, ovvero un maggiore livello di occupazione, soprattutto per quanto riguarda le donne e i lavoratori più anziani. Si tratta di misure che possono contribuire a contrastare in parte gli effetti che ci preoccupano, e a tale scopo serviranno anche alcune riforme degli attuali sistemi di previdenza sociale, che dovranno essere coerenti con la politica dell’occupazione e la sostenibilità del modello.</p>
      <p sl="es">Ringrazio tutti i parlamentari per gli interventi, i commenti e i contributi positivi alla relazione, di cui terremo conto nell'elaborare il nostro progetto relativo ai grandi orientamenti di politica economica per il prossimo anno.</p>
    </intervention>
    <intervention id="3-270" speaker_id="4308" is_mep="True" mode="spoken" role="Presidente">
      <p sl="unknown">La ringrazio molto, signor Commissario.</p>
      <p sl="unknown">La discussione è chiusa.</p>
      <p sl="unknown">La votazione si svolgerà domani, alle 12.00.</p>
    </intervention>
  </section>
  <section id="creitem11" title="Contratti swap e di forward rate agreement">
    <intervention id="3-272" speaker_id="4308" is_mep="True" mode="spoken" role="Presidente">
      <p sl="unknown">L'ordine del giorno reca la discussione sulla relazione (A5-0071/2001), presentata dalla onorevole Kauppi a nome della commissione per i problemi economici e monetari, sulla proposta di regolamento del Parlamento europeo e del Consiglio che modifica il regolamento (CE) 2223/96 del Consiglio con riferimento alla riclassificazione dei flussi relativi ai contratti swap e di forward rate agreement [COM(1999) 749 - C5-0018/2000 - 2000/0019(COD)].</p>
    </intervention>
    <intervention id="3-273" speaker_id="4258" name="Kauppi" is_mep="True" mode="spoken" role="relatore">
      <p sl="en">Signor Presidente, come vede, questo argomento non è oggetto di un dibattito particolarmente scottante, oggi, in seno al Parlamento. Quando mi è stato attribuito l’incarico di stilare questa relazione, nel gennaio 2000, l’ho ritenuto un compito agevole; purtroppo non si è rivelato tale. Non appena abbiamo avviato il dibattito in sede parlamentare, abbiamo sentito, dai rappresentanti della Commissione e del Consiglio, che quest’ultimo avrebbe ancora potuto sollevare problemi in merito a questa iniziativa eminentemente tecnica. Dopo aver udito le obiezioni del Consiglio, ho deciso di presentare alcuni emendamenti alla proposta della Commissione, al fine di raggiungere un ampio consenso in sede di prima lettura. Spero che questi emendamenti vengano appoggiati, domani, dagli altri gruppi politici.</p>
      <p sl="en">Questa proposta di regolamento riguarda la riclassificazione dei flussi nell’ambito dei contratti swap e di forward rate agreement . Essa consente un raffronto ragionevole dei disavanzi pubblici nel quadro della procedura per i disavanzi eccessivi. E’ di estrema importanza che i dati degli Stati membri siano paragonabili: tali raffronti sono uno dei requisiti per il coordinamento economico in seno all’Unione. La divergenza delle statistiche in materia di disoccupazione costituisce un esempio fra i più eloquenti: le varie modalità di raccolta, calcolo e documentazione dei dati sulla disoccupazione reale rendono difficili i raffronti fra Stati membri, nonché ardua la cooperazione. La possibilità di confrontare in modo affidabile le informazioni statistiche sui bilanci accresce inoltre la trasparenza delle nostre amministrazioni pubbliche. E la trasparenza è quanto il Parlamento, all’unisono, chiede.</p>
      <p sl="en">In Finlandia, siamo soliti dire che esistono tre diversi livelli di bugie, ossia: bugie, grosse bugie e statistiche. Spero che il Parlamento europeo possa fare in modo che ciò non valga per le informazioni statistiche nell’ambito dell’Unione.</p>
      <p sl="en">In un primo tempo, la proposta della Commissione ha dato adito a preoccupazioni in seno al gruppo di lavoro del Consiglio. La maggior parte delle delegazioni ha formulato riserve circa la proposta di riclassificazione, in quanto essa potrebbe indurre modifiche nel livello di disavanzo pubblico nell’ambito della procedura per i disavanzi eccessivi. La modifica proposta porterebbe ad escludere gli effetti dei contratti di swap e di forward rate agreement emessi dai gestori del debito nazionale dal calcolo dell’indebitamento o dell’accreditamento netto da parte del settore pubblico.</p>
      <p sl="en">Concordo sostanzialmente con la proposta della Commissione, quale emendata conformemente a quanto proposto dagli esperti statistici nazionali e dal gruppo di lavoro del Consiglio. La BCE ha altresì approvato questo sistema delle due definizioni, pur preferendo atti giuridici con un’unica definizione per indicatori statistici importanti. Escludere i contratti swap e di forward rate agreement dai calcoli del disavanzo nell’ambito della procedura per i disavanzi eccessivi porrebbe di fatto un vincolo inutile sulle attività di mercato dei gestori del debito nazionale. I contratti swap e di forward rate agreement e gli altri strumenti finanziari derivati potrebbero, in taluni casi, ridurre il costo dell’indebitamento pubblico e costituiscono quindi strumenti utili per la gestione del debito.</p>
      <p sl="en">Ho introdotto trattamenti specifici per gli accordi di swap e di forward rate agreement , spianando così la strada ad un accordo in sede di prima lettura su questo fascicolo. Il mio parere personale è che non sarebbe bene sottoporlo a seconda lettura né discuterne ancora in Assemblea.</p>
      <p sl="en">Spero che si possa trattare la questione rapidamente, non solo nella seduta di domani, ma anche in seguito, in sede di Consiglio. La natura tecnica dell’argomento dovrebbe consentirlo.</p>
    </intervention>
    <intervention id="3-274" speaker_id="photo_generic" name="Solbes" is_mep="True" mode="spoken" role="Commissione">
      <p sl="es">Signor Presidente, onorevoli colleghi, desidero ringraziare la onorevole Kauppi per il suo lavoro e per i chiarimenti che ci ha fornito. Pur comprendendo che si tratta di un lavoro molto tecnico e complesso, in fondo la questione è, a mio avviso, relativamente semplice: come la relatrice ha detto molto bene, sono state apportate alcune modifiche alle prassi contabili dei contratti di swap e di forward rate agreement .</p>
      <p sl="es">Dal punto di vista concettuale, su queste modifiche si possono addurre argomenti favorevoli o contrari, ma senza dubbio l’introduzione del nuovo sistema e la modifica del SEC 95 per adeguarci alle procedure oggi generalmente in vigore ponevano un problema rispetto al sistema di calcolo del disavanzo pubblico e modificavano le cifre di cui finora avevamo tenuto conto. Dato il rischio di una valutazione non equa, i gestori del debito nazionale degli Stati membri hanno proposto di continuare ad utilizzare il sistema precedente nell’ambito della procedura per i disavanzi eccessivi.</p>
      <p sl="es">Dal punto di vista della Commissione si tratta di una posizione accettabile, perché altrimenti avremmo in realtà modificato il sistema precedente.</p>
      <p sl="es">E' chiaro che non stiamo parlando di alterazioni della verità rilevanti e di livello statistico. Stiamo semplicemente parlando dell’applicazione di procedure diverse per obiettivi diversi. Dal nostro punto di vista la questione non presenta grandi difficoltà, anzi offre maggiore coerenza. Sicuramente in futuro occorrerà porsi il problema dell’armonizzazione tra i due concetti, ma per il momento riteniamo sia preferibile mantenere la procedura per i disavanzi eccessivi oggi in vigore.</p>
      <p sl="es">In tal senso posso confermare fin d'ora che gli emendamenti proposti dalla relatrice sono perfettamente accettabili per la Commissione.</p>
    </intervention>
    <intervention id="3-275" speaker_id="4308" is_mep="True" mode="spoken" role="Presidente">
      <p sl="unknown">La ringrazio molto, signor Commissario.</p>
      <p sl="unknown">La discussione è chiusa.</p>
      <p sl="unknown">La votazione si svolgerà domani, alle 12.00.</p>
    </intervention>
  </section>
  <section id="creitem12" title="Assistenza e monitoraggio delle elezioni da parte dell'UE">
    <intervention id="3-277" speaker_id="4308" is_mep="True" mode="spoken" role="Presidente">
      <p sl="unknown">L'ordine del giorno reca la discussione sulla relazione (A5-0060/2001), presentata dall'onorevole Fava a nome della commissione per gli affari esteri, i diritti dell'uomo, la sicurezza comune e la politica di difesa, sulla comunicazione della Commissione in materia di assistenza e monitoraggio delle elezioni da parte dell'UE [COM(2000) 191 - C5-0259/2000 - 2000/2137(COS)].</p>
    </intervention>
    <intervention id="3-278" speaker_id="4469" name="Fava" is_mep="True" mode="spoken" role="relatore">
      <p sl="it">Signor Presidente, signor Commissario, onorevoli colleghi, anzitutto va detto che condividiamo lo spirito con cui la Commissione ha elaborato questa comunicazione in materia di assistenza e monitoraggio elettorale, e cioè il principio che la promozione di vere democrazie non è soltanto un imperativo etico, ma è anche una condizione per uno sviluppo sostenibile e per una pace duratura, è un mandato specifico dell'Unione in applicazione dei Trattati, è il fondamento della nostra politica estera.</p>
      <p sl="it">Vorrei aggiungere che è anche altro: è un impegno non formale, ma faticoso, che non può essere relegato soltanto alle affermazioni di principio, ma che va costruito con atti politici coerenti e concreti. Questo è dunque il ruolo dell'Unione europea e del Parlamento europeo per l'assistenza e il monitoraggio elettorale, se si pensa che elezioni libere sono la condizione necessaria per la democrazia.</p>
      <p sl="it">Due regolamenti del Consiglio del 1999 rappresentano la base giuridica per trasformare in impegno sostanziale il nostro ruolo. In che modo? Occorre una strategia politica coerente.</p>
      <p sl="it">Fino ad oggi abbiamo raccolto otto anni di interventi di assistenza e di monitoraggio elettorale assolutamente generosi, spesso con risultati eccellenti: mi riferisco allo Zimbabwe e alla Russia. Si è trattato però di interventi occasionali, per cui accogliamo molto favorevolmente la comunicazione della Commissione, che serve a darci una strategia politica coerente.</p>
      <p sl="it">Un altro passo necessario è quello di estendere questa strategia a tutte le fasi dell'intervento, nel monitoraggio che precede e accompagna le elezioni, perché il processo democratico è un processo che non si consuma soltanto il giorno del voto ma nel dovuto collegamento tra il sostegno elettorale e le politiche di aiuto allo sviluppo, in un rapporto organizzato con le organizzazioni internazionali, con le ONG e con la società civile, secondo meccanismi che non siano quelli della delega, su cui spesso ci siamo adagiati, ma piuttosto meccanismi di autentica concertazione politica.</p>
      <p sl="it">I contributi che ha cercato di offrire la nostra relazione: anzitutto il ruolo del Parlamento. Questo Parlamento non può in nessuna condizione - e meno che mai in questa specifica occasione - essere considerato un notaio, chiamato a ratificare un processo elettorale o la qualità di un processo elettorale.</p>
      <p sl="it">La nostra legittimazione, la nostra funzione, è di natura politica e la nostra presenza nelle missioni di monitoraggio dell'Unione - proprio per la nostra funzione politica - può essere un valore aggiunto per l'Unione europea. Dunque è utile che il Parlamento europeo sia presente in tutte le fasi, anche in quelle precedenti al monitoraggio elettorale in senso stretto; è auspicabile - laddove le condizioni sussistano - che il capo della missione dell'Unione europea sia un membro del Parlamento. Peraltro abbiamo avuto eccellenti esperienze: penso al caso dell'ex collega Schori, che è stato a capo della missione nello Zimbabwe.</p>
      <p sl="it">Ruolo e visibilità politica vanno peraltro conquistati sul campo, e credo che siano una risorsa non soltanto per questo Parlamento ma per tutta l'Unione europea.</p>
      <p sl="it">Altro punto fondamentale: occorre un coordinamento istituzionale tra il Parlamento europeo, la Commissione e il Consiglio. Abbiamo pensato di proporre un meccanismo di consultazione permanente, che riteniamo sia da preferire a un accordo interistituzionale, che è più pesante e richiede tempi, forme di gestione e di attuazione molto più impegnative. Abbiamo pensato, accogliendo i suggerimenti di alcuni colleghi, a un calendario semestrale che permetta un monitoraggio costante di ciò che accade, tenendo conto che le accelerazioni che la storia politica imprime oggi sono molto violente.</p>
      <p sl="it">Abbiamo pensato di suggerire la creazione, in seno alla Commissione, di un servizio elettorale che sia dotato di sufficiente personale. Un nostro emendamento richiede in modo specifico una consistenza numerica all'altezza del compito che la Commissione dovrà affrontare.</p>
      <p sl="it">Occorre, a nostro giudizio, una flessibilità diversa e maggiore nei criteri d'impegno dell'Unione europea. Prime elezioni ed elezioni regionali forse non sono dei parametri sufficienti per capire quando è opportuno intervenire: pensiamo al caso del Perù, un monitoraggio al quale stiamo partecipando, e certamente non si tratta delle prime elezioni. Occorre sicuramente flessibilità negli standard di valutazione; elezioni libere e giuste sono due parole che non raccolgono completamente l'esigenza che questo Parlamento e l'Unione europea pongono al centro della propria azione di monitoraggio.</p>
      <p sl="it">Tutto ciò non è rigidità, è rigore: un rigore necessario, visto che in questi anni è soprattutto mancato il rigore delle scelte e degli orientamenti. Peraltro la strategia è fatta di regole e obiettivi.</p>
      <p sl="it">In conclusione, noi pensiamo - al pari della Commissione, peraltro - che la democrazia sia un processo e non la scelta di un giorno. Sappiamo che in molti paesi la vera democrazia comincia ad essere costruita il giorno del voto e da quel giorno in poi. Noi vorremmo continuare ad esserci mettendo a disposizione i nostri mezzi, che non saranno soltanto mezzi economici, ma anche la nostra memoria democratica e il nostro impegno politico.</p>
    </intervention>
    <intervention id="3-279" speaker_id="2123" name="Kinnock" is_mep="True" mode="spoken">
      <p sl="en">Signor Presidente, vorrei anzitutto appoggiare quanto ha detto l'onorevole Fava. Durante i negoziati che si sono portati avanti sull'argomento la cooperazione è stata sempre ottima: egli ha capito l’importanza di una forte prospettiva di sviluppo, giacché la metà di tutte le missioni di osservatori dell’Unione europea ha riguardato paesi in via di sviluppo. E l’Unione, in quanto organizzazione plurinazionale comprendente quindici democrazie avanzate, ha chiaramente un dovere, nonché un ruolo significativo da svolgere, nell’ambito degli sforzi globali volti a promuovere la democratizzazione, lo sviluppo sostenibile e il progresso pacifico.</p>
      <p sl="en">Accolgo con favore la comunicazione della Commissione, che assicura la necessaria chiarezza in materia e fa il punto su come l’Unione debba procedere e, probabilmente, migliorare la situazione in futuro. La questione principale, come ha ricordato l’onorevole Fava, è che il semplice fatto di tenere elezioni periodiche non basta a garantire la democrazia in qualsiasi circostanza. Le elezioni non sono semplicemente un’istantanea del giorno: quel che è in gioco è l’organizzazione dell’intero processo elettorale.</p>
      <p sl="en">E’ questo il punto nodale della relazione che esaminiamo stasera: è essenziale che qualsivoglia verdetto emanato dall’Unione non legittimi, avalli o sostenga inavvertitamente un qualche tipo di procedura elettorale dubbia. La locuzione “elezioni libere e giuste” va evitata: si tratta di un’espressione fortemente connotata che è quasi sempre criticata impietosamente dai mass media in fase post-elettorale. In quanto rappresentante dell’Unione in Cambogia, ero perfettamente consapevole dell’ambiguità di tale fraseologia. E’ altresì molto importante a nostro giudizio sottolineare la necessità di sostenere le équipe di osservatori interni. Si tratta di figure chiave nei paesi in via di sviluppo, in quanto essi comprendono gli aspetti sociali, politici e culturali di cui noi, paracadutati in loco quali osservatori, potremmo non essere consapevoli.</p>
      <p sl="en">Al Parlamento raccomandiamo di creare un gruppo di coordinamento elettorale, in grado di fornire risposte molto più rapide ed efficaci. Vorrei altresì chiedere alla Commissione quali risorse, in particolare umane, saranno assegnate al compito essenziale di definire gli scopi di questa importantissima comunicazione.</p>
      <p sl="en">Infine, il Parlamento europeo è un protagonista di primo piano nella strategia elettorale dell’Unione. E’ in gioco la nostra credibilità, e mi rallegro dell’opportunità, offertaci dalla Commissione, di definire una visione univoca e condivisa del ruolo dell’Europa nel processo democratico a livello mondiale.</p>
    </intervention>
    <intervention id="3-280" speaker_id="1425" name="Maij-Weggen" is_mep="True" mode="spoken">
      <p sl="nl">Signor Presidente, voglio esprimere in primo luogo l’apprezzamento mio e del mio gruppo per la comunicazione della Commissione e per la relazione e la risoluzione in merito dell’onorevole Fava. E’ bene che la Commissione europea abbia chiarito quale sia la politica dell’Unione in materia di assistenza e monitoraggio delle elezioni e abbia avanzato proposte per un migliore approccio ed una modernizzazione di tale politica. Troppo spesso si è parlato di una politica ad hoc , con delegazioni costituite in tutta fretta e con un impatto ed una visibilità dell’Unione molto scarsi. Quando, invece, l’impatto e la visibilità c’erano, il merito era per lo più del Parlamento europeo, che aveva assunto la guida di una delegazione. Penso, in proposito, all’eccellente lavoro compiuto dall’onorevole Gahler in Zimbabwe e dall’onorevole Cushnahan ancora di recente. Anche in quest’ottica la relazione dell’onorevole Fava assume un grande rilievo, nel senso che fa tesoro, tra l’altro, della lunga esperienza del Parlamento europeo. Il nostro gruppo la appoggia convinto anche per tale motivo. Tutti i nostri emendamenti sono già stati approvati dalla commissione per gli affari esteri; pertanto non ne abbiamo presentato di nuovi. Vorrei tuttavia citare alcuni punti per delineare bene la nostra posizione.</p>
      <p sl="nl">In primo luogo, siamo favorevoli all’istituzione, presso la Commissione europea e presso il Parlamento, di unità autonome per il monitoraggio di elezioni. Tali unità devono occuparsi non solo di quanto avviene il giorno delle elezioni, bensì anche di quanto avviene nel periodo che le precede, poiché spesso è molto importante sapere se i candidati o i partiti hanno avuto pari opportunità prima delle elezioni. Al riguardo, vorrei citare come esempio la recente rielezione del Presidente Museveni in Uganda: dopo le elezioni si è appreso che i suoi oppositori non hanno avuto alcuna possibilità di fare campagna elettorale in condizioni di equità. Peraltro non comprendo perché, su questo punto, il relatore e la onorevole Kinnock propongano, nell’emendamento n. 1, di cancellare la frase “in considerazione del fatto che le elezioni sono l’espressione democratica di pluralismo politico e devono tenersi secondo norme internazionali riconosciute”. Non capisco proprio che beneficio avremmo nel cancellare quella frase, e pertanto siamo contrari.</p>
      <p sl="nl">In secondo luogo, è necessario che gli osservatori siano ben preparati, affinché tutte le persone coinvolte sappiano quali problemi potranno incontrare nel paese cui sono stati destinati. La preparazione può essere fornita naturalmente mediante posta elettronica e Internet , ma sarebbe bene anche organizzare appositi incontri. Inoltre, è preferibile che i membri delle delegazioni siano in prevalenza deputati del Parlamento europeo; il loro numero dovrebbe essere tale da poter avere un quadro sufficientemente ampio della situazione in loco e delle elezioni. Le delegazioni devono potersi recare nel paese interessato con un congruo anticipo, per seguire anche le fasi preparatorie delle elezioni. La guida delle delegazioni dovrebbe essere affidata preferibilmente a un esponente di spicco del Parlamento europeo o a un suo ex deputato, dotato di sufficiente autorità per poter fare, ad esempio, il contrappunto all’ex Presidente Carter, poiché talvolta si ha l’impressione che questi sia l’unica figura che conti qualcosa. Sarebbe, poi, utile e necessario avviare una buona collaborazione con altre organizzazioni, come il Consiglio d’Europa e l’OSCE.</p>
      <p sl="nl">Infine, l’Unione europea deve cominciare a riflettere sull’opportunità di istituire delegazioni miste per il monitoraggio di elezioni, ad esempio con i parlamentari dei paesi ACP – anzi, dovrebbe farlo senz’altro in occasione di elezioni in uno di quei paesi. In tal modo conferirebbe alle delegazioni maggiore forza e credibilità, ed è proprio di questo che si tratta.</p>
      <p sl="nl">Concludo, signor Presidente, ribadendo il nostro apprezzamento per la relazione del Commissario e per quella del relatore. Ci auguriamo che la politica in questo settore possa migliorare entro breve tempo grazie alla relazione.</p>
    </intervention>
    <intervention id="3-281" speaker_id="2002" name="Salafranca Sánchez-Neyra" is_mep="True" mode="spoken">
      <p sl="es">Signor Presidente, in primo luogo vorrei congratularmi con l’onorevole Fava per la sua relazione che ha come oggetto, credo, un aspetto chiave per la coerenza e la visibilità dell’azione esterna dell’Unione europea. Ritengo che le missioni di assistenza e di monitoraggio elettorale costituiscano un elemento straordinario a sostegno dell'azione dell’Unione europea a favore dei diritti dell’uomo, delle libertà fondamentali, dei valori democratici e dello Stato di diritto.</p>
      <p sl="es">E’ importante, come ha detto molto bene l’onorevole Fava, che le missioni di monitoraggio elettorale non vengano isolate dal contesto generale. In determinate occasioni i cittadini sono chiamati ad esprimersi alle urne, ma il processo di costruzione della democrazia si svolge giorno per giorno. Credo quindi che l’azione dell’Unione europea debba essere diretta al consolidamento a lungo termine della democrazia nei paesi in via di sviluppo grazie ad un finanziamento efficace dei vari programmi in cui la Commissione ha un ruolo fondamentale.</p>
      <p sl="es">Signor Presidente, vorrei soffermarmi molto brevemente sul ruolo che spetta al Parlamento europeo in questi processi. Ritengo sia molto corretta la raccomandazione di cui all’articolo 9 della proposta di risoluzione della relazione dell’onorevole Fava, e cioè che a capo di queste missioni debba essere preferibilmente designato un membro del Parlamento europeo. E questo per tre ragioni fondamentali: in primo luogo perché in materia di assistenza elettorale il Parlamento europeo può apportare una visione, una conoscenza e un’esperienza molto particolari, giacché tutti i membri dell'Assemblea sono stati eletti con processi elettorali aperti e democratici nei vari Stati membri; in secondo luogo perché il Parlamento legittima il progetto di integrazione europea ed io credo che sia perciò molto ben qualificato per rappresentare l’Unione, direi sicuramente meglio che i parlamenti nazionali; e in terzo luogo perché in ultima analisi il Parlamento europeo è uno degli organi che costituiscono l’autorità di bilancio.</p>
      <p sl="es">L’Unione europea è il principale donatore al mondo di aiuti allo sviluppo; ritengo perciò che spetti al Parlamento europeo partecipare a questo tipo di missioni. Per questo, signor Presidente, mi auguro che la relazione dell’onorevole Fava sulla comunicazione della Commissione in materia di missioni di assistenza e di monitoraggio elettorale dell'UE contribuisca a migliorare in modo efficace, visibile e coerente l’azione esterna dell’Unione europea.</p>
    </intervention>
    <intervention id="3-282" speaker_id="4241" name="Van Hecke" is_mep="True" mode="spoken">
      <p sl="nl">Signor Presidente, in molti paesi, purtroppo, elezioni libere ed eque non sono ancora una realtà. Soprattutto in Africa, le elezioni sono spesso accompagnate da intimidazioni, violenze, frodi o dall’esclusione degli oppositori per mezzo di modifiche costituzionali, come accaduto di recente in Costa d’Avorio. L’invio di osservatori ha sicuramente una sua ragion d’essere, però può anche comportare rischi. Gli osservatori, infatti, possono essere manipolati e utilizzati come pedine l’uno contro l’altro, o possono essere sfruttati come alibi per legittimare un regime giunto al potere in maniera irregolare. Inoltre, è necessario agire con la massima prudenza possibile sia prima, quando si decide se inviare gli osservatori, sia dopo, in loco , quando si deve controllare e fare rapporto. Oggi si tende ancora troppo ad improvvisare; si mandano come osservatori persone impreparate, che non conoscono i precedenti né la lingua ufficiale del paese. Un briefing obbligatorio è quindi un requisito di minima, ed altrettanto necessaria è una stretta collaborazione tra i diversi gruppi di osservatori. Inoltre, troppo spesso gli osservatori arrivano troppo tardi e ripartono troppo presto. Le manipolazioni vengono compiute in gran parte prima delle elezioni, falsificando i registri elettorali o impedendo riunioni dell’opposizione. Talvolta le irregolarità avvengono a posteriori , quando un capo di Stato si rifiuta di accettare e di conformarsi al risultato delle elezioni, come in Togo. La soluzione potrebbe essere rappresentata dalla creazione di un piccolo nucleo di osservatori a lungo termine. Ma tutto ciò, ovviamente, avrebbe senso solo a patto che i rapporti degli osservatori comportino conseguenze pratiche. In passato, purtroppo, gli interessi di natura economica o strategica sono troppo spesso prevalsi sugli interessi della democrazia e dei diritti umani. Non possiamo che augurarci che la comunicazione della Commissione e l’ottima relazione dell’onorevole Fava abbiano un seguito e portino ad un comportamento più coerente e più logico nei confronti dei regimi non democratici.</p>
    </intervention>
    <intervention id="3-283" speaker_id="1288" name="Cushnahan" is_mep="True" mode="spoken">
      <p sl="en">Signor Presidente, signor Commissario, sono onorato di essere stato incaricato dal Commissario Patten di guidare la missione di osservazione elettorale dell’Unione europea in Sri Lanka. Si è trattato di un compito impegnativo, e vorrei rendere omaggio a tutti i membri dell’équipe che ho avuto l’onore di guidare e con cui ho avuto il piacere di collaborare. Vorrei anche sottolineare il notevole aiuto e sostegno ricevuti dal capo della missione dell’Unione, signor Ilkka Uusitalo, da tutti i capi delle missioni diplomatiche dell’Unione nonché dal governo e dai partiti dell’opposizione in Sri Lanka, e in particolare dal commissario alle elezioni.</p>
      <p sl="en">Sulla scorta delle mie esperienze in tale occasione, vorrei formulare alcune osservazioni nell’ambito della relazione Fava e della comunicazione della Commissione, delle quali mi rallegro vivamente. La credibilità della relazione finale di una missione di osservazione dell’Unione dipende in gran parte dall’indipendenza presunta ed effettiva del suo operato. E’ assolutamente necessario che né l’osservatore politico responsabile né qualsiasi membro dell’équipe persegua obiettivi politici riguardanti il paese oggetto d’osservazione. La missione deve agire sempre in piena indipendenza e ciò deve risultare chiaramente. Ciò significa che l’integrità dell’équipe non dev’essere mai compromessa da iniziative che possano essere interpretate come volte a favorire un particolare partito o raggruppamento politico o una ONG. Inoltre, benché sia importante che possa consultare le missioni diplomatiche dell’Unione in loco , essa deve restarne indipendente, e le missioni UE non devono interferire con i connazionali o l’insieme della missione. Fortunatamente, questa è stata la mia esperienza in Sri Lanka.</p>
      <p sl="en">E’ altresì auspicabile che la composizione dell’équipe dell’Unione non attinga soltanto a risorse quali l’idealismo e l’entusiasmo dei giovani, ma si avvalga anche di membri con un ragguardevole spessore e ricchezza di esperienza. Infine, vorrei sottolineare che l’attività di monitoraggio elettorale è fortemente sminuita qualora non vi sia un follow-up . Se la relazione finale della missione di osservazione dovesse concludere che vi sono state gravi carenze nello svolgimento delle elezioni e formulare raccomandazioni su come evitarle in futuro, Consiglio e Commissione devono intraprendere le azioni necessarie ed essere disposti a far ricorso a sanzioni, nel settore della politica commerciale dell’Unione e dell’aiuto allo sviluppo, per conseguire questo obiettivo.</p>
    </intervention>
    <intervention id="3-284" speaker_id="photo_generic" name="Patten" is_mep="True" mode="spoken" role="Commissione">
      <p sl="en">Come ha detto l’onorevole Fava nella sua lodevole introduzione, le elezioni democratiche costituiscono le fondamenta dello sviluppo sostenibile, nonché, naturalmente, di una democrazia e di un pluralismo duraturi. L’Unione sostiene ed intende continuare a sostenere le procedure elettorali nei paesi in transizione verso una democrazia consolidata, quale elemento chiave della nostra politica nell’ambito delle relazioni esterne.</p>
      <p sl="en">La comunicazione della Commissione sull’assistenza e il monitoraggio elettorale costituisce la risposta ad una richiesta del Parlamento, e gli interventi di stasera denotano che abbiamo reagito nel modo appropriato, con osservazioni ed argomentazioni pertinenti. La comunicazione era volta a migliorare le nostre prestazioni nell’intero settore. Si è stabilito che l’impostazione caso per caso, adottata in precedenza, non è più accettabile: fin troppo spesso si è reinventata la ruota e si sono confusi i ruoli.</p>
      <p sl="en">La Commissione vuole che tutte e tre le Istituzioni partecipino pienamente al sostegno fornito dall’Unione al processo di democratizzazione, per cui mi rallegro vivamente di questa relazione. Si tratta di un utile complemento alla comunicazione, che evidenzia l’apporto unico del Parlamento europeo, quale organismo democraticamente eletto, proprio all’Unione. In particolare vorrei fare qualche osservazione su alcune questioni sollevate dalla relazione in esame.</p>
      <p sl="en">In primo luogo, vorrei fare un breve cenno al coordinamento e all’informazione delle Istituzioni dell’Unione europea, che ritengo assolutamente necessari. Sarebbe senz’altro opportuno, per potenziare il nostro coordinamento e meglio definire i ruoli e le responsabilità, adottare provvedimenti adeguati in seno alle Istituzioni, ipotizzando tra l’altro la costituzione di un gruppo parlamentare di coordinamento elettorale. Il nostro coordinamento dovrebbe iniziare con una definizione delle priorità dell’Unione, sulla base di uno scambio di pareri su un calendario elettorale ora fornito dalla Commissione. Non possiamo né dobbiamo monitorare o sostenere ogni singola consultazione: le risorse umane e finanziarie sono limitate, e molti paesi non necessitano di assistenza esterna. E’ quindi necessario stabilire delle priorità, ed il Parlamento deve contribuirvi. Sarebbe forse opportuna una discussione regolare, forse su base semestrale, come indicato dalla relazione.</p>
      <p sl="en">Prima di decidere come e se monitorare una consultazione elettorale specifica, vige ora la consuetudine di inviare missioni esplorative per la valutazione delle esigenze. Intendiamo condividerne le risultanze con altre Istituzioni al fine di coinvolgere il Parlamento in una fase precoce, come prevede la relazione. Tali missioni determineranno la natura del nostro monitoraggio. Come sottolineano la relazione e la comunicazione, le elezioni non sono eventi limitati ad una giornata ed è quindi essenziale il monitoraggio delle diverse fasi della procedura elettorale: iscrizione nelle liste, candidatura, votazione, spoglio e ricorsi.</p>
      <p sl="en">La Commissione non vuol fare del turismo elettorale: in genere, la fase preparatoria della missione dell’Unione inizia almeno cinque o sei settimane prima del giorno delle consultazioni elettorali. Il nucleo della missione dev’essere dotato di esperienza e disporre di un’adeguata perizia tecnica. La partecipazione di parlamentari europei alla missione di monitoraggio elettorale non può che essere sensata. Come rileva la Commissione, i deputati, in quanto rappresentanti eletti, dispongono di una profonda conoscenza di tutti gli aspetti della problematica elettorale.</p>
      <p sl="en">La Commissione intende operare in stretto coordinamento con il Parlamento a questo proposito ed integrare qualunque delegazione parlamentare lo desideri in missioni di monitoraggio elettorale dell’Unione europea. Essa intende anche partecipare alla formazione, al briefing , all’elaborazione di relazioni finali e all’invio di osservatori. Per prendere parte alle missioni, naturalmente, gli osservatori sono tenuti a rispettare il codice di condotta per il monitoraggio elettorale dell’Unione europea, nonché il principio generale secondo cui l’Unione europea deve pronunciarsi all’unisono. L’osservatore capo dev’essere quindi l’unico portavoce della missione di monitoraggio elettorale dell’Unione.</p>
      <p sl="en">La onorevole Kinnock ha chiesto come intendiamo portare a termine questo mandato in seno alla Commissione. Attualmente stiamo completando una ristrutturazione dei compiti tra l’Europe Aid Cooperation Office , la Direzione generale per lo sviluppo e la mia Direzione generale relazioni esterne. Il nostro obiettivo è approntare, per ogni consultazione elettorale da noi seguita, un’équipe comprendente tutti i servizi interessati. Una volta portata a termine tale ristrutturazione, intendiamo informare il Parlamento dell’esatta ripartizione dei compiti e siamo naturalmente disposti a fornire un elenco del personale, come chiesto dalla onorevole Kinnock.</p>
      <p sl="en">Ritengo che le recenti esperienze, in cui membri dell’Assemblea quali gli onorevoli Schori e Cushnahan sono stati nominati osservatori capi, siano state estremamente proficue e vadano ripetute. La visibilità delle iniziative dell’Unione europea è importante, e si può conseguire soprattutto con interventi efficaci e professionali. Tuttavia direi che l’osservatore capo dev’essere sostanzialmente esperto di politica e di rapporti con i mezzi di comunicazione.</p>
      <p sl="en">Anche la sostenibilità è importante: il sostegno alla democrazia, come il Parlamento giustamente evidenzia, è un processo a lungo termine. La Commissione ritiene che le raccomandazioni formulate dalle nostre missioni debbano essere integrate in strategie di sviluppo nonché nel dialogo politico con il paese interessato. Ad esempio, nel corso della settimana la Presidente dello Sri Lanka farà visita al Presidente Prodi e a me: la solleciteremo ad attuare le raccomandazioni formulate da diverse missioni di monitoraggio, compresa quella guidata dall’onorevole Cushnahan, al fine precipuo di istituire una figura di commissario alle elezioni veramente indipendente. Ci si prefigge così di promuovere mutamenti e di creare capacità affinché gli osservatori internazionali divengano superflui.</p>
      <p sl="en">Quanto al coordinamento con altre organizzazioni ed alla creazione di capacità interne, vorrei sottolineare che l’Unione europea ha collaborato con numerose organizzazioni internazionali e ONG in materia di assistenza e monitoraggio elettorale, ed intendiamo avvalerci della stessa impostazione in futuro.</p>
      <p sl="en">La relazione del Parlamento riguarda un argomento di estrema importanza: l’Unione europea difende anzitutto la democrazia ed i valori dello Stato di diritto, del pluralismo e delle libertà civili. Tutti noi sappiamo che la democrazia e la democratizzazione, su cui si basa in gran parte la nostra politica per lo sviluppo, sono qualcosa di più di semplici elezioni, ma consultazioni elettorali tenute nella correttezza e nella libertà sono una condizione necessaria, anche se forse non sufficiente, per la democrazia. E’ quindi doveroso che l’Unione europea, che viene vista, sempre più e a giusto titolo, come un caposaldo della democrazia nel mondo, dedichi molta più attenzione a promuovere elezioni libere e giuste in paesi dove i diritti che troppo spesso tendiamo a dare per scontati sono ancora fragili o minacciati.</p>
      <p sl="en">Vorrei congratularmi nuovamente con l’onorevole Fava per la sua relazione, che offre spunti ragionevoli e preziosi su come possiamo rilanciare il gioco in questo settore nel suo complesso. Auspichiamo di collaborare strettamente con il Parlamento, e il mio elogio va ancora una volta a quei deputati che hanno già svolto un ruolo così ragguardevole per cercare di assicurare che la democratizzazione divenga una realtà in tutti i paesi del mondo.</p>
    </intervention>
  </section>
  <section id="creitem13" title="Strategia comune sull'Ucraina">
    <intervention id="3-287" speaker_id="1364" is_mep="True" mode="spoken" role="Presidente">
      <p sl="unknown">L'ordine del giorno reca la relazione (A5-0083/2001), presentata dall'onorevole Väyrynen a nome della commissione per gli affari esteri, i diritti dell'uomo, la sicurezza comune e la politica di difesa, sulla strategia comune nei confronti dell'Ucraina (C5-0208/2000 - 2000/2116(COS)).</p>
    </intervention>
    <intervention id="3-288" speaker_id="2128" name="Väyrynen" is_mep="True" mode="spoken" role="relatore">
      <p sl="fi">Signor Presidente, nel dicembre 1999il Consiglio europeo ha approvato la strategia comune dell’Unione sull’Ucraina. Oggi, a più di un anno di distanza, possiamo constatare che l’impostazione di base della strategia è giusta. La relazione della commissione per gli affari esteri, i diritti dell’uomo, la sicurezza comune e la politica di difesa contiene soltanto proposte che afferiscono all’attuazione della strategia e che la completano.</p>
      <p sl="fi">Nella mia relazione ho adottato lo stesso approccio generale approvato dal Parlamento nella relazione dell’onorevole Oostlander come principio di base della politica dell’Unione nei confronti della Russia. La relazione, infatti, valuta in maniera diretta l’Ucraina, tra l’altro per quanto concerne le carenze nella realizzazione della democrazia, dei diritti umani, della libertà di parola e del mercato interno. D’altra parte, nella relazione si consiglia all’Unione di rafforzare la cooperazione, con il cui apporto l’Ucraina potrebbe risolvere tali problemi.</p>
      <p sl="fi">L’Ucraina è però molto diversa dalla Russia e ricopre un ruolo strategico, sia per la Russia che per i paesi dell’Europa occidentale. E’ un paese internamente diviso: la parte occidentale è appartenuta a lungo alla Polonia o all’impero austroungarico ed è una zona in cui la popolazione russa costituisce una minoranza; la parte centrorientale, invece, è stata a lungo nella sfera di influenza della Russia e comprende una consistente componente russa tra la popolazione. L’Unione deve fare in modo che l’Ucraina possa armonizzarsi al suo interno e stabilire relazioni equilibrate, da un lato, con la Russia e, dall’altro, con i paesi occidentali, l’UE e la NATO. L’Ucraina ha assunto chiaramente una direzione europea e perciò dobbiamo incoraggiarla e sostenerla in tal senso.</p>
      <p sl="fi">Nella relazione ho cercato di inserire l’Ucraina in un più ampio contesto paneuropeo, assumendo come punto di partenza le posizioni adottate nella relazione sull’ampliamento dell’onorevole Elmar Brok. Il paragrafo n. 56 della relazione ripropone l’idea di un nuovo spazio europeo basato sull’economia di mercato e il libero scambio, sulla protezione dell’ambiente, sulla democrazia, sui diritti dell’uomo e sulla sicurezza. Il paragrafo 57, invece, prevede che il Consiglio sviluppi per l’Unione una politica paneuropea di vasto respiro, che coniughi il processo di ampliamento con le relazioni bilaterali e multilaterali dell'Unione. Inoltre, nel paragrafo si afferma che l'Unione dovrebbe ricorrere sistematicamente all'OSCE e al Consiglio d'Europa per preparare all'adesione i presenti e i futuri Stati candidati e per promuovere gli obiettivi della politica estera e di sicurezza comune e l'integrazione a livello paneuropeo.</p>
      <p sl="fi">Tali questioni sono, in qualche misura, variamente interpretabili. E’ chiaro invece l’auspicio del Parlamento relativo alla creazione di una politica paneuropea di vasto respiro per l’Unione. Rimane aperto a più interpretazioni il rapporto tra il nuovo spazio europeo e la proposta secondo la quale l’Unione dovrebbe ricorrere al Consiglio d’Europa e all’OSCE quali strumenti della sua politica paneuropea. A mio parere, la creazione di un nuovo spazio europeo come organismo separato porterebbe facilmente a una sovrapposizione con i forum già esistenti; pertanto, dovremmo innanzitutto servirci delle organizzazioni esistenti ed agire, a questo riguardo, senza pregiudizi.</p>
      <p sl="fi">Infine voglio ringraziare ancora la commissione per gli affari esteri e, in particolar modo, i ”relatori ombra” per l’atteggiamento costruttivo dimostrato nei confronti della relazione. Vorrei però esprimere anche una critica: a mio avviso, la commissione ha approvato troppi emendamenti. In qualità di relatore, ho elaborato un progetto di relazione che già eccedeva il limite di lunghezza fissato. I ventuno paragrafi del progetto contenevano, secondo me, tutto ciò che era necessario. In seguito alla votazione, però, sono stati aggiunti addirittura trentasette paragrafi – la maggior parte dei quali contro il parere del relatore. Secondo me, dobbiamo pensare insieme a qualche espediente per evitare la lievitazione e la frammentazione delle relazioni approvate in sede di commissione e in seduta plenaria. Per i motivi esposti, esprimo le mie riserve nei confronti degli emendamenti che ampliano ulteriormente la relazione.</p>
    </intervention>
    <intervention id="3-289" speaker_id="1427" name="Adam" is_mep="True" mode="spoken">
      <p sl="en">relatore per parere della commissione per l’industria, il commercio estero, la ricerca e l’energia . - Signor Presidente, accolgo con estremo favore questa relazione obiettiva e puntuale che vale veramente la pena di leggere.</p>
      <p sl="en">La mia prima visita in Ucraina, durante la quale ho partecipato a una conferenza sulla sanità, risale al 1991, nel periodo immediatamente successivo all’indipendenza. Più recentemente l’oggetto delle mie visite si è perlopiù concentrato su questioni nucleari. La scorsa settimana ho incontrato un gruppo formato da dieci membri della Rada che si trovavano a Bruxelles allo scopo di conoscere i nostri rapporti istituzionali. In tutti i contatti che ho instaurato in questi anni sono stato colpito dal desiderio di stabilire legami più stretti con l’Unione europea. Per l’Ucraina la transizione verso un'economia di mercato non è stata facile. Le strutture finanziarie e normative del paese devono ancora essere rese più simili alle nostre. Il processo di privatizzazione procede lentamente. Tuttavia, dovremmo considerare questi sforzi in modo positivo e con indulgenza.</p>
      <p sl="en">E’ quasi impossibile parlare dell’Ucraina senza fare riferimento all’energia nucleare. Ritengo di essere l’unico deputato del Parlamento europeo ad aver visitato Chernobyl, Khmelnitsky e Rovno, le tre centrali di cui spesso abbiamo parlato nei nostri dibattiti. Le ultime due sono gli impianti i cui reattori sono in fase di completamento conformemente agli standard di sicurezza occidentali. Dobbiamo, tuttavia, riconoscere che nel paese è presente anche un’industria carbonifera e che l’Ucraina si sta adoperando per promuovere l’efficienza energetica e le fonti rinnovabili. Il nostro sostegno finanziario dovrebbe essere destinato all’intero settore.</p>
      <p sl="en">Per quanto riguarda la relazione della Banca europea per gli investimenti, includerei il sostegno al turismo e all’agricoltura. Negli ultimi anni si è registrato un crollo del settore agricolo ed entrambi i comparti possono dare un forte impulso all’economia.</p>
      <p sl="en">Auspico che domani la relazione riceva un forte consenso e che i membri della Rada vedano, nella sua adozione, un chiaro appoggio al loro desiderio di instaurare rapporti sempre più stretti con l’Unione europea.</p>
    </intervention>
    <intervention id="3-290" speaker_id="2294" name="Stenzel" is_mep="True" mode="spoken">
      <p sl="de">Signor Presidente, signor Commissario, onorevoli colleghi, la relazione sulla strategia comune dell’Unione europea nei confronti dell’Ucraina viene presentata al Parlamento riunito in seduta plenaria in un momento in cui i sintomi di crisi in questo grande e importante paese al confine fra est e ovest non possono più essere ignorati.</p>
      <p sl="de">L’assassinio del giornalista Georgiy Gongadze e le manifestazioni che ne sono seguite, propagatesi in parte con violenza, fanno luce sulle debolezze interne e sul deficit democratico in questo paese undici anni dopo la dissoluzione dell’Unione Sovietica. Il relatore, che desidero ringraziare, è consapevole di questa realtà così come delle difficoltà economiche dell’Ucraina dovute al suo elevato debito estero e all’ancora più alta fuga di capitali, all’impoverimento di vasti settori della popolazione e all’arricchimento di un piccolo gruppo.</p>
      <p sl="de">Non possiamo restare indifferenti davanti al fatto che questa situazione costituisce un terreno favorevole per la corruzione e la criminalità organizzata internazionale. Il traffico di esseri umani in generale e di donne in particolare, così come l’aumento dell’immigrazione illegale hanno effetti dilaganti in Europa e devono essere combattuti in maniera efficace con l’aiuto dell’Unione europea, tanto più che in seguito ad un futuro allargamento a Polonia, Ungheria, Slovacchia e Romania le frontiere esterne dell’Unione europea si spingeranno fino all’Ucraina.</p>
      <p sl="de">Sia la strategia comune nei confronti dell’Ucraina che l’accordo di partenariato e di cooperazione con tale Stato perseguono a ragione lo scopo di consolidare la democrazia, l’economia e la società in Ucraina e di avvicinare questo paese al sistema di valori dell’Unione europea. Ciò che è stato fatto finora, malgrado gli aiuti concessi dall’Unione europea all’Ucraina, non è ancora abbastanza. La stessa Ucraina si è anzi posta l’ambizioso obiettivo di soddisfare i criteri per l’adesione entro il 2007. Sebbene in considerazione dell’attuale situazione tale esito appaia piuttosto utopistico, la relazione Väyrynen va nella giusta direzione, perché in ultima analisi dischiude all’Ucraina la prospettiva di aderire all’UE, ma delinea anche la possibilità di instaurare uno spazio di libero scambio, senza precludere un’eventuale successiva adesione.</p>
      <p sl="de">Proprio in considerazione dell’imminente processo di allargamento dell’UE, si dovrebbe fare tutto il possibile, mediante il sostegno di programmi transfrontalieri e aiuti alla gestione delle frontiere, per evitare di erigere nuove barriere divisorie in Europa, tanto più che l’Ucraina svolge un ruolo essenziale per la sicurezza europea. Lo dimostrano il suo impegno nell’ex Jugoslavia e la sua partecipazione al programma "Partenariato per la pace" nonché l'accordo Charter on a distinctive Partnership sottoscritto con la NATO.</p>
      <p sl="de">L’Ucraina svolge un ruolo significativo sia nell’intreccio delle relazioni tra l’UE e la Russia sia come potenza nell’assetto regionale. La relazione Väyrynen indica la via per sostenere lo sviluppo autonomo dell’Ucraina ed approfondire le nostre reciproche relazioni.</p>
    </intervention>
    <intervention id="3-291" speaker_id="1952" name="Wiersma" is_mep="True" mode="spoken">
      <p sl="nl">Signor Presidente, le parole che mi accingo a pronunciare vanno interpretate come espressione di amicizia verso il popolo dell’Ucraina. Sono consapevole della mia responsabilità in qualità di presidente della delegazione interparlamentare, ma ritengo anche che sia importante, di tanto in tanto, levare una nota critica.</p>
      <p sl="nl">La strategia comune dell’Unione europea nei confronti dell’Ucraina rappresenta l’adempimento concreto di una chiara presa di posizione politica, ovvero il riconoscimento che l’Ucraina è parte integrante del nostro continente, che il benessere e la stabilità in quel paese forniscono un contributo fondamentale al benessere e alla stabilità nel resto dell’Europa e che l’Unione europea vuole pertanto assumersi una parte di responsabilità per lo sviluppo democratico, economico e sociale in Ucraina. Fin qui le buone notizie.</p>
      <p sl="nl">Dev’essere però chiaro che l’Unione europea non può accollarsi né da sola né tanto meno per prima questa responsabilità per l’organizzazione dello Stato ucraino e per lo sviluppo socio-economico del paese. Con la strategia comune, l’Unione europea e gli Stati membri dimostrano la loro disponibilità a fornire il necessario aiuto tecnico e finanziario, purché i leader politici ucraini dimostrino, dal canto loro, la disponibilità e il coraggio di assumere in prima persona la guida di un processo di profonde riforme. Si tratta di un compito senz’altro difficile, ma non impossibile. Quando esprimiamo le nostre critiche, lo facciamo nell’interesse dell’Ucraina. Ciò che noi pretendiamo da quel paese, lo dovrebbe pretendere il suo stesso governo.</p>
      <p sl="nl">Tra le responsabilità dell’Unione europea rientra anche il dovere di esprimere preoccupazione per le questioni attinenti al rispetto dei diritti umani fondamentali e dei diritti civili in quel paese. Di tale contesto fanno parte, tra l’altro, le indagini sull’assassinio del giornalista Gongadze. Come presidente della delegazione e copresidente della commissione per la cooperazione Ucraina-Unione europea, ho già chiesto che si conducano ulteriori indagini su questo caso, anche in considerazione della durezza e della brutalità con cui sono state soffocate le dimostrazioni avvenute in Ucraina nei giorni scorsi.</p>
      <p sl="nl">I governi non si formano nelle strade, però la democrazia può essere uccisa in strada se il diritto alla libertà di espressione dei cittadini viene negato con la violenza. E queste erano le brutte notizie.</p>
      <p sl="nl">Nella mia veste di presidente della commissione parlamentare per la cooperazione, mi recherò tra breve in Ucraina insieme con i miei colleghi, nella speranza, anche alla luce della relazione di cui stiamo discutendo e che domani sarà approvata, di poter discutere fruttuosamente sulle questioni comuni che ci riguardano e che in comune dobbiamo affrontare.</p>
    </intervention>
    <intervention id="3-292" speaker_id="2340" name="Pohjamo" is_mep="True" mode="spoken">
      <p sl="fi">Signor Presidente, signor Commissario, anch’io voglio congratularmi con l’onorevole Väyrynen per la valida relazione, che la situazione esplosiva dell’Ucraina rende particolarmente attuale. L’Unione necessita in questo momento di una chiara strategia comune per la sua politica nei confronti dell’Ucraina e la relazione dota la strategia di una solida base. Il nostro gruppo sostiene gli orientamenti della relazione. Nel valutare l’Ucraina, vi è motivo di considerare le gravi carenze, ad esempio, in materia di diritti dell’uomo, di democrazia e di libertà di parola; anche la realizzazione dell’economia di mercato presenta problemi. Nel contempo è necessario comunque intensificare la cooperazione con l’Unione affinché l’Ucraina possa risolvere i suoi scottanti problemi.</p>
      <p sl="fi">L’Alto rappresentante, signor Solana, ha ricordato di recente che bisognerebbe concentrare i programmi dell’Unione e stabilire per essi delle priorità. Tuttavia la commissione ha evidentemente dimenticato queste indicazioni ed ha gonfiato la relazione con molti emendamenti, rendendola smisurata e frammentaria, come ha rilevato nel suo intervento anche il relatore. In seduta plenaria dobbiamo sopprimere gli emendamenti superflui e concentrarci sull’essenziale.</p>
      <p sl="fi">Oltre al miglioramento dei diritti dell’uomo e al consolidamento dello Stato di diritto, anch’io vorrei sollevare la questione energetica. Il problema maggiore per quanto riguarda la sicurezza è stato eliminato con la chiusura della centrale nucleare di Chernobyl. L’Unione deve porre come condizioni per i finanziamenti nel settore dell’energia un livello di sicurezza corrispondente alle norme occidentali e una corretta gestione dell’ambiente. L’Ucraina necessita altresì di un progetto energetico completo, nel quale si impegnino anche le forze politiche e di governo.</p>
      <p sl="fi">L’incremento del commercio e della cooperazione richiede anche l’estensione fino all’Ucraina delle reti di comunicazione, la cui progettazione e realizzazione si ferma alla frontiera con l’Ucraina.</p>
    </intervention>
    <intervention id="3-293" speaker_id="1933" name="Schroedter" is_mep="True" mode="spoken">
      <p sl="de">Signor Presidente, sullo sfondo del discorso sulla strategia nei confronti dell’Ucraina traspare la questione della finalità dell’Unione europea e sorge quindi la seguente domanda: l’Ucraina, in quanto importante paese europeo, avrà o no un giorno l’opportunità di diventare un membro dell’UE? Ci sono due risposte possibili. O si dice: no, sono sufficienti accordi economici e commerciali. In tal modo però l’UE potrà fornire soltanto un piccolo contributo alla stabilità, e quindi non potrà applicare i suoi criteri rigorosi. Nella seconda ipotesi possiamo offrire all’Ucraina la prospettiva a lungo termine di entrare a far parte dell’Unione europea, elaborando adesso un’ampia strategia di stabilità volta in primo luogo a rafforzare la democrazia e avente come conseguenza uno sviluppo socio-economico. In questo caso però l’Ucraina non deve diventare la discarica delle scorie nucleari di tutta Europa!</p>
    </intervention>
    <intervention id="3-294" speaker_id="4507" name="Belder" is_mep="True" mode="spoken">
      <p sl="nl">Signor Presidente, gli attuali disordini politici in Ucraina non potevano verificarsi in un momento meno opportuno. Proprio ora, infatti, il paese è impegnato in modo quasi spettacolare a risalire la china di una profonda crisi economica. La controversia, dai toni sempre più accesi, sul coinvolgimento diretto del Presidente Kuchma nel macabro assassinio del giornalista Gongadze rischia di bloccare l’evidente corso riformista del governo Yushchenko.</p>
      <p sl="nl">Questo scandalo strisciante non può lasciare indifferente l’Unione europea. La lucida relazione dell’onorevole Väyrynen sottolinea l’importanza delle relazioni tra l’Unione e il suo futuro vicino ucraino. E’ nell’interesse della stessa Europa che a Kiev ci sia uno Stato di diritto, democratico e funzionante. Ma di un simile Stato non v’è, al momento, alcuna traccia, come rileva giustamente l’onorevole Väyrynen. Anzi, ancora peggio, poiché i tumulti politici scoppiati a seguito della lugubre vicenda Gongadze allontanano l’Ucraina sempre più dall’Europa.</p>
      <p sl="nl">Cosa può, cosa deve fare l’Europa per porre rimedio a questa situazione frustrante? Il relatore Väyrynen indica una strada percorribile: l’Europa deve continuare a sostenere i concreti sforzi di riforma da parte dell’Ucraina e deve lasciare consapevolmente aperta la porta di una piena adesione di quel paese all’Unione europea. L’opzione dell’adesione ha lo scopo, non da ultimo, di dare ai riformatori dell’Ucraina gli stimoli necessari per perseverare nel loro atteggiamento e nella loro politica.</p>
      <p sl="nl">Signor Presidente, dopo il crollo dell’impero sovietico un diplomatico polacco così commentava: “Se l’Ucraina conserva la propria indipendenza, la Russia ha la possibilità di diventare un normale Stato nazionale”. Questa acuta riflessione – che è, molto probabilmente, anche un sincero augurio da parte polacca – è in linea con l’azione politica degli Stati membri e dei paesi candidati dell’Unione europea. La relazione Väyrynen lo dimostra in modo realistico.</p>
    </intervention>
    <intervention id="3-295" speaker_id="4513" name="Van Orden" is_mep="True" mode="spoken">
      <p sl="en">Signor Presidente, stamani in Parlamento si è parlato della struttura e degli orientamenti futuri dell’Unione europea del “Dopo Nizza”. Alcuni di noi potrebbero sollevare molte obiezioni su questi programmi ed obiettivi, ma uno dei fondamentali punti di forza dell’Unione europea risiede nel suo ruolo di polo d’attrazione per quei paesi che non hanno goduto dei vantaggi della democrazia, dello Stato di diritto e della prosperità economica. La prospettiva di un’affiliazione o di un’adesione all’Unione europea rappresenta, per paesi che per molte generazioni hanno vissuto sotto il comunismo, un forte incentivo per rimettere in sesto l’establishment politico ed economico e risolvere annosi problemi con gli Stati confinanti.</p>
      <p sl="en">Nel corso di questo decennio la Polonia, l’Ungheria, la Slovacchia e la Romania diventeranno Stati membri dell’Unione europea. Questi Stati confinano con l’Ucraina, un paese di enorme importanza geopolitica, la cui esistenza è un fattore di grande rilievo per la sicurezza e la stabilità dell’Europa, ma i cui recenti sviluppi sono motivo di preoccupazione. E’ nel nostro interesse aiutare l’Ucraina a consolidare il suo status di paese democratico e indipendente, saldamente ancorato all’ovest, ma con rapporti solidi, aperti e cordiali con la Russia ad est. A questo proposito non dovremmo dimenticare che, oltre ai suoi legami con l’Unione europea, l’Ucraina mantiene una forte collaborazione con la NATO, che ha contribuito al senso di sicurezza del paese e alla riforma militare che ormai non ammetteva più deroghe.</p>
      <p sl="en">Dobbiamo congratularci con l’onorevole Väyrynen per l’eccellente relazione, anche se è risultata un po’ più lunga rispetto a quanto aveva originariamente previsto. Ora, per l’Unione europea è di fondamentale importanza migliorare la definizione e l’attuazione della sua strategia.</p>
      <p sl="en">Permettetemi di affrontare in breve un argomento estremamente specifico: la questione delle mine antiuomo. L’Ucraina ha sottoscritto il Trattato di Ottawa per la messa al bando dell’uso e dei depositi di mine antiuomo nel 1999, ma deve ancora ratificare la sua adesione. Per contro detiene un deposito di mine antiuomo che è quinto al mondo per la sua estensione, pari, secondo le stime, a 10 milioni di armi. Il Trattato di Ottawa impone l’obbligo di distruggere questi arsenali. Dovremmo pretendere che l’Ucraina prenda provvedimenti in merito. Spero che Commissione e Consiglio sottolineino questo aspetto nei loro negoziati con l’Ucraina.</p>
    </intervention>
    <intervention id="3-296" speaker_id="1858" name="Schröder, Jürgen" is_mep="True" mode="spoken">
      <p sl="de">Signor Presidente, vorrei anzitutto congratularmi con il relatore per il suo lavoro molto equilibrato. Consentitemi poi di analizzare in maniera più approfondita un punto strategico che mi sta particolarmente a cuore. Dopo il rivolgimento politico nell’Europa centrale e orientale, si sono conclusi accordi di associazione allo scopo di far aderire prima o poi questi paesi alla Comunità ovvero all’Unione Europea. L’Ucraina non ha preso parte a questi accordi. La questione delle frontiere europee, che con la caduta della cortina di ferro è tornata nuovamente all’ordine del giorno, non è mai stata discussa seriamente, e così neppure il destino dell’Ucraina.</p>
      <p sl="de">Alla questione relativa alle frontiere europee non si può rispondere dicendo che a est l’Europa termina con la Bulgaria: lì si trova infatti l’Ucraina, e non solo. L’Europa non ha confini chiaramente determinabili. Pertanto un completo allargamento dell’Unione europea in se stesso è una contraddizione. L’attuale processo di ampliamento produrrà inevitabilmente nuovi confini divisori in Europa, per esempio tra Polonia e Ucraina. Si tratta di un grave problema. E’ pertanto necessario elaborare una nuova concezione. Dal 1989/90 l’Europa non è più divisa politicamente e geograficamente, ma è invece un continente aperto. Che tipo di concezione intendo? Il principio di esclusività, con cui senza mezzi termini si accoglie od esclude dall’Unione europea uno Stato che ha presentato domanda di adesione, dovrebbe essere sostituito dalle seguente soluzione: ogni Stato che è definito in parte o del tutto europeo, come l’Ucraina, dovrebbe avere la possibilità di decidere se e in che misura può e vuole partecipare alla politica europea. In tale maniera verrebbe conservato in senso dialettico l’ideale dei padri fondatori della libera Europa dando nuovamente rilievo al "nucleo" che è stato formulato, cioè la garanzia di pace nella libertà per tutti i popoli europei!</p>
    </intervention>
    <intervention id="3-297" speaker_id="4305" name="Sacrédeus" is_mep="True" mode="spoken">
      <p sl="sv">Signor Presidente, vorrei ringraziare sentitamente l’ex Ministro degli esteri finlandese, onorevole Väyrynen, per l’ottimo lavoro da lui svolto. Il 7 febbraio la Presidenza svedese ha fatto una dichiarazione sulla situazione complessiva esistente in Ucraina, sollevando la questione della scomparsa del giornalista Georgij Gongadze, il cui destino ci preoccupa tutti.</p>
      <p sl="sv">L’Ucraina fra non molto confinerà con l’Unione europea. La relazione Väyrynen si occupa dei paesi che confineranno con l’Unione in seguito al suo ampliamento. In Ucraina, Moldova e Bielorussia assistiamo con preoccupazione sempre crescente a sviluppi fra loro analoghi, tendenze antidemocratiche, recessione economica, regimi sempre più autoritari e restrizione del pluralismo politico. In qualità di primo vicepresidente della delegazione inviata dal Parlamento in questi tre paesi, sono preoccupato degli sviluppi attuali. Ho avuto l’occasione di incontrare diversi rappresentanti nazionali, come ad esempio la giovane sindachessa Natalja Gnatjuk e il leader del movimento giovanile della chiesa greco-cattolica Andrij Janiv. Il messaggio da loro rivoltoci è stato: non dimenticate l’importanza dell’etica e della religione per lo sviluppo del nostro paese.</p>
      <p sl="sv">Vorrei rivolgere due domande al Commissario Patten, il quale svolge per l’Unione un ottimo lavoro in materia di politica estera. Innanzi tutto mi chiedo in che modo il programma TACIS e l’accordo di partenariato possano contribuire al rafforzamento dei principi etici e morali, non da ultimo in campo economico, politico e nel campo della società civile, il che è necessario in un paese come l’Ucraina. In secondo luogo vorrei sapere se a lungo termine è sostenibile e ragionevole trattare l’Ucraina e la Bielorussia in maniera così differenziata come viene fatto oggi, dal momento che entrambi i paesi si stanno sviluppando nella stessa direzione. Possiamo isolare un paese e l’altro no?</p>
    </intervention>
    <intervention id="3-298" speaker_id="photo_generic" name="Patten" is_mep="True" mode="spoken" role="Commissione">
      <p sl="en">Questa è una buona relazione ed io mi congratulo con il relatore. Il documento fornisce una straordinaria visione d’insieme della situazione in Ucraina in un momento cruciale della storia del paese. Gli avvenimenti attuali sono per tutti noi motivo di grande preoccupazione. Gli incresciosi casi di violenza degli ultimi tempi e le cause che li hanno scatenati sottolineano i rischi che incombono sulla stabilità politica ed economica ritenuta estremamente importante per l’Ucraina, come evidenziato nella nostra strategia comune. La situazione risulta particolarmente inquietante in vista della prima fase di allargamento, dopo la quale questo paese avrà in comune una lunga frontiera con l’Unione europea.</p>
      <p sl="en">L’Ucraina vuole avvicinarsi all’Unione europea e agli Stati con cui confina. Plaudiamo a questo sforzo, ma, affinché ciò si realizzi, il paese deve essere in grado di dimostrare la propria volontà e capacità di rispettare i valori di base, i valori europei, cioè quei valori che sono anche definiti nel nostro accordo di partenariato e cooperazione. Ciò significa rafforzare lo Stato di diritto, fare progressi nella lotta alla corruzione e adottare una legislazione orientata al mercato. Come sottolinea la relazione, purtroppo l’Ucraina ha perso molto tempo, ma è un paese con un enorme potenziale in termini di risorse economiche e umane. Con la costituzione del governo sotto la guida del Primo ministro Yushchenko le cose sono certamente migliorate, ma rimane ancora molto da fare.</p>
      <p sl="en">Alcuni parlamentari hanno fatto riferimento al caso Gongadze, che ha messo in luce non solo la questione della libertà giornalistica, ma anche quella di una società pluralistica e del modo in cui viene esercitato il potere esecutivo in Ucraina. L’Assemblea ricorderà che agli inizi di dicembre, subito dopo la presentazione dei nastri di Kuchma in parlamento, l’Unione europea aveva espresso il suo profondo turbamento per la scomparsa di Gongadze. A gennaio il Presidente Prodi ha avuto un lungo colloquio al riguardo con il Presidente Kuchma durante il loro incontro a Berlino. Sono sicuro che il Parlamento è a conoscenza della dichiarazione rilasciata dalla Presidenza svedese prima della recente visita della troika ministeriale in Ucraina. Io facevo parte di quella delegazione, e posso garantire al Parlamento che la nostra posizione è stata espressa molto chiaramente. L’unico modo per affrontare la situazione è assicurare una trasparenza totale a breve termine e un adeguato sistema di controlli e verifiche a lungo termine.</p>
      <p sl="en">Vorrei sottolineare questa sera - anche se non dovrebbe essere necessario - quanto ci sentiamo coinvolti in tale questione. La Presidenza svedese ha incluso nel suo programma di lavoro per l'attuazione della strategia comune il sostegno dell’Unione europea per garantire la libertà dei mass media in Ucraina e organizzerà un seminario sui media indipendenti a Kiev. Siamo inoltre disposti a fornire assistenza tecnica.</p>
      <p sl="en">La relazione pone giustamente l’accento sulla necessità di promuovere la crescita economica e il commercio in Ucraina, ma a tale scopo devono sussistere le giuste condizioni. Le ultime relazioni stilate dalla European Business Association , dall’OCSE e da organismi privati si concentrano sul clima globale degli investimenti e precisano che c’è ancora molta strada da fare. In Ucraina il settore privato incide ancora per meno di un quarto sul PIL. Due anni fa uno studio della BERS riportava che i manager delle imprese ucraine trascorrono fino al 17 percento del loro tempo a cercare di districarsi fra le disposizioni di legge.</p>
      <p sl="en">Come si afferma in questa eccellente relazione, la riforma del settore energetico è di basilare importanza per la stabilità e la crescita economica del paese. E’ inoltre una condizione fondamentale prevista nel memorandum d’intesa del 1995 sulla chiusura della centrale nucleare di Chernobyl. Insieme ai nostri partner internazionali stiamo seguendo attentamente i progressi dell’Ucraina nella riforma del settore energetico e forniamo, al contempo, una considerevole assistenza in stretta collaborazione con le autorità ucraine.</p>
      <p sl="en">La riforma dei mercati del gas e dell’elettricità è un altro dei progetti prioritari nell’ambito del programma d’azione TACIS per il 2000. Sono lieto che la relazione giudichi adeguate le priorità del programma TACIS per l’Ucraina. La relazione ha proposto di prestare maggiore attenzione a determinate attività. Posso confermare che si sta procedendo all’introduzione di alcune di esse sia nel programma indicativo TACIS per l'Ucraina 2000-2003 che nel programma d’azione 2000 per l’Ucraina: mi riferisco a progetti riguardanti la riforma istituzionale, giuridica ed amministrativa, all’assistenza allo sviluppo del settore privato, alla crescita economica, nonché alla promozione delle ONG e della società civile.</p>
      <p sl="en">Un altro ambito importante delle attività TACIS è volto ad affrontare le implicazioni sociali della transizione nel settore della sanità e nel mercato del lavoro. A tutt’oggi la nostra cooperazione si è concentrata principalmente sull’assistenza tecnica nell’ambito della giustizia e degli affari interni. I programmi doganali e transfrontalieri nell’ambito di TACIS mirano a migliorare la capacità operativa e l’efficienza dei controlli doganali e frontalieri al fine di contenere le attività criminali.</p>
      <p sl="en">Uno studio di fattibilità sulla lotta contro il riciclaggio di denaro sporco, a sostegno delle iniziative ucraine per l'adozione di una legislazione adeguata e la creazione di un servizio d'informazione in ambito finanziario, si rivolge più esplicitamente alla lotta contro il crimine organizzato. In seguito a frequenti richieste da parte ucraina, in futuro si riserverà maggiore attenzione ai confini orientali del paese, onde esercitare un migliore controllo sull’afflusso di immigrati clandestini che cercano di entrare illegalmente nell’Unione. Vorrei dire al parlamentare che è intervenuto per ultimo nel dibattito che, per quanto riguarda l’obiettivo generale dei programmi TACIS, essi devono ovviamente tenere conto delle considerazioni etiche, democratiche e di orientamento al mercato alle quali ha fatto riferimento in modo chiaro e puntuale.</p>
      <p sl="en">Dobbiamo riconoscere le legittime preoccupazioni dell’Ucraina riguardo alle possibili conseguenze dell’ampliamento e agire tenendone conto. In linea generale rimango convinto che l’economia del paese ne trarrà grande vantaggio, ma vi saranno problemi, ad esempio, per la circolazione delle persone tra l’Ucraina e gli Stati confinanti a ovest. Dobbiamo prenderci il tempo necessario per gestire tali questioni, di modo che non diventino un ostacolo tra l’Unione europea ampliata e i nostri partner ucraini.</p>
      <p sl="en">L’onorevole Van Orden ha fatto riferimento al deposito di mine antiuomo in Ucraina. La sua osservazione è del tutto pertinente. E’ un argomento del quale abbiamo recentemente discusso con i colleghi canadesi all’incontro ministeriale tra Canada e Unione europea e spero che, nei mesi e negli anni venturi, saremo in grado di fare progressi su questo punto così importante.</p>
      <p sl="en">Il lavoro che noi - Presidenza, Commissione e Parlamento - abbiamo svolto fino a questo momento è prova sufficiente della serietà del nostro impegno nei confronti dell'Ucraina. Nonostante i considerevoli problemi interni del paese, si sono sicuramente registrati alcuni progressi. La chiusura di Chernobyl, ad esempio, ha segnato - spero - una svolta decisiva, anche se continueremo ad essere profondamente coinvolti nel processo di follow-up .</p>
      <p sl="en">Per quanto attiene alla nostra agenda politica, possiamo ora concentrarci su altre questioni: lo Stato di diritto, il sistema democratico di controlli e verifiche, l’impulso al commercio e agli investimenti, la creazione di una struttura per la cooperazione nell’ambito della giustizia e degli affari interni e il rapporto tra Ucraina e Unione europea dopo l’ampliamento. Si tratta di un lavoro indispensabile in cui tutte le Istituzioni europee dovranno impegnarsi nei prossimi anni.</p>
      <p sl="en">Mi congratulo con l’onorevole Väyrynen per la sua relazione. In linea di massima sono d’accordo con la sua opinione. Non penso che il documento richiedesse gli ulteriori ritocchi di cui è stato oggetto, ma ritengo che il relatore abbia mostrato un grandissimo senso di indulgenza e disponibilità nelle sue osservazioni, e neanche questo deve sorprenderci. Ha stilato un’eccellente relazione e i nostri rapporti con l’Ucraina trarranno vantaggio dai suoi saggi consigli.</p>
    </intervention>
    <intervention id="3-299" speaker_id="1364" is_mep="True" mode="spoken" role="Presidente">
      <p sl="unknown">La ringrazio molto, Commissario Patten.</p>
      <p sl="unknown">La discussione è chiusa.</p>
      <p sl="unknown">La votazione si svolgerà domani, giovedì, alle 12.00.</p>
    </intervention>
  </section>
  <section id="creitem14" title="Organizzazione e gestione di Internet - Aspetti di politica internazionale ed europea 1998-2000">
    <intervention id="3-301" speaker_id="1364" is_mep="True" mode="spoken" role="Presidente">
      <p sl="unknown">L'ordine del giorno reca la relazione (A5-0063/2001), presentata dall'onorevole Carraro a nome della commissione per l'industria, il commercio estero, la ricerca e l'energia, sulla comunicazione della Commissione al Consiglio e al Parlamento europeo sull'organizzazione e la gestione di Internet - Aspetti di politica internazionale ed europea 1998-2000 (COM(2000) 202 - C5-0263/2000 - 2000/2140(COS)).</p>
    </intervention>
    <intervention id="3-302" speaker_id="4417" name="Carraro" is_mep="True" mode="spoken" role="relatore">
      <p sl="it">Signor Presidente, la relazione esprime innanzitutto un'accoglienza favorevole alla comunicazione della Commissione in argomento, intendendo in primo luogo valorizzare fino in fondo l'esperienza di Internet , e quindi dell'autogoverno attraverso l'ICANN e i suoi organismi, che Internet in questi anni ha rappresentato. Oltre che di autogoverno si è trattato anche di un'esperienza di autoregolamentazione, che in questo senso costituisce un esempio sicuramente eccellente di ciò che Internet ha saputo rappresentare nel progresso delle comunicazioni e dell'economia mondiale in questi anni. Anche la parte critica nell'impostazione originale della relazione, vale a dire la necessità di rappresentare tutti i cinque continenti nell'organo di governo, ovvero nel board of directors di ICANN, è stata superata perché, proprio dal momento della stesura iniziale, anche il rappresentante del continente africano è entrato a far parte del board di ICANN. Per questo motivo viene presentato un emendamento al paragrafo 6 e viene richiesto un voto per parti separate sul paragrafo 7, che è divenuto ormai superfluo.</p>
      <p sl="it">La relazione esprime inoltre la piena condivisione in ordine al ruolo che la Commissione europea può svolgere anche in materia di organizzazione e gestione di Internet , in rappresentanza di tutti gli Stati membri dell'Unione. Esprime però anche chiaramente l'invito, la raccomandazione che questo non si concretizzi mai in ingerenza da parte dell'autorità politica o, peggio ancora, da parte delle strutture burocratiche della Commissione e dell'Unione europea negli organi di governo e di funzionamento di Internet, proprio perché ne dev'essere rispettata fino in fondo l'esperienza positiva di autogoverno e di autoregolamentazione.</p>
      <p sl="it">Si chiede anzi alla Commissione di cooperare con l'amministrazione americana. In questi anni il Dipartimento del commercio americano ha sostanzialmente assecondato e favorito il processo di progressiva indipendenza di ICANN rispetto all'amministrazione statunitense. Si chiede quindi alla Commissione di cooperare in questo indirizzo positivo dell'amministrazione statunitense per portare fino in fondo questo processo di indipendenza e di autonomia di Internet e dei suoi organi di governo.</p>
      <p sl="it">Inoltre vi è - naturalmente affrontato per la parte di competenza - il problema chiave dell'Europa, vale a dire come superare il ritardo che abbiamo in questo settore rispetto agli Stati Uniti e altre parti più avanzate del pianeta. Vi è pertanto la piena condivisione della proposta di creazione del dominio EU in materia, vi è la raccomandazione per norme omogenee a livello europeo in materia di registrazione, tutela dei nomi di dominio, lotta alle frodi, allo cybersquatting e così via. Un mercato omogeneo europeo non è una rivendicazione di poco conto, anche in materia di Internet; credo invece che sia una delle condizioni essenziali per garantire sviluppo e attirare investimenti, anche in infrastrutture ancora deficitarie, nel continente europeo. Soltanto un mercato omogeneo, infatti, ci permetterà di disporre di un mercato di ampie dimensioni, sufficienti per essere davvero concorrenziali rispetto all'area nordamericana.</p>
      <p sl="it">Infine - ultima condizione che la relazione individua - è necessario completare e accelerare il processo di liberalizzazione nelle telecomunicazioni perché a questo è evidentemente strettamente legato il futuro e il progresso di Internet nel continente europeo. Su questo non credo vi sia bisogno di dire di più perché ritengo che la Commissione e il Parlamento abbiano lavorato molto in questa direzione negli ultimi mesi. Al riguardo desidero non solo dare atto dell'eccellente lavoro che il Commissario Liikanen sta svolgendo su questo terreno, ma anche esprimere un'assoluta convinzione e fiducia nella volontà sua e della Commissione di portare a compimento con coerenza e determinazione anche questo processo, che costituirà un'altra spinta determinante non solo per lo sviluppo delle telecomunicazioni nel continente europeo ma anche per l'organizzazione, funzionalità e sviluppo di Internet nei nostri Stati membri.</p>
    </intervention>
    <intervention id="3-303" speaker_id="4538" name="Harbour" is_mep="True" mode="spoken">
      <p sl="en">relatore per parere della commissione giuridica e per il mercato interno - Signor Presidente, mi congratulo con l'onorevole Carraro e lo ringrazio di cuore per l’ottima relazione, che va a fondo del problema. La sua analisi è ottima e vorrei ringraziarlo anche a nome dei colleghi della mia commissione per la sua franchezza. Abbiamo operato in strettissima collaborazione e spero che egli percepisca che la nostra commissione ha sostenuto i suoi sforzi.</p>
      <p sl="en">Vorrei soffermarmi su alcuni punti che la commissione giuridica ritiene fondamentali. L’intera questione della gestione di quella che sta divenendo una risorsa internazionale cruciale assume particolare rilevanza. Ci troviamo in una fase di transizione estremamente importante, in cui l’Unione europea deve svolgere un delicato ruolo di intermediazione per trasformare la gestione di Internet da sistema tradizionalmente dominato dagli interessi degli Stati Uniti a organizzazione effettivamente globale. Il governo statunitense ha svolto un ruolo notevole e costruttivo, in quanto i tecnici e gli esperti che hanno sviluppato inizialmente Internet sono di formazione americana. La presente relazione richiama giustamente l’attenzione sul ruolo cruciale che spetta all’Unione europea nel portare a termine questa transizione.</p>
      <p sl="en">Un’altra problematica di rilievo risiede nel ruolo delle autorità pubbliche: chiaramente, esso è significativo ma non deve divenire preponderante. Sinora, la gestione internazionale di Internet deve il suo successo al fatto di non basarsi su trattati internazionali complessi, bensì di essere affidata a diversi gruppi di esperti. La gestione spetta perlopiù ai singoli ed agli utenti che utilizzano il sistema. Dovremmo mantenere questo principio, ma naturalmente monitorare la situazione ed accertarci che il sistema funzioni, a tutto vantaggio dei cittadini che lo utilizzano.</p>
      <p sl="en">Parallelamente, l’altra questione cruciale per la commissione giuridica è la registrazione dei nomi di dominio. L’intero settore va evolvendosi molto rapidamente e, con lo sviluppo di Internet , prodotti semplici come denominazioni, testi, sequenze di caratteri e caratteri sono divenuti estremamente preziosi. Occorre un organismo di gestione che faccia riferimento al diritto della concorrenza, per garantire che l’assegnazione venga effettuata liberamente e che la legislazione internazionale sui diritti d’autore tuteli i diritti legittimi dei cittadini che detengono tali denominazioni, per risolvere il problema che è stato pittorescamente definito cybersquatting .</p>
      <p sl="en">Concludendo, direi che si tratta di una relazione importantissima in un settore di crescente rilevanza per tutti noi. Coloro, fra noi, che usano Internet quotidianamente ne danno per scontata la struttura di base, ma non è giusto. Dobbiamo interessarci seriamente ad un bene - un servizio - che si rivelerà sempre più fondamentale per tutti noi.</p>
    </intervention>
    <intervention id="3-304" speaker_id="2278" name="Rübig" is_mep="True" mode="spoken">
      <p sl="de">Signor Presidente, onorevoli colleghi, nei titoli dei giornali oggi leggiamo "morte.com"! Siamo di fronte ad una vera e propria crisi nel settore delle nuove tecnologie. D’altro canto notiamo che in realtà esse trovano ampio consenso sui mercati. Le quantità di dati raddoppiano attualmente ogni trimestre, cosicché in linea di principio si delineano di fatto due movimenti contrapposti. Da un lato in questo settore i titoli azionari crollano e si verificano anche numerosi fallimenti, dall’altro lato invece questo ambito, che ha un utilizzo molto vasto, suscita un’enorme richiesta e un grandissimo fascino.</p>
      <p sl="de">Si è anche dimostrato che il nome di un dominio ha un valore. Adesso vengono create le prime borse dove è possibile trattare, mettere all’asta e vendere il proprio nome di dominio. Pertanto qui si pone anche il problema della proprietà intellettuale: qual è la situazione della concessione delle licenze? Sarà possibile in futuro attribuire licenze obbligatorie, allorché per esempio su una pagina nota può essere creato molto semplicemente un link che rinvia in automatico ad un’altra pagina? Come procederemo con la risoluzione delle controversie, se, faccio un esempio, si verificheranno vertenze da un continente all'altro? Sarà responsabile soltanto il WIPO o si tratta già di una questione di competenza dell'OMC? Credo proprio che occorra focalizzare i problemi relativi agli abusi e alla criminalità soprattutto in un’ottica internazionale.</p>
      <p sl="de">Abbiamo bisogno di creare fiducia nell’e-commerce . Una registrazione regolamentata e corretta è in grado di assicurarla. In ultima istanza anche con il dominio EU è possibile segnalare il consenso sulle leggi comunitarie e questo avrà a sua volta ripercussioni di enorme portata sull’e-commerce .</p>
    </intervention>
    <intervention id="3-305" speaker_id="2301" name="Paasilinna" is_mep="True" mode="spoken">
      <p sl="fi">Signor Presidente, ringrazio l’onorevole Carraro per la sua relazione valida ed attuale. Questo ICANN gestisce i canali d’informazione di Internet e stabilisce chi e come possa utilizzare gli indirizzi. Stati interi possono finire nel mirino dell’arbitrio dell’organizzazione, che può tener loro nascosta un’informazione se non obbediscono alle sue regole. I risultati economici delle imprese possono crollare per una lettera o un punto messi nel posto sbagliato. Il potere di questa organizzazione si estende attualmente fino ai diritti d’autore e alle questioni riguardanti i consumatori, ed aumenta costantemente. Ma nessuno esercita un controllo sull’organizzazione, che non è tenuta a rispondere a nessuno. Che strana combinazione! Recentemente sono state indette le elezioni per portare a diciotto il numero dei componenti del comitato di gestione; su quattrocento milioni di aventi diritto al voto, settantaseimila hanno partecipato alle elezioni in rete. Che strano giochetto! Si tratta di un’organizzazione incredibilmente antidemocratica impegnata in un compito incredibilmente centrale.</p>
      <p sl="fi">La Commissione ha giustamente intrapreso delle iniziative, come è d’obbligo fare, ma abbiamo bisogno di qualcosa in più. L’ICANN non deve costituire l’organo di gestione del mondo virtuale, centro nevralgico privo di responsabilità e guidato da persone scelte a caso; certo è che deve rispondere a qualcosa. Ringrazio comunque la Commissione e il Commissario Liikanen, che ha dimostrato grande impegno nel preparare, in questo momento difficile, un buon documento per il Vertice di Stoccolma, al quale tra l’altro ha fatto riferimento l’onorevole Carraro. E’ un fattore importante, alimenta le speranze del settore della tecnologia dell’informazione e propone misure che possono incrementare l’occupazione e la vitalità delle imprese e, attraverso queste ultime, la competitività dell’Europa.</p>
    </intervention>
    <intervention id="3-306" speaker_id="2305" name="Thors" is_mep="True" mode="spoken">
      <p sl="sv">Signor Presidente, signor Commissario, vi sono buoni motivi oggi perché il Parlamento faccia autocritica. L’11 aprile del 2000 la Commissione presentò la sua comunicazione sulla politica per Internet per il periodo 1998-2000 e sappiamo che ieri si è concluso a Melbourne il vertice di dell’ICANN.</p>
      <p sl="sv">L’onorevole Paasilinna, il Commissario ed io abbiamo avuto il privilegio di poter leggere giornali che riferivano in una certa misura che cosa era avvenuto a Melbourne. Se si va sul sito dell’ICANN si trovano soltanto informazioni sporadiche su ciò che è realmente accaduto.</p>
      <p sl="sv">L’introduzione dei nuovi domini .bytes, .info e .pro è stata rinviata? E’ vero che una società norvegese ha ottenuto un dominio di primo livello? A che punto sono i negoziati relativi al dominio di primo livello dell’Unione?</p>
      <p sl="sv">Molte domande di questo genere sono ancora senza risposta ed è sorprendente che in rete non vi sia niente da leggere al riguardo. La Commissione e il relatore sottolineano a ragione che vi è bisogno di trasparenza nell’amministrazione. Anche l’onorevole Paasilinna ha detto che si possono muovere critiche in tale campo.</p>
      <p sl="sv">Vorrei sapere inoltre quali alleati ha avuto la Commissione a Melbourne. Abbiamo inviato qualche rappresentante al vertice? In quale misura si può dire che l’ICANN è rappresentativa? La stessa domanda è stata formulata dall’onorevole Paasilinna.</p>
      <p sl="sv">Sono dell’opinione che il Parlamento debba sfruttare maggiormente il fatto che l’ex Primo ministro svedese Carl Bildt è stato incaricato di guidare un panel per l’amministrazione dell’ICANN. Abbiamo dunque buoni motivi per fare autocritica, e dobbiamo riflettere su come abbiamo potuto rinviare di un anno la discussione di tale tema. Dobbiamo lavorare con maggiore speditezza.</p>
      <p sl="sv">Nella relazione vengono sollevate molte altre questioni di rilevanza, fra cui le questioni discusse in vista del Vertice di Stoccolma. Vorrei qui unirmi a chi ha elogiato il Commissario per aver illustrato come vada lanciato il programma e-Europe , proprio quando i ministri delle finanze lesinano nello stanziare risorse per tale programma. Sono soddisfatto che la Commissione e alcuni Stati membri intendano sollevare a Stoccolma tale importante questione.</p>
    </intervention>
    <intervention id="3-307" speaker_id="4296" name="Schröder, Ilka" is_mep="True" mode="spoken">
      <p sl="de">Signor Presidente, onorevoli colleghi, ritengo certamente positivo il fatto che nella relazione si faccia riferimento alla volontà di democratizzare tutte le decisioni concernenti la gestione di Internet . E’ un punto importante, ma a differenza di molti di voi non mi preme tanto un nazionalismo legato al dominio EU, quanto piuttosto l'ampiezza reale del pubblico che ha accesso alla tecnologia di Internet . Si tratta di una nuova tecnologia e come tale è positiva soltanto nella misura in cui può essere utilizzata da un gran numero di persone. La frattura digitale si delinea in primo luogo tra nord e sud, e si tratta di un problema enorme, perché nei paesi meridionali persino l'accesso ad Internet è molto limitato. Perciò ritengo sia di capitale importanza che l’UE si impegni appunto a circoscrivere tale frattura digitale fra nord e sud, ad elaborare per esempio un programma in materia e soprattutto ad investire nei luoghi di accesso pubblico, come per esempio nelle scuole e nelle biblioteche. Soltanto così anche nei paesi meridionali un maggior numero di persone potrà utilizzare Internet , e soltanto così ci avvicineremo all’obiettivo che tutti possano sia informarsi con autodeterminazione che esprimersi anche in Internet in una maniera il più possibile libera e senza censure.</p>
    </intervention>
    <intervention id="3-308" speaker_id="4413" name="Fatuzzo" is_mep="True" mode="spoken">
      <p sl="it">Signor Presidente, stiamo parlando di Internet: bene, la parola che viene spontanea alla mente, dopo Internet, è "navigare". Cosa evoca questa parola? A me fa venire in mente Cristoforo Colombo. E questo perché, come lei sa, Cristoforo Colombo è nato a Genova: era genovese e non portoghese. Questa sera io indosso la cravatta col simbolo della città di Genova e quindi non potevo non intervenire su questo importante argomento.</p>
      <p sl="it">Ho chiesto la parola, signor Presidente, per dire che esiste anche l'Internet sociale, e non solo l'Internet del commercio. L'Internet sociale significa che, grazie al computer e a Internet , l'adulto, l'anziano, il pensionato può continuare ad apprendere, a informarsi, a realizzare il famoso apprendimento lungo tutto l'arco della vita.</p>
      <p sl="it">In secondo luogo, Internet rappresenta una possibilità di lavoro per gli inabili: una persona che non è in grado di camminare può lavorare perfettamente con Internet e vincere la sua malattia.</p>
      <p sl="it">In terzo luogo, i computer, collegati a Internet e installati nelle case di riposo, danno la possibilità ad anziani ammalati, che non possono muoversi, di parlare con la propria casa, con i figli, con gli amici, di vivere nel mondo, per così dire, anche se purtroppo sono ospiti di una casa di riposo.</p>
      <p sl="it">Mi auguro pertanto che questo governo di Internet ricordi - e lo ricordi anche l'Europa - che, oltre all'Internet del commercio, esiste anche l'Internet sociale degli anziani e pensionati.</p>
    </intervention>
    <intervention id="3-309" speaker_id="4238" name="Martin, Hans-Peter" is_mep="True" mode="spoken">
      <p sl="de">Signor Presidente, la relazione evidenzia involontariamente quanto l’UE stia rimanendo indietro per quanto concerne due questioni importanti per l’epoca attuale: mi riferisco al funzionamento della democrazia e a questioni pratiche concernenti Internet . Mentre noi discutiamo ancora su questo problema fino quasi all’ora degli spiriti, negli Stati Uniti sono già in corso senate hearing in cui la problematica viene esaminata nei dettagli. Anche per me, che poche settimane fa sono stato eletto direttore dell’ICANN, è difficile riuscire a scoprire a cosa serva esattamente l’ICANN. Non ci prendiamo neppure il tempo necessario a questo scopo.</p>
      <p sl="de">Sono state poste alcune questioni di carattere tecnico. Trovo dunque del tutto incomprensibile che la Commissione non si dia da fare apertamente e in maniera energica per la creazione di domini .kid, specifici per l’infanzia, di domini .sex, per creare insomma suddivisioni dettagliate di dominio che rendano possibile tutto quello di cui si è parlato in Aula: una chiara separazione tra l’e-commerce e lo spazio pubblico. Sarà decisivo affrancare l’ICANN da questo predominio americano, non perché esso sia in quanto tale pericoloso, ma perché ne va della gestione di Internet e lei, signor Commissario, deve fare ciò di cui normalmente si limita a parlare: assicurare pubblicità e trasparenza.</p>
    </intervention>
    <intervention id="3-310" speaker_id="photo_generic" name="Liikanen" is_mep="True" mode="spoken">
      <p sl="fi">Commissario. – Signor Presidente, per cominciare vorrei ringraziare il relatore, onorevole Carraro, per l’ottima relazione. Questa relazione è piena di dettagli tecnici, ma l’onorevole Carraro ha sapientemente evidenziato tra essi le questioni importanti dal punto di vista politico ed economico. Merita un ringraziamento anche il parere della commissione giuridica e per il mercato interno, elaborato dall’onorevole Harbour. Vorrei altresì ringraziare tutti gli onorevoli per questa discussione. Verrà il momento in cui si parlerà di Internet di giorno e l’Aula sarà gremita; perciò vi ringrazio – siete un gruppo d’avanguardia in questo campo.</p>
      <p sl="fi">La Commissione ha cominciato a seguire attentamente tali questioni nell’anno 1997, allorché negli Stati Uniti si accese il dibattito sul futuro della gestione di Internet . Le conseguenze rivoluzionarie di Internet sulle comunicazioni in generale e sul commercio elettronico in particolare hanno, in seguito, accresciuto l’importanza degli aspetti politici della questione. Nel contesto dello sviluppo del Domain Name System sono sorte numerose questioni legate alla concorrenza, alla libertà di parola, alla tutela dei consumatori, ai marchi di fabbrica, ai diritti relativi ai nomi di domini, all’affidabilità e alla trasparenza delle transazioni, alla protezione dei dati personali, alla tutela dell’informazione e così via. La Commissione concorda pienamente con la posizione espressa nella relazione, secondo la quale è necessario, per quanto concerne Internet , risolvere tali questioni, che afferiscono agli interessi generali, in maniera uniforme ed efficace.</p>
      <p sl="fi">In questo momento il forum internazionale più importante, che ha il compito e i poteri di sollevare un dibattito su tali temi, è il comitato consultivo governativo dell’ICANN, ovvero il Government Advisory Committee (GAC). In quest’ambito la Commissione e gli Stati membri cooperano ampiamente. L’obiettivo più importante degli Stati dell’Unione europea è quello di assicurarsi che l’internazionalizzazione della gestione di Internet continui anche con il nuovo governo degli Stati Uniti e di intensificare l’attività del comitato consultivo governativo nell’affrontarne gli aspetti politici.</p>
      <p sl="fi">Come ha constatato l’onorevole Carraro, in questo settore le relazioni con gli Stati Uniti sono importanti, se si considera che il Congresso degli USA e una parte del settore privato sono talvolta inclini a negare o ad ignorare la dimensione globale di Internet . Ci terremo in continuo contatto con la nuova amministrazione statunitense; è anzi nostra intenzione inviare, non appena il Parlamento voterà sulla relazione, una lettera al Ministro per il Commercio Evans, con la quale chiarirò gli interessi dell’Unione nel settore e trasmetterò in allegato la vostra relazione.</p>
      <p sl="fi">Lo scorso ottobre il Consiglio dei ministri ha comunicato la sua risoluzione sull’argomento. Nel documento si incarica la Commissione di coordinare le posizioni delle Istituzioni dell’Unione, di rappresentare gli interessi dell’Unione in ambito internazionale e di creare una rete costituita dal settore privato, a sostegno dell’attività dell’Unione in questo campo. E’ confortante il fatto che la relazione del Parlamento concordi con tale linea e che l’operato della Commissione goda del sostegno sia del Parlamento che del Consiglio. E’ questo un fattore significativo per determinare la nostra capacità di intervenire sul piano internazionale.</p>
      <p sl="fi">A questo punto, vorrei esporre qualche osservazione e qualche commento a proposito della relazione dell’onorevole Carraro nonché del parere dell’onorevole Harbour. La relazione sottolinea l’importanza di definire il ruolo dell’Unione, e sono contento che si intenda attribuire alla Commissione una posizione rilevante in tali questioni. Allo stesso modo noto il desiderio di limitare l’ingerenza del potere pubblico nel processo di autoregolamentazione internazionale; in tale ambito dobbiamo procedere passo dopo passo e ricordare che l’obiettivo è un sistema di regolamentazione che sia veramente internazionale, equilibrato e neutrale. Dobbiamo però ammettere di non aver ancora raggiunto questo obiettivo. L’amministrazione statunitense dispone ancora di poteri speciali, e né l’organo di governo dell’ICANN né il suo personale sono necessariamente al corrente di tutte le posizioni assunte dall’Unione. Per tale motivo la Commissione segue attentamente la situazione e informa i nostri partner direttamente dei problemi che possono sorgere, per esempio per quanto attiene alla politica della concorrenza.</p>
      <p sl="fi">Sono inoltre pronto ad approvare gli obiettivi generali riguardanti la gestione dell’ICANN, la cui definizione è contenuta nel paragrafo n. 8 della risoluzione del Parlamento. In pratica, tuttavia, spetta in larga misura ai componenti del settore privato e specialmente ai ”registrar ” nazionali dei domini di livello superiore (ccTLD) il compito di esprimere il loro parere all’interno della struttura dell’ICANN. Questa è una delle ragioni per le quali la Commissione incoraggiava, già nel 1997, gli operatori del settore privato in Europa a partecipare poi direttamente all’attività dell’ICANN, che aveva assunto la forma di un processo. Bisogna dire che questo ha prodotto buoni risultati, tra i quali si può menzionare la partecipazione significativa dell’Europa, oggi, all’organo di governo dell’ICANN e alle organizzazioni di supporto. Questa settimana erano rappresentate in congresso a Melbourne numerose organizzazioni e imprese europee. Purtroppo non dispongo ancora di una relazione su questo congresso, ma comunicherò immediatamente tutte le informazioni non appena ne entrerò in possesso. A quest’ora i delegati sono appena rientrati da Melbourne, e fino a quando ero in ufficio non avevo ricevuto alcun messaggio tramite Internet .</p>
      <p sl="fi">Nel paragrafo n. 15 della risoluzione si menzionano anche le disposizioni procedurali, i codici di condotta e le disposizioni di legge riguardanti il settore. Per quanto riguarda tali aspetti, considerevole è l’impegno cui sono chiamati gli operatori e gli utenti di Internet . La Commissione non può, tuttavia, far tutto da sola. Innanzitutto sono necessari cooperazione e accordi internazionali, e poi potremo costruire il settore sulla base della nostra autoregolamentazione. Con azioni appropriate possiamo promuovere e accelerare il processo di autoregolamentazione con il settore privato e gli altri governi, per esempio nell’ambito del comitato consultivo intergovernativo.</p>
      <p sl="fi">Ho potuto constatare altresì che la risoluzione del Parlamento vuole incaricare gli Stati membri di occuparsi di determinati aspetti. In effetti, l’attività dei “registrar ” nazionali e i principi ad essi relativi appartengono in gran parte alla sfera di competenza degli Stati membri. La Commissione ha comunque richiesto, nell’ambito del gruppo di lavoro informale e del comitato consultivo, di stabilire principi approvati da tutti nello stesso momento. Qualora dovesse presentarsene la necessità, la Commissione è naturalmente pronta ad esercitare i suoi poteri, per esempio per quanto concerne la legislazione sul mercato interno e la politica della concorrenza.</p>
      <p sl="fi">Concludiamo segnalando che la Commissione concorda con il relatore sull’importanza della liberalizzazione delle telecomunicazioni e degli investimenti diretti alle dorsali di trasmissione, sia in Europa che a livello internazionale. Ci adoperiamo attivamente, nel contesto del programma quadro per la ricerca, sia a promuovere lo sviluppo dell’Internet di seconda generazione che a stringere rapporti internazionali e legami che superino i confini degli Stati in fatto di reti europee di ricerca.</p>
      <p sl="fi">Per quanto riguarda la proposta della costituzione di un dominio di livello superiore “EU”, essa è al momento all’esame del Consiglio e del Parlamento. Appena ottenuta una base legale, la Commissione intraprenderà tutte le azioni pratiche affinché le comunità, le imprese e i cittadini europei possano servirsi di questo loro dominio, nell’ambito del quale risulti quindi naturale per gli operatori rispettare la legislazione europea, ivi compresa la protezione dei dati personali.</p>
      <p sl="fi">La Commissione trasmetterà la relazione del Parlamento al Consiglio e agli esperti del settore degli Stati membri. Grazie ancora!</p>
    </intervention>
    <intervention id="3-311" speaker_id="1364" is_mep="True" mode="spoken" role="Presidente">
      <p sl="unknown">La ringrazio molto, Commissario Liikanen. La discussione è chiusa. La votazione si svolgerà domani, giovedì, alle 12.00.</p>
    </intervention>
  </section>
  <section id="creitem15" title="Lavori dell'Assemblea paritetica ACP/UE nel 2000">
    <intervention id="3-313" speaker_id="1364" is_mep="True" mode="spoken" role="Presidente">
      <p sl="unknown">L'ordine del giorno reca la relazione (A5-0057/2001), presentata all'onorevole Martínez Martínez a nome della commissione per lo sviluppo e la cooperazione, sui lavori dell'Assemblea paritetica ACP/UE nel 2000 (2000/2106(INI)).</p>
    </intervention>
    <intervention id="3-314" speaker_id="4346" name="Martínez Martínez" is_mep="True" mode="spoken" role="relatore">
      <p sl="es">Signor Presidente, signor Commissario, onorevoli colleghi, faccio riferimento all'attività dell'Assemblea paritetica ACP/UE nell'anno 2000 e forse la relazione che oggi espongo ha caratteristiche un po' diverse da quelle presentate negli anni scorsi sullo stesso argomento. Innanzitutto perché proprio nel 2000 si sono prodotti avvenimenti significativi che hanno segnato la vita e l’identità stessa dell’Assemblea paritetica, ma anche perché abbiamo voluto conferirle un certo carattere innovativo. Oltre a riferire i dati concreti sull'attività dell'Assemblea nell'ultimo anno, ci proponiamo quindi di aprire un dibattito con maggiore valenza politica sul ruolo dell’Assemblea stessa e, addirittura, su come debba intendersi l’operato dei delegati del Parlamento europeo al suo interno.</p>
      <p sl="es">Al di là di qualsiasi considerazione formale o legalistica, riteniamo che i membri del Parlamento che, come me, fanno parte dell'Assemblea ACP/UE, non rivestano tale ruolo per loro libera scelta, ma proprio in quanto delegati, e che pertanto il loro operato debba essere orientato e in seguito giudicato dal Parlamento. Siamo infatti convinti che è indispensabile, nell'ambito di una prospettiva democratica, che il dibattito annuale su quanto accade in seno all’Assemblea paritetica cessi di essere una pratica più o meno formale e burocratica per diventare un autentico resoconto al Parlamento europeo da parte dei suoi delegati. Inoltre, la discussione sulla relazione annuale dovrebbe rappresentare l'occasione in cui il Parlamento orienta il lavoro dei suoi rappresentanti in sede di Assemblea parlamentare paritetica per i mesi successivi.</p>
      <p sl="es">Per quanto riguarda l'anno 2000, l'evento centrale si è rivelato l'approvazione, avvenuta dopo lunghissimi negoziati, del Trattato di Cotonou, che ratifica la legittimità politica dell'Assemblea e la eleva alla categoria di Assemblea parlamentare paritetica. L'Accordo segna un progresso nella cooperazione tra l'Unione europea e il gruppo degli ormai 77 Stati associati dell’Africa, dei Caraibi e del Pacifico. L'effettiva entrata in vigore del Trattato costituisce senza dubbio anche per l'Assemblea il dato più importante di quest'anno. Le due riunioni annuali ad Abuja, in Nigeria a marzo e a Bruxelles ad ottobre, sono state celebrate già con la nuova denominazione di Assemblea parlamentare paritetica. In entrambe le occasioni vi sono stati momenti importanti: la relazione generale sulla globalizzazione e l'audizione sul problema dell'AIDS, nonché l'apprezzata presenza del Presidente Josselin e dei Commissari Lamy e Nielson, ma si è anche verificato uno spiacevole inconveniente, vale a dire la scarsa partecipazione, molto al di sotto delle aspettative, dei rappresentanti del Parlamento europeo all’Assemblea ma soprattutto ai gruppi di lavoro.</p>
      <p sl="es">Tra le nuove sfide il Trattato prevede il coinvolgimento della società civile, il tessuto associativo nella sua reale messa in pratica, che necessita di una riflessione per capire come si possa ottenerne l'attuazione con efficacia e senza confusione, lasciando ciascuno al posto che gli compete.</p>
      <p sl="es">Un’altra sfida consiste nell’esplorare il grande potenziale dell’Assemblea per coordinare le posizioni dei paesi ACP e di quelli dell’Unione europea, al fine di rendere più efficace il processo di cooperazione e sviluppo nonché lo stesso Trattato, e forse anche di definire posizioni consensuali per l’azione da intraprendere in altre sedi, come ad esempio l’OMC. A questo scopo, una delle principali condizioni è che il Parlamento europeo svolga con grande responsabilità il proprio lavoro in sede di Assemblea paritetica, riconoscendone l’assoluta priorità.</p>
      <p sl="es">Infine, nelle conclusioni della relazione si forniscono alcuni consigli su come dovrebbe essere, a nostro parere, il funzionamento dell’Assemblea parlamentare paritetica. Naturalmente, qualunque decisione in merito spetta all'Assemblea stessa, ma il Parlamento europeo ha la responsabilità di fornire i criteri in grado di orientare il lavoro dei suoi parlamentari membri dell’Assemblea. A tale proposito, osserverò che i suddetti orientamenti coincidono quasi completamente con i contenuti delle proposte presentate dal gruppo di lavoro dell'Assemblea paritetica sul suo funzionamento.</p>
      <p sl="es">In ultimo, desidero informarvi che nella nostra proposta di risoluzione sono stati inseriti numerosi emendamenti di colleghi appartenenti a diversi gruppi, che rappresentano tutti un grande arricchimento, e inoltre due emendamenti presentati in sede di discussione dal Partito popolare europeo. Vi chiedo di votare a favore del primo. Il secondo propone di eliminare un paragrafo aggiunto alla mia proposta iniziale da un emendamento dell’onorevole Van den Bos, del gruppo liberale, approvato in sede di commissione. Ritengo contempli una serie di temi importanti che potrebbero essere discussi dalle commissioni dell’Assemblea ACP/UE e non mi sembra una buona idea sopprimerlo ora. Non ci obbliga a nulla, mentre invece fornisce alcune idee interessanti. Pertanto, chiedo che tale emendamento del gruppo del PPE sia ritirato e, qualora ciò non avvenga, vi prego di respingerlo.</p>
      <p sl="es">Concludo ringraziando la segreteria della commissione per lo sviluppo del nostro Parlamento per la preziosa collaborazione. Ringrazio anche i colleghi membri della commissione e tutti voi per la vostra attenzione e per il voto di domani, che spero sarà favorevole.</p>
    </intervention>
    <intervention id="3-315" speaker_id="2073" name="Howitt" is_mep="True" mode="spoken">
      <p sl="en">Signor Presidente, nel congratularmi con l'onorevole Martínez Martínez per la sua relazione, ribadisco che nel corso dell’ultimo anno abbiamo ottenuto il nostro migliore risultato appoggiando la sottoscrizione dell’Accordo di Cotonou, che ha costituito una conferma importante dell’impegno europeo per lo sviluppo, pur in un’atmosfera di globalizzazione e liberalizzazione riscontrabile ovunque altrove nei rapporti internazionali. Ora il nostro compito consiste nel vegliare affinché vengano pienamente soddisfatti impegni reciproci riguardanti gli aiuti e gli scambi commerciali.</p>
      <p sl="en">Per quanto riguarda il commercio, è un vero peccato che la Commissione europea non sia riuscita a sottoscrivere un accordo comune con i nostri partner ACP in preparazione all’incontro dell’OMC a Seattle. La Commissione non ha avviato le consultazioni, tramite il competente organo congiunto UE-ACP istituito a Cotonou, in occasione dei recenti dibattiti sul tema “Tutto tranne le armi”, mentre rimangono irrisolti i problemi di lunga data riguardanti il regime delle banane. L’accesso agli scambi commerciali è la chiave per lo sviluppo dei nostri partner ACP, così come rappresenta la prova del nove del reale impegno europeo a considerare lo sviluppo una priorità assoluta.</p>
      <p sl="en">Per quanto riguarda gli aiuti, sembra che in occasione del primo incontro di programmazione previsto dall’Accordo di Cotonou non siano ancora stati messi in pratica i buoni principi di partecipazione della società civile. La mancanza dei meccanismi necessari per negoziati a livello di società civile in alcuni paesi ACP è la causa di veri e propri problemi. Tutte le parti interessate, la Commissione, tramite il suo gruppo di sostegno alla qualità, noi dell’Assemblea paritetica e, non da ultimi, i governi beneficiari dovrebbero assumersi le proprie responsabilità al riguardo. Non si tratta solo di aiutare le organizzazioni non governative, ma anche di assicurare il nostro sostegno al principio generale della buona gestione degli affari pubblici.</p>
      <p sl="en">A questo riguardo, il documento contiene un punto che merita un'attenta considerazione e che riguarda la promozione del ruolo di parlamentari eletti direttamente all’interno dell’Assemblea paritetica. Ma poiché in questa sede ci capita spesso di dibattere questioni riguardanti conflitti e violazioni dei diritti umani, riconosciamo anche i positivi e continui sforzi per la costruzione della pace e della democrazia in molti paesi africani. Cito ad esempio la recente apertura al dialogo su scala nazionale di Joseph Kabila in Congo, l’alternanza democratica di governo a Capo Verde, il tentativo di tenere in vita l'accordo di pace tra Etiopia ed Eritrea e, come abbiamo potuto constatare noi stessi, in seno all’Assemblea paritetica l’anno scorso, il rafforzamento della democrazia nella Nigeria del dopo Abacha.</p>
      <p sl="en">Infine, una nota divertente. Tutto ciò può sembrare estraneo agli occhi dei cittadini europei, il cui sostegno è invece essenziale per la nostra cooperazione con i paesi africani; perciò è un grande piacere per me informarvi che nel mio paese, il Regno Unito, questo venerdì si terrà una manifestazione biennale chiamata Comic Relief , volta a raccogliere fondi e stimolare la consapevolezza del problema Africa. Questa occasione vedrà cittadini, generalmente serissimi, indossare nasi rossi di plastica per raccogliere denaro e sollecitare una risata di solidarietà per l’Africa.</p>
      <p sl="en">Per quanto mi riguarda, servirò crostate di ciliegie tipicamente britanniche agli utenti del Suffolk Learning and Resource Centre di Bungay e proseguirò vendendo strette di mano a 10 pence l’una ai bambini della Highwood Infant School di King’s Lynn nel Norfolk. Ebbene sì: anch’io metterò un naso rosso di plastica come tutti gli altri.</p>
      <p sl="en">Il Parlamento europeo dovrebbe non solo congratularsi con tutte le persone che aderiscono all'iniziativa, ma anche sottolineare il fatto che, grazie a queste attività pubbliche creative, i nostri elettori ci dimostrano di sostenere l’impegno politico per lo sviluppo che comporta il nostro partenariato con i paesi dell'Africa, dei Caraibi e del Pacifico e che il nostro dibattito di questa sera non ha fatto che ribadire.</p>
    </intervention>
    <intervention id="3-316" speaker_id="4387" name="Rod" is_mep="True" mode="spoken">
      <p sl="fr">Signor Presidente, l’accordo di Cotonou sancisce la dimensione parlamentare dell’Assemblea paritetica. Ciò significa che solo i rappresentanti eletti in modo democratico, salvo eccezioni, hanno il diritto di partecipare e di esprimersi in seno all’Assemblea parlamentare paritetica. Tuttavia, il fatto che si sia previsto un solo rappresentante per paese ACP impedisce l’accesso e l’espressione dei rappresentanti dell’opposizione e non consente quindi a questi paesi di manifestare il loro pluralismo politico.</p>
      <p sl="fr">Inoltre, il principio di un voto per paese nel gruppo ACP contro un voto per persona da parte europea non è equo. La struttura stessa dell’assemblea non è quindi equilibrata. Il Parlamento europeo è in sé un’istituzione, il gruppo ACP non esiste al di fuori della sua appartenenza all’Assemblea parlamentare paritetica e non è organizzato sotto forma di correnti politiche.</p>
      <p sl="fr">Seconda osservazione: l’Assemblea parlamentare paritetica si vede riconoscere un nuovo ruolo, ma non si tratta solo del potere di esprimere pareri. Essa non ha diritto di voto in materia di utilizzo del Fondo europeo per lo sviluppo e non interviene nella procedura di ratifica dell’Accordo di Cotonou.</p>
      <p sl="fr">Voteremo quindi con convinzione a favore della relazione dell’onorevole Martínez Martínez, perché pone in evidenza tali lacune. L’Assemblea deve però continuare a riflettere sulla sua composizione, il suo funzionamento ed i suoi poteri, per diventare nel 2001 un’Assemblea parlamentare paritetica ed egualitaria.</p>
    </intervention>
    <intervention id="3-317" speaker_id="357" name="Corrie" is_mep="True" mode="spoken">
      <p sl="en">Signor Presidente, spero che la scarsa partecipazione al dibattito di questa sera sia dovuta all’ora tarda e non al modo in cui ho presieduto nel corso dell’ultimo anno le due Assemblee di cui stiamo discutendo. Desidero esprimere al relatore i miei sinceri ringraziamenti non solo per la sua relazione e per il modo in cui l’ha presentata questa sera, ma anche per il durissimo lavoro che sta svolgendo in sede ACP e di commissione per lo sviluppo. Ho redatto questa stessa relazione due volte in passato. So bene quanto sia difficile trovare idee nuove ed egli invece ha presentato non solo spunti innovativi, ma anche proposte estremamente interessanti che abbiamo cercato di inserire nelle regole che ci daremo per il futuro.</p>
      <p sl="en">L’anno appena trascorso ha significato una svolta nel partenariato ACP/UE. L’idea di andare ad Abuja in Nigeria l’anno scorso ha incontrato parecchia resistenza. Ma io credevo sinceramente che fosse importante sostenere in modo aperto la neonata democrazia nigeriana. Si è rivelata una delle migliori Assemblee mai tenute.</p>
      <p sl="en">Come ha affermato poco fa l'onorevole Howitt, si è trattato di uno sguardo al passato e di un dibattito su futuri accordi di associazione. Ma l'esperienza più positiva che si ricava da una visita ai paesi in via di sviluppo non è rappresentata tanto dall’Assemblea, quanto dai colloqui che si hanno con le persone che lavorano nella cooperazione e con coloro che vengono aiutati grazie al fatto che l'Europa continua a fornire questo aiuto allo sviluppo.</p>
      <p sl="en">In occasione della seduta tenutasi a Bruxelles abbiamo fatto i primi passi verso il riassetto dell'Assemblea in conformità dell’Accordo di Cotonou. Nella mia qualità di copresidente, d’ora in poi voglio trovarmi di fronte ad un gruppo che lavora, non che fa conversazione. Molte delle idee dell'onorevole Martínez Martínez sono state incorporate nelle nuove regole. Ora siamo un’assemblea parlamentare. Possiamo coinvolgere la società civile: si tratta di un obiettivo importantissimo. Voglio vedere commissioni permanenti che svolgono un lavoro vero anziché i gruppi di interesse attuali. Voglio vedere un reale partenariato nord-sud volto allo sradicamento della povertà e voglio che l’assemblea assuma un ruolo guida nella prevenzione dei conflitti e nella loro risoluzione.</p>
    </intervention>
    <intervention id="3-318" speaker_id="photo_generic" name="Nielson" is_mep="True" mode="spoken" role="Commissione">
      <p sl="en">Signor Presidente, mi si consenta di cogliere l'occasione per ringraziare il relatore per l'eccellente documento davvero innovativo, e per congratularmi con l’Assemblea parlamentare paritetica per la notevole mole di lavoro svolto nel corso dell’anno 2000. Sono lieto di confermare che parteciperò alla seduta dell’Assemblea che si terrà nel Gabon la prossima settimana. Questa sera tornerò a Bruxelles e domani mattina partirò per conoscere meglio il nostro paese ospite e svolgere una certa attività politica. E’ mia intenzione portare avanti uno scambio di opinioni franco ed aperto con l’Assemblea parlamentare paritetica e concordo con il relatore quando afferma che questo scambio di opinioni dovrebbe essere qualcosa di più che semplice retorica. Mi pare che gli sforzi fatti dall’Assemblea parlamentare paritetica nel corso degli ultimi anni tendano proprio a questo.</p>
      <p sl="en">Il 2000 è stato un anno importante sotto molti aspetti, non da ultimo il fatto che con la firma dell’Accordo di Cotonou in giugno abbiamo dato inizio ad una nuova ed entusiasmante fase di cooperazione con gli Stati ACP, che durerà per i prossimi vent’anni. E’ quindi opportuno che l’Assemblea parlamentare paritetica inizi a riflettere su come conformarsi ai cambiamenti che verranno introdotti dal prossimo accordo, in particolare promuovendo un dialogo più stretto con i nostri partner nel settore dello sviluppo su questioni quali il mantenimento della pace e la buona gestione degli affari pubblici.</p>
      <p sl="en">Stiamo innalzando il livello delle nostre ambizioni per quanto attiene al nuovo Accordo di Cotonou, a proposito del quale sono venute creandosi parecchie aspettative. Il relatore afferma che in questo nuovo contesto l’Assemblea parlamentare paritetica è pronta ad assumersi il ruolo di un'autentica autorità parlamentare ed appoggia le modifiche introdotte dall’Accordo di Cotonou per rafforzarla. La Commissione sostiene senz'altro il desiderio dell'Assemblea di svolgere un ruolo politicamente più ambizioso. Ciò è decisamente in linea con il nostro desiderio, cioè che l’Accordo di Cotonou contribuisca in generale al consolidamento delle relazioni nord-sud; riteniamo quindi decisamente auspicabile dare una valenza parlamentare alla questione.</p>
      <p sl="en">Concordo pienamente con il relatore sul ruolo che il dialogo politico può svolgere nelle regioni e nei paesi ACP che sono spesso caratterizzati da un clima di instabilità. E’ pertanto importante trarre profitto dalle possibilità di scambi d’opinione pacifici e costruttivi come parte di un processo di dialogo all’interno delle regioni e dei paesi ACP, che coinvolgano il governo e la società civile. La relazione contiene anche molti altri suggerimenti utili che non possono che rendere più interessante ed efficace il lavoro dell’Assemblea, e la Commissione attende con ansia l’attuazione dei cambiamenti previsti. L'Assemblea è un luogo d’incontro necessario e significativo tra il nord ed il sud del mondo. Noi europei dobbiamo sentirci orgogliosi di poter svolgere un tale ruolo. Da parte mia attendo con impazienza che venga avviata la cooperazione in questo nuovo contesto.</p>
    </intervention>
    <intervention id="3-319" speaker_id="1364" is_mep="True" mode="spoken" role="Presidente">
      <p sl="unknown">La ringrazio molto, Commissario Nielson.</p>
      <p sl="unknown">La discussione è chiusa.</p>
      <p sl="unknown">La votazione si svolgerà domani, giovedì, alle 12.00 .</p>
      <p sl="unknown">(La seduta termina alle 24.00).</p>
    </intervention>
  </section>
</text>
