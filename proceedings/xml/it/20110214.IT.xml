<?xml version='1.0' encoding='utf-8'?>
<text id="20110214.IT" lang="it" date="2011-02-14" place="Strasburgo" edition="Edizione GU">
  <section id="creitem1" title="1. Ripresa della sessione">
    <intervention id="1-004-000" speaker_id="28269" is_mep="True" mode="spoken" role="Presidente">
      <p sl="unknown">Dichiaro ripresa la sessione del Parlamento europeo aggiornata giovedì 3 febbraio 2011.</p>
    </intervention>
  </section>
  <section id="creitem2" title="2. Approvazione del processo verbale della seduta precedente: vedasi processo verbale"/>
  <section id="creitem3" title="3. Dichiarazioni della Presidenza">
    <intervention id="1-007-000" speaker_id="28269" is_mep="True" mode="spoken" role="Presidente">
      <p sl="unknown">Vorrei formulare varie osservazioni in riferimento all’apertura dell’odierna tornata. Oggi il nostro sguardo è rivolto ai vicini meridionali dell’Unione europea. Gli straordinari eventi che hanno coinvolto l’Egitto negli ultimi giorni hanno infuso nuovo coraggio nelle società dell’intera regione. Ammiriamo questo coraggio, così come la determinazione e le aspirazioni alla democrazia. Tale posizione ha già indotto notevoli cambiamenti che appoggiamo pienamente, pur rammaricandoci perchè ciò non sia avvenuto senza perdita di vite umane. Esortiamo tutti i governi della regione ad aprire il dialogo con i propri cittadini. Vogliamo che si ponga fine a ogni forma di interferenza con i dimostranti pacifici e si aboliscano i pluriennali stati di emergenza. Chiediamo che venga ristabilita la totale libertà di parola. La voce del popolo deve essere seguita, obiettivo importante anche per l’intera Unione europea come per tutti noi. Ricordiamoci che nel 1989 molti politici europei hanno temuto i cambiamenti avvenuti in Europea centrale e orientale, per cui vi invito a non aver paura di essere pienamente coinvolti politicamente ed economicamente. Aiutiamo i nostri vicini a realizzare le loro aspirazioni democratiche in maniera che vogliano vivere nei propri paesi e possano finalmente farlo con dignità, senza essere costretti a emigrare. Lavoriamo insieme per conseguire tale obiettivo come una vera comunità.</p>
      <a text="(Applausi)"/>
      <p sl="unknown">Rispetto alle vicende che hanno coinvolto i paesi nostri vicini orientali, vorrei inoltre richiamare l’attenzione sulla circostanza che alcuni Stati membri dell’Unione europea sono diventati meta di un numero considerevole di immigranti provenienti dalla regione. L’Unione dovrebbe agire rapidamente e di concerto per sostenere gli Stati membri che stanno registrando un aumento dell’afflusso di profughi. Nell’Unione europea condividiamo anche tale obbligo e tale responsabilità.</p>
      <p sl="unknown">L’altra notizia riguarda il fatto che il 12 febbraio abbiamo celebrato la giornata internazionale contro l’uso dei soldati bambini. Secondo le stime sono attualmente da 200 000 a 300 000 i bambini ingaggiati direttamente in conflitti armati in più di 20 paesi del mondo. Il Parlamento europeo partecipa attivamente alla lotta contro la vergognosa pratica dell’uso dei bambini nei conflitti armati.</p>
      <p sl="unknown">Infine, dall’Iran ci giungono dati sconvolgenti. Dall’inizio dell’anno si è triplicato il numero di persone giustiziate rispetto allo stesso periodo dello scorso anno. Particolarmente allarmanti sono le condanne a morte pronunciate contro dissidenti politici. Mi rivolgo alle autorità iraniane affinché impongano una moratoria sulla pena di morte e, in futuro, la bandiscano dall’elenco di punizioni prescritte in Iran.</p>
    </intervention>
  </section>
  <section id="creitem4" title="4. Firma di atti adottati in conformità della procedura legislativa ordinaria: vedasi processo verbale"/>
  <section id="creitem5" title="5. Composizione delle commissioni e delle delegazioni: vedasi processo verbale"/>
  <section id="creitem6" title="6. Presentazione di documenti: vedasi processo verbale"/>
  <section id="creitem7" title="7. Dichiarazioni scritte decadute: vedasi processo verbale"/>
  <section id="creitem8" title="8. Petizioni: vedasi processo verbale"/>
  <section id="creitem9" title="9. Trasmissione di testi di accordo da parte del Consiglio: vedasi processo verbale"/>
  <section id="creitem10" title="10. Seguito dato alle posizioni e risoluzioni del Parlamento: vedasi processo verbale"/>
  <section id="creitem11" title="11. Interrogazioni orali e dichiarazioni scritte (presentazione): vedasi processo verbale"/>
  <section id="creitem12" title="12. Ordine dei lavori">
    <intervention id="1-017-000" speaker_id="28269" is_mep="True" mode="spoken" role="Presidente">
      <p sl="unknown">Il progetto di ordine del giorno definitivo predisposto in occasione della riunione di giovedì 20 febbraio 2011 dalla Conferenza dei presidenti ai sensi dell’articolo 137 del regolamento è stato distribuito. Sono state proposte le seguenti modifiche.</p>
      <p sl="unknown">Lunedì</p>
      <p sl="unknown">Non sono state proposte modifiche.</p>
      <p sl="unknown">Martedì</p>
      <p sl="unknown">Il gruppo Verts/ALE e il gruppo ALDE hanno chiesto l’inserimento nell’ordine dei lavori di martedì mattina di una dichiarazione del Vicepresidente della Commissione e dell’Alto rappresentante dell’Unione per gli affari esteri e la politica di sicurezza sullo Stato di diritto in Russia. Innanzi tutto, vorrei domandare all’onorevole Harms di intervenire in maniera che possa illustrare le motivazioni di tale richiesta. A lei la parola, onorevole Harms.</p>
    </intervention>
    <intervention id="1-018-000" speaker_id="28233" name="Rebecca Harms" is_mep="True" mode="spoken">
      <p sl="de">a nome del gruppo Verts/ALE. – Signor Presidente, sono del parere che, alla luce di quanto accaduto nel caso Khodorkovsky, dovremmo discutere assolutamente la questione dello Stato di diritto in Russia. Considerate peraltro le elezioni della duma previste in autunno, penso che abbiamo validi motivi per interessarci della situazione nel paese, che è il nostro principale vicino a Est del continente.</p>
      <p sl="de">Come è ovvio, spesso al momento si ripropone l’interrogativo se stiamo facendo abbastanza nei paesi nostri vicini per aiutare l’instaurazione dei diritti di civili e umani e della libertà. Molti di noi si sono sicuramente chiesti, facendo autocritica, se realmente abbiamo sempre discusso ciò che era necessario nel caso dell’Egitto e della Tunisia. Non voglio che si agisca in maniera negligente anche all’Est del nostro continente, per cui vi chiedo di affrontare la questione dello Stato di diritto in Russia questa settimana, senza ulteriori rinvii, o più specificamente domani.</p>
    </intervention>
    <intervention id="1-019-000" speaker_id="97058" name="Guy Verhofstadt" is_mep="True" mode="spoken">
      <p sl="en">a nome del gruppo ALDE. – Signor Presidente, desidero appoggiare la richiesta dell’onorevole Harms, aggiungendo altresì che, da quando abbiamo formulato tale richiesta in sede di Conferenza dei presidenti e ora in plenaria, siamo stati oggetto di crescenti pressioni in senso contrario da parte russa.</p>
      <p sl="en">L’onorevole Ojuland, che ha organizzato qualche settimana fa un seminario sullo Stato di diritto in Russia, ha incontrato un rappresentante del Ministero degli esteri russo, il quale ha suggerito di non spingere in tal senso né per una risoluzione del Parlamento europeo sullo Stato di diritto in Russia. Non credo che spetti ai russi decidere l’ordine del giorno del Parlamento europeo: è nostro compito farlo.</p>
      <a text="(Applausi)"/>
    </intervention>
    <intervention id="1-020-000" speaker_id="33990" name="Adrian Severin" is_mep="True" mode="spoken">
      <p sl="en">a nome del gruppo S&amp;D. – Signor Presidente, in quanto relatore permanente sulle relazioni con la Russia, vorrei informarvi che abbiamo già intrapreso un processo molto accurato per affrontare tutte le questioni più rilevanti che sono importanti nelle nostre relazioni con la Russia.</p>
      <p sl="en">Si è già tenuta un’audizione con il rappresentante del servizio per l’azione esterna e un rappresentante del governo russo. Il 2 marzo organizzeremo un’altra audizione con esperti che affronteranno tutti gli aspetti importanti delle relazioni con la Russia.</p>
      <p sl="en">Nella seconda settimana di marzo intendiamo disporre di un testo completo, compresa una raccomandazione, che sarà oggetto di discussione e modifiche e sfocerà in un dibattito in plenaria con la partecipazione dell’Alto rappresentante, che, secondo le nostre informazioni, questa settimana non è disponibile.</p>
      <p sl="en">Pertanto, senza trascurare né negare l’importanza dell’argomento, sarebbe meglio lasciare che il processo prosegua e giunga a termine in maniera da organizzare una discussione di ampio respiro che dia credibilità alla nostra decisione.</p>
    </intervention>
    <intervention id="1-021-000" speaker_id="4342" name="Joseph Daul" is_mep="True" mode="spoken">
      <p sl="fr">Signor Presidente, mi sfugge un aspetto. La scorsa settimana, durante la Conferenza dei presidenti, lei ha affermato che avremmo tenuto una discussione sulla Russia in marzo perché sarebbe stata presente la baronessa Ashton. Dopodiché, durante la Conferenza dei presidenti, lei ha detto che era necessario organizzare un dibattito sulla Russia perché Putin si sarebbe recato in visita presso la Commissione, o meglio presso il Presidente Barroso.</p>
      <p sl="fr">Secondo le informazioni da me ricevute questo pomeriggio, Putin non incontrerà la Commissione. Le dispone di informazioni in merito? La discussione è stata chiesta la scorsa settimana soltanto perché era prevista una visita di Putin. Tuttavia, un dibattito sulla Russia, con relativa risoluzione, è ancora previsto per marzo.</p>
      <p sl="fr">Vorrei dunque alcuni chiarimenti in merito a quanto affermato.</p>
    </intervention>
    <intervention id="1-022-000" speaker_id="28269" is_mep="True" mode="spoken" role="Presidente">
      <p sl="unknown">La dichiarazione del Vicepresidente della Commissione e dell’Alto rappresentante dell’Unione per gli affari esteri e la politica di sicurezza sullo Stato di diritto Russia sarà inserita come terzo punto all’ordine del giorno di martedì mattina. Il termine per la presentazione delle proposte di risoluzione scade martedì 15 febbraio alle 10.00. Il termine per la presentazione di emendamenti e proposte di risoluzione comuni scade mercoledì 16 febbraio alle 10.00. Il termine per la presentazione di emendamenti alle proposte di risoluzione comuni scade invece mercoledì 16 febbraio alle 11.00. Pertanto, dopo le 11.00 di mercoledì 16 febbraio non saranno accolte ulteriori proposte o emendamenti. La votazione si svolgerà giovedì.</p>
      <p sl="unknown">Onorevoli colleghi, vi è un’ulteriore richiesta per martedì. Il gruppo PPE ha domandato l’inserimento nell’ordine dei lavori di una dichiarazione della Commissione sulla situazione a Lampedusa. Le motivazioni di tale richiesta vi saranno illustrate dall’onorevole Mauro. A lei la parola, onorevole Mauro.</p>
    </intervention>
    <intervention id="1-023-000" speaker_id="4393" name="Mario Mauro" is_mep="True" mode="spoken">
      <p sl="it">a nome del gruppo PPE . – Signor Presidente, come giustamente da lei ricordato, siamo in presenza di fenomeni epocali che stanno determinando un incremento straordinario del flusso migratorio verso l'Europa. Sebbene sia oggi Lampedusa ad essere investita da questo flusso migratorio straordinario, è però l'Europa tutta ad essere chiamata in causa per il processo di destabilizzazione e di cambiamento che riguarda l'intero Maghreb.</p>
      <p sl="it">Riteniamo quindi assolutamente urgente e importante che la Commissione prenda la parola, per rispondere non solo alle implicazioni di carattere umanitario ma anche a quelle più profondamente strategiche che ci devono indurre a rivedere la nostra politica rispetto al Mediterraneo. Chiediamo pertanto che martedì pomeriggio si svolga un dibattito separato con il Commissario Malmström, riducendo di mezz'ora il tempo riservato alle interrogazioni alla Commissione, vista l'urgenza della questione.</p>
    </intervention>
    <intervention id="1-024-000" speaker_id="1911" name="Martin Schulz" is_mep="True" mode="spoken">
      <p sl="de">a nome del gruppo S&amp;D. – Signor Presidente, anche noi dei gruppo S&amp;D desideriamo presentare una proposta di tale natura. Vorrei tuttavia raccomandare all’onorevole Mauro e alla Camera di formularla in maniera un po’ più precisa. Dopo tutto, abbiamo a che vedere con un afflusso di persone enorme. Sono certo che l’Italia, come ogni altro paese del Mediterraneo, sia estenuata dal tentativo di risolvere da sola l’attuale problema perché non è l’unico paese che si trova a dover far fronte a questo massiccio afflusso di profughi. Possiamo ipotizzare che anche Malta, Grecia e Spagna in un futuro prevedibile dovranno confrontarsi con tale problema. Dovremmo pertanto chiedere che il titolo della discussione sia formulato in maniera molto precisa in maniera da ottenere specificamente una dichiarazione della Commissione in merito a misure immediate da parte dell’Unione europea per sostenere l’Italia e altri paesi comunitari interessati nella gestione dell’afflusso di profughi.</p>
    </intervention>
    <intervention id="1-026-000" speaker_id="96821" name="Rui Tavares" is_mep="True" mode="spoken">
      <p sl="en">Signor Presidente, vorrei intervenire a favore della proposta dell’onorevole Schultz in quanto la questione va ben oltre la sola Lampedusa: vi sono 5 000 chilometri tra Marocco e Siria e a ogni chilometro il rischio umanitario aumenta. Non si tratta di capire se l’Unione europea aiuterà il governo italiano, bensì di appurare se siamo pronti ad agire come continente per affrontare un rischio continentale. Questo è il compito che siamo chiamati ad assolvere.</p>
    </intervention>
    <intervention id="1-027-000" speaker_id="28269" is_mep="True" mode="spoken" role="Presidente">
      <p sl="unknown">Dobbiamo dunque stabilire un titolo per la discussione. Il gruppo S&amp;D ha suggerito il seguente: “Misure dell’Unione europea per l’Italia in relazione ai movimenti migratori”. Se non vado errato, l’onorevole Schulz intende presentare un emendamento.</p>
    </intervention>
    <intervention id="1-028-000" speaker_id="1911" name="Martin Schulz" is_mep="True" mode="spoken">
      <p sl="de">a nome del gruppo S&amp;D. – Signor Presidente, cercherò di riformulare il mio pensiero in maniera estremamente precisa. Vorremmo che la Commissione rilasciasse una dichiarazione sulle misure immediate che l’Unione europea intende intraprendere per sostenere l’Italia e altri Stati interessati nella gestione dell’attuale afflusso di profughi.</p>
    </intervention>
    <intervention id="1-029-000" speaker_id="28269" is_mep="True" mode="spoken" role="Presidente">
      <p sl="unknown">Capisco. Il titolo proposto è il seguente: “Presentazione da parte della Commissione europea di misure a sostegno dell’Italia e di altri Stati membri oggetto di flussi migratori eccezionali”.</p>
      <a text="(Il Parlamento approva il titolo)"/>
      <p sl="unknown">Mercoledì</p>
      <p sl="unknown">Non sono state proposte modifiche.</p>
      <p sl="unknown">Giovedì</p>
      <p sl="unknown">Il gruppo EFD ha chiesto l’inserimento nell’ordine dei lavori della sua interrogazione orale alla Commissione in merito all’uso del mandato di arresto europeo nel caso Julian Assange. Chi desiderava intervenire in merito a tale richiesta?</p>
    </intervention>
    <intervention id="1-030-000" speaker_id="28497" name="Gerard Batten" is_mep="True" mode="spoken">
      <p sl="en">a nome del gruppo EFD. – Signor Presidente, la presente interrogazione orale non riguarda la colpevolezza o l’innocenza di Assange rispetto alle accuse di stupro rivoltegli in Svezia. Riguarda invece le procedure del mandato di arresto europeo e il suo eventuale uso improprio per fini politici.</p>
      <p sl="en">Il mandato di arresto europeo permette che qualunque cittadino europeo sia consegnato senza che un tribunale abbia la possibilità di valutare le prove prima facie contro di lui e pressoché senza alcun potere di negare la consegna. Il mandato di arresto europeo si presta dunque senza dubbio a un utilizzo improprio e contro dissidenti politici.</p>
      <p sl="en">Il caso Assange riguarda presunti reati perpetrati in Svezia o il desiderio degli Stati Uniti di estradarlo da un paese europeo che rispetta le norme? Discutere le procedure è fondamentale per comprendere il caso e decidere se il mandato di arresto europeo sia utilizzato in maniera impropria e illegittima. È necessario un dibattito approfondito in Aula con la partecipazione di tutte le fazioni politiche. Vi prego di votare a favore.</p>
    </intervention>
    <intervention id="1-031-000" speaker_id="28155" name="Edit Herczog" is_mep="True" mode="spoken">
      <p sl="en">a nome del gruppo S&amp;D. – Signor Presidente, nel 2004 un cittadino irlandese ha causato un incidente mortale in Ungheria. Soltanto lo scorso venerdì le autorità irlandesi hanno deciso che la persona in questione poteva rientrare in Ungheria per essere processata.</p>
      <p sl="en">A livello europeo, pertanto, la procedura deve essere più rigida di quanto lo è attualmente, altrimenti le vittime dovranno aspettare anni, non soltanto in questo caso, ma anche in altri. La procedura deve essere molto più rigorosa, per cui siamo ovviamente a favore.</p>
    </intervention>
    <intervention id="1-032-000" speaker_id="1911" name="Martin Schulz" is_mep="True" mode="spoken">
      <p sl="de">a nome del gruppo S&amp;D. – Signor Presidente, vorrei chiedere un chiarimento in merito al regolamento. Non so se il Parlamento europeo possa tenere un dibattito fondamentale sul mandato di arresto europeo. Si può essere favorevoli o contrari al mandato di arresto europeo e alla sua attuazione, ma sinceramente non credo che secondo il regolamento il Parlamento europeo si possa discuterne in relazione a un procedimento penale ancora in corso. Se così fosse, mi vengono in mente un altro paio di casi che potremmo sicuramente affrontare. Nelle circostanze mi preme invece raccomandarvi di non rendere un procedimento legale attualmente in corso oggetto di una discussione fondamentale qui, in sede di Parlamento europeo.</p>
    </intervention>
  </section>
  <section id="creitem13" title="13. Attuazione della direttiva sui servizi (discussione)">
    <intervention id="1-035-000" speaker_id="28269" is_mep="True" mode="spoken" role="Presidente">
      <p sl="unknown">L’ordine del giorno reca la relazione (A7-0012/2011), presentata dall’onorevole Gebhardt e nome della commissione per il mercato interno e la protezione dei consumatori, concernente l’attuazione della direttiva sui servizi [(2006/123/CE) (2010/2053(INI) ].</p>
    </intervention>
    <intervention id="1-036-000" speaker_id="1913" name="Evelyne Gebhardt" is_mep="True" mode="spoken" role="relatore">
      <p sl="de">Signor Presidente, onorevoli colleghi, qui in Parlamento europeo abbiamo discusso a lungo la direttiva sui servizi e nei nostri dibattiti abbiamo manifestato molte preoccupazioni circa il modo in cui dovrebbe essere attuata e la maniera per garantire che i prestatori di servizi possano liberamente circolare nell’Unione europea. È stata una politica importante. Per questo, noi, come Parlamento, abbiamo deciso che volevamo non soltanto definire tale normativa, ma anche monitorare le modalità del suo effettivo recepimento negli Stati membri. È nel nostro interesse che la direttiva sia recepita in maniera adeguata, corretta e precisa. Anche la Commissione europea si è detta disposta ad aiutarci al riguardo. Vorrei dunque ringraziare il Commissario Barnier che ci ha offerto preziose informazioni in proposito.</p>
      <p sl="de">Nutriamo specifiche preoccupazioni circa quattro ambiti specifici, segnatamente la procedura di valutazione, gli sportelli unici, la cooperazione amministrativa e l’ambito di applicazione della direttiva.</p>
      <p sl="de">Per quel che riguarda il primo punto, ecco quanto ho da dire. La valutazione reciproca è uno degli elementi fondamentali a cui noi, come Parlamento, e io, come relatrice, siamo contrari perché ciò comporta moltissima burocrazia negli Stati membri. Oggi sento anche gli Stati membri affermare che effettivamente si lamenta una certa burocratizzazione. Al riguardo, però, vorrei soltanto ribadire agli Stati membri che sono stati loro a volerlo, non il Parlamento! Hanno inserito tale requisito nella normativa e, pertanto, dovrebbero assumersene la responsabilità anche se, per esempio, le comunità locali stanno iniziando a discutere ciò che l’Europa ha fatto loro nuovamente.</p>
      <p sl="de">Per quanto concerne il secondo aspetto, quello degli sportelli unici, direi che questa è la risposta al nostro orientamento politico. Abbiamo affermato con sufficientemente chiarezza che il principio della direttiva sui servizi non è il principio del paese di origine, bensì il principio del paese di destinazione. Ciò significa che i prestatori di servizi devono rispettare il diritto dello Stato in cui operano, il che rende importantissimo che ottengano dagli sportelli unici non soltanto informazioni sulle leggi che sono chiamati a rispettare, bensì anche la necessaria assistenza che consenta loro di applicare realmente detto diritto in maniera adeguata e coerente negli Stati membri. Trovo pertanto deprecabile che, sebbene tali sportelli unici siano stati istituiti in molti Stati membri, per quanto a oggi non in tutti, ciò sia avvenuto soltanto in maniera molto insoddisfacente. In alcuni casi, sono unicamente portali Internet. Questo non ci soddisfa come Parlamento europeo. Deve esservi molto di più dietro gli sportelli unici. Devono esservi persone che possano fornire assistenza reale ai prestatori di servizi in tale ambito. Un problema al riguardo è quello legato alle lingue disponibili. Non basta offrire la lingua locale ed eventualmente l’inglese. A mio parere, e il Parlamento si è espresso in maniera analoga, è importante per i prestatori di servizi che si parli anche la lingua del paese confinante. Lo dico volgendo lo sguardo al nostro Presidente polacco: nella zona di confine tra Germania e Polonia, in Polonia dovrebbe essere offerto il tedesco e in Germania il polacco in modo che informazioni e assistenza possano rappresentare realmente un aiuto concreto e anche le piccole imprese, che non hanno competenze linguistiche in inglese, possano svolgere realmente attività transfrontaliere.</p>
      <p sl="de">La cooperazione amministrativa è un altro aspetto importante, ambito nel quale ci stiamo dirigendo nella giusta direzione. In proposito, gli Stati membri hanno ancora moltissimo lavoro da svolgere a livello di cooperazione, istruzione e formazione dei funzionari affinché il sistema possa essere utilizzato realmente in maniera appropriata.</p>
      <p sl="de">Giungiamo infine all’ambito di applicazione in merito al quale vorrei chiarire nuovamente che abbiamo escluso tutti i servizi di interesse economico comune dall’ambito dell’articolo 16. Mi aspetto che gli Stati membri rispettino tale decisione. Se intendono includere tali servizi nel campo di applicazione della direttiva, è nel loro diritto farlo, ma senza considerarli facenti parte della direttiva sui servizi a tutti gli effetti. Si tratta invece di una loro dichiarazione di intenti politica, una scelta della quale si devono anche assumere la responsabilità. Questo è ciò che chiedo agli Stati membri in tale contesto.</p>
    </intervention>
    <intervention id="1-037-000" speaker_id="photo_generic" name="Michel Barnier" is_mep="True" mode="spoken">
      <p sl="fr">membro della Commissione. – Signor Presidente, la ringrazio per le sue osservazioni introduttive. Anch’io sono lieto di essere nuovamente tra voi, come ogni mese. Vorrei ringraziare il Parlamento e, in particolare, l’onorevole Gebhardt per la loro insistenza e vigilanza. Comprendo il motivo per il quale il Parlamento è esigente in merito alla corretta attuazione di tale direttiva, adottata soltanto poco più di quattro anni fa. L’onorevole Gebhardt ha fatto riferimento a lunghe discussioni in Parlamento, discussioni avvenute prima e anche al di fuori del Parlamento.</p>
      <p sl="fr">Ricordo alcuni dibattiti animati sull’argomento, spesso interessanti, talvolta un po’ irrazionali. Non ho inoltre dimenticato, onorevole Gebhardt, il ruolo decisivo svolto dal Parlamento, spronato da lei personalmente e dall’onorevole Harbour, per migliorare la proposta iniziale della Commissione e superare la situazione di stallo nella quale all’epoca ci siamo trovati. Lo ha fatto mantenendo la struttura complessiva della direttiva che è volta, e questo è ovviamente uno dei temi principali in gioco nel mercato interno, a promuovere la crescita e l’occupazione perché oggi è chiaro, onorevoli parlamentari, che 9 posti di lavoro su 10 creati nell’economia europea lo sono nel settore dei servizi. Posso anche dirvi che sono molto incline a che si creino nuovi posti di lavoro nel settore industriale, il che ovviamente solleva altre questioni per quanto concerne le politiche europee che dovremmo incoraggiare per mantenere una base produttiva industriale. I servizi, tuttavia, sono una fonte fondamentale di crescita e occupazione.</p>
      <p sl="fr">Con la nuova relazione dell’onorevole Gebhardt, il Parlamento ha riconfermato il suo impegno al riguardo e l’onorevole Gebhardt ha dimostrato, se così posso dire, di essere molto determinata. In questa occasione personalmente sono lieto della sua determinazione per quanto riguarda il monitoraggio del recepimento e della corretta attuazione della direttiva, prerequisito essenziale per il completamento del mercato interno nel campo dei servizi.</p>
      <p sl="fr">Oggi qui, di fronte a voi, a quattro anni di distanza dall’adozione della direttiva, posso affermare che ha già prodotto risultati tangibili. Abbiamo ricevuto, onorevoli parlamentari, più di 1 000 notifiche di modifiche di normative degli Stati membri. Talvolta si è trattato di testi quadro o globali che hanno introdotto essi stessi cambiamenti settoriali in ogni paese o persino in ogni regione. Di fatto, diverse migliaia di modifiche sono state già apportate alle normative nazionali o regionali sulla scia dello slancio impresso dalla direttiva. Crediamo che offra ancora notevoli potenzialità e per questo dobbiamo esercitare pressioni per procedere in tal senso.</p>
      <p sl="fr">L’onorevole Gebhardt ha sollevato una questione estremamente importante che riguarda gli strumenti della direttiva sui servizi. Mi riferisco agli sportelli unici. Appoggio pienamente l’approccio ambizioso che il Parlamento sta assumendo per garantire che tali sportelli divengano molto presto veri e propri portali amministrativi che permettano alle società di espletare online tutte le loro procedure e formalità, comprese, onorevole Gebhardt, onorevoli parlamentari, quelle che esulano dall’ambito di applicazione della sola direttiva.</p>
      <p sl="fr">Proprio in tale contesto, stiamo collaborando con gli Stati membri per ottenere l’interoperatività transfrontaliera delle firme elettroniche. Inoltre, probabilmente entro la fine dell’anno vi presenterò un testo sulle firme elettroniche e l’interoperatività transfrontaliera di carte di identità e documenti elettronici. Concordo altresì con voi sull’importanza di mettere a disposizione sportelli unici che siano realmente plurilingue, parte essenziale del loro valore aggiunto, in maniera che i cittadini possano usufruirne nella propria lingua ricevendo una risposta nel proprio idioma, anche a livello transfrontaliero, affinché tale strumento, quello dello sportello unico, divenga anche accessibile, in particolare alle piccole e medie imprese. Tra l’altro, una delle chiavi per agevolare la cooperazione amministrativa e sviluppare gli sportelli unici, come voi desiderate, consiste nel migliorare contestualmente la qualità delle traduzioni elettroniche. Ne discuteremo forse più tardi in relazione al brevetto.</p>
      <p sl="fr">Mi sto personalmente impegnando, all’interno del Collegio e con i colleghi incaricati dei vari programmi, poiché sono suddivisi tra diverse Direzioni generali, per intensificare la ricerca e lo sviluppo di programmi elettronici al fine di garantire la possibilità di disporre quanto prima delle traduzioni migliori e più sofisticate non soltanto per il brevetto, bensì anche per altri utilizzi come gli sportelli unici e il sistema di informazione del mercato (IMI). Poter disporre di una traduzione perfetta grazie a questi sistemi elettronici computerizzati rappresenterà un cambiamento radicale per tutti noi qui che dobbiamo lavorare in più di 23 lingue. Condivido peraltro il punto di vista del Parlamento per quel che riguarda la necessità di formare funzionari nazionali in maniera che sviluppino una vera cultura di cooperazione amministrativa nel caso in cui non sia già esistente.</p>
      <p sl="fr">Onorevole Gebhardt, continueremo altresì a promuovere l’uso del sistema IMI che ho citato poc’anzi. Oggi, e ho riesaminato la questione di recente, quasi 5 000 autorità europee sono registrate nel sistema IMI e il mio scopo è molto semplice: intendo trasformare il sistema di una sorta di Facebook amministrativo, se mi consentite di usare questa espressione, corredato da uno strumento di traduzione. Onorevoli parlamentari, il mio portafoglio include tre importantissimi strumenti per avvicinare l’Europa ai cittadini e alle piccole e medie imprese. Si tratta segnatamente degli sportelli unici, del sistema IMI e della rete per la soluzione dei problemi nel mercato interno (Solvit). Potete dunque contare su di me che lavorerò espressamente su questi tre strumenti in maniera da dotarli di risorse, specialmente di traduzione, ma anche altre, valutando anche come sono attuati in ogni paese.</p>
      <p sl="fr">Non mi accontenterò peraltro di spiegarvi qui i vari aspetti, ma intendo spiegarli anche nelle varie capitali, per cui, come ho promesso, ogni settimana mi recherò in una capitale europea e in ogni capitale terrò un workshop con i funzionari nazionali incaricati dell’attuazione delle nostre direttive sulle qualifiche nazionali, i servizi e gli appalti pubblici, accertandomi ogni volta come e con quali mezzi tali strumenti, ossia gli sportelli unici, la rete Solvit e il sistema IMI, sono attuati e utilizzati. Mi sono dunque recato in Lussemburgo la scorsa settimana e mi recherò in Slovenia questa settimana per effettuare tale verifica presso i funzionari, verifica di cui ho bisogno per garantire che il mercato interno funzioni correttamente.</p>
      <p sl="fr">Continueremo pertanto a lavorare in tale spirito con gli Stati membri accertandoci che, oltre a essere semplicemente recepita, la direttiva sui servizi sia effettivamente attuata in maniera corretta. Infine, a seconda degli argomenti che saranno trattati nel corso dell’imminente dibattito, resterò a disposizione del Parlamento per fornirgli risposte più precise in merito al monitoraggio dell’attuazione della direttiva sui servizi.</p>
    </intervention>
    <intervention id="1-038-000" speaker_id="96862" name="Sophie Auconie" is_mep="True" mode="spoken">
      <p sl="fr">relatore per parere della commissione per gli affari economici e monetari. – Signor Presidente, signor Commissario, onorevoli colleghi, lo scopo qui non è rivedere l’attuazione della direttiva sui servizi elaborata e successivamente adottata dal Parlamento nel 2006. È decisamente troppo presto per farlo. Molti Stati membri non l’hanno ancora recepita in maniera integrale o corretta. Questo è esattamente il motivo che ha indotto a predisporre la presente relazione di iniziativa.</p>
      <p sl="fr">In primo luogo, la relazione sottolinea l’importanza in termini sia economici sia sociali di questa apertura del settore dei servizi in Europa. Come lei ha detto, signor Commissario, le attività coperte rappresentano il 40 per cento del PIL e dell’occupazione dell’Unione e il potenziale di crescita è, secondo le stime, dell’ordine dello 0,6-1,5 per cento del PIL. Come lei affermava poc’anzi, signor Commissario, 9 posti di lavoro su 10 si traducono in un impatto economico reale.</p>
      <p sl="fr">In secondo luogo, la relazione sottolinea gli elementi fondamentali del recepimento della direttiva. Dal canto mio, sottolineerò due aspetti che lei stessa ha ribadito, onorevole Gebhardt.</p>
      <p sl="fr">In primo luogo, gli sportelli unici. Dobbiamo ricordare che il nostro scopo è ovviamente agevolare la prestazione di servizi in Europa. In pratica, ciò significa che gli imprenditori che intendono creare un’azienda all’estero o fornire servizi transfrontalieri dovrebbero potersi avvalere di uno sportello unico che illustrerà tutte le formalità e le procedure da rispettare per creare un’impresa e lo farà nella lingua dell’imprenditore. Tali sportelli unici sono la chiave del successo della direttiva sui servizi. Devono essere facilmente accessibili, sia fisicamente sia elettronicamente, come si è detto, e devono essere efficaci e interoperativi. È importante non creare un onere amministrativo penalizzante per i nostri imprenditori che, nella maggior parte dei casi, hanno piccole e medie imprese.</p>
      <p sl="fr">Il secondo aspetto riguarda l’ambito di applicazione della direttiva. La direttiva esclude una serie di campi dal suo ambito in ragione della loro natura specifica. Ciò vale, in particolare, per i servizi non economici di interesse generale, visto che i servizi economici di interesse generale in linea di principio sono stati coperti. A mio giudizio, tutto questo manca di chiarezza giuridica e dobbiamo monitorare da vicino il modo in cui gli Stati membri applicano tali norme.</p>
      <p sl="fr">Da ultimo, penso che si debba tenere un vero e proprio dibattito politico a livello europeo su ciò che intendiamo per servizi di interesse generale e le norme che intendiamo applicarvi.</p>
    </intervention>
    <intervention id="1-039-000" speaker_id="34249" name="Filiz Hakaeva Hyusmenova" is_mep="True" mode="spoken">
      <p sl="bg">relatore per parere della commissione per lo sviluppo regionale. – Signor Presidente, gli Stati membri hanno avuto tre anni per recepire la direttiva sui servizi nel proprio diritto nazionale. Trascorso un anno da tale termine, possiamo valutarne l’attuazione e tracciare le prospettive per ulteriori progressi.</p>
      <p sl="bg">La relazione della Commissione europea rivela chiaramente la varietà dei requisiti amministrativi e giuridici esistenti negli Stati membri, i diversi approcci e la variabilità con cui la direttiva è stata recepita. Sviluppare un mercato unico per i servizi è molto importante per creare nuova occupazione. Per questo ritengo che la Commissione e gli Stati membri debbano essere più attivi e propositivi nell’eliminare tutte le barriere giuridiche e amministrative rimaste.</p>
      <p sl="bg">Occorre prestare maggiore sostegno alle piccole e medie imprese. Applicare il principio del plurilinguismo a livello di singolo sportello unico e sfruttare più capillarmente i benefici dell’e-government agevolerebbe notevolmente l’attività dei prestatori di servizi.</p>
    </intervention>
    <intervention id="1-040-000" speaker_id="28275" name="Małgorzata Handzlik" is_mep="True" mode="spoken">
      <p sl="pl">a nome del gruppo PPE. – Signor Presidente, vorrei esprimere sinceri ringraziamenti alla relatrice per l’ottimo lavoro svolto insieme e la sua apertura al compromesso. Posso affermare senza tema di smentita che la direttiva sui servizi è la chiave per un mercato comune operante in maniera corretta. Se non dovesse essere recepita in maniera adeguata, possiamo dimenticarci la visione di Jacques Delors e molte iniziative dell’atto sul mercato unico resteranno promesse vacue. Pertanto, a nome del mio gruppo, il gruppo PPE, mi rivolgo soprattutto agli Stati membri affinché svolgano il più rapidamente possibile il lavoro restante per il recepimento. Dopo la crisi che abbiamo vissuto, la direttiva sui servizi ci occorre più che mai.</p>
      <p sl="pl">La relazione adottata in sede di commissione per il mercato interno e la protezione dei consumatori attribuisce grande importanza, a mio parere la massima, agli sportelli unici che, dal punto di vista dell’utente, ancora funzionano in maniera inadeguata. In alcuni casi, molte procedure non sono ancora disponibili in forma elettronica. Noi vogliamo che gli sportelli unici siano centri completi di contatto elettronico con le autorità. Non dovremmo dimenticare, tuttavia, che i punti di partenza per i vari Stati membri sono differenti. In alcuni gli sportelli unici sono stati istituiti sulla base di strutture esistenti, in altri sono stati creati ex novo. Vogliamo però che aiutino i prestatori di servizi nella stessa maniera in tutti i paesi membri. Mi sembra dunque indispensabile che la Commissione sviluppi una serie di migliori prassi che li aiutino nell’ulteriore lavoro sugli sportelli unici.</p>
      <p sl="pl">Vorrei infine brevemente soffermarmi sulla relazione recentemente pubblicata in tema di valutazione reciproca. La relazione della commissione per il mercato unico e la protezione dei consumatori già conteneva l’affermazione secondo cui gli Stati membri non sono stati sufficientemente ambiziosi in termini di semplificazione normativa, spesso decidendo di sostituire a un requisito un altro. Purtroppo, la lettura della relazione sulla valutazione reciproca conferma tali timori. Siamo ancora di fronte a situazioni in cui gli Stati membri tentano di applicare norme che, a volte, non paiono trovare giustificazione nelle disposizioni della direttiva sui servizi. Spero che l’ulteriore lavoro sulla direttiva proceda eliminando tale incongruenza.</p>
    </intervention>
    <intervention id="1-041-000" speaker_id="28177" name="Bernadette Vergnaud" is_mep="True" mode="spoken">
      <p sl="fr">a nome del gruppo S&amp;D. – Signor Presidente, signor Commissario, onorevoli colleghi, la direttiva sui servizi è stata oggetto di un dibattito politico pubblico senza precedenti quando è stata discussa in Parlamento.</p>
      <p sl="fr">Grazie agli sforzi profusi per giungere a un compromesso, guidati dall’onorevole Gebhardt, con la quale mi complimento, il testo che il Parlamento è riuscito ad adottare nel 2006 è stato un testo che ha riconciliato la necessità di stimolare il mercato interno nel campo dei servizi come fonte di potenziale crescita e creazione di occupazione e il rispetto dei diritti sociali, del diritto del lavoro e della natura specifica dei servizi di interesse generale.</p>
      <p sl="fr">Per mantenere tale equilibrio estremamente fragile, la direttiva doveva essere recepita con la massima cura. Ciò ha causato problemi a molti Stati membri come, per esempio, difficoltà di attuazione degli sportelli unici e del processo di valutazione reciproca.</p>
      <p sl="fr">Proprio in questi giorni mi preoccupa la scelta operata dalla Francia che contesto; si tratta di una scelta decisamente minoritaria che comporterà una frammentazione delle disposizioni in una serie di leggi e decreti. Mi rammarico altresì per l’interpretazione estremamente restrittiva del concetto di autorizzazione della prestazione di servizi che creerà incertezza giuridica per i servizi sociali relativi alla custodia dei minori e dei disabili, anche se nella direttiva erano previste possibilità di deroga ed esclusione.</p>
      <p sl="fr">Il Parlamento sta svolgendo e continuerà a svolgere appieno il ruolo che gli spetta nel monitoraggio della corretta attuazione di tale direttiva, fondamentale per garantire che il mercato unico crei posti di lavoro e sia più vicino ai cittadini e che l’Europa sia vissuta quotidianamente come elemento positivo, non negativo.</p>
      <p sl="fr">Mi rivolgo pertanto agli Stati membri e alla Commissione affinché intensifichino l’impegno profuso per garantire un processo assolutamente trasparente per i cittadini europei.</p>
      <a text="(Il Presidente inter rompe l’oratore)"/>
    </intervention>
    <intervention id="1-042-000" speaker_id="96709" name="Morten Løkkegaard" is_mep="True" mode="spoken">
      <p sl="da">a nome del gruppo ALDE. – Signor Presidente, sono certo che nel 2006 pochi si siano resi conto che stavamo adottando uno strumento importantissimo per consentire all’Unione di superare la crisi che ci attendeva proprio dietro l’angolo. Con la capacità potenziale di incrementare il PIL dell’Unione ben dell’1,5 per cento e creare tantissima occupazione, dobbiamo dire che, adottando tale strumento, abbiamo compiuto un salto verso la libera circolazione dei servizi. Oggi, nel 2011, tutti si accorgono che stiamo vivendo una crisi alquanto generalizzata e per questo, come è ovvio, è particolarmente deplorevole il fatto che diversi Stati membri non abbiano ancora recepito passaggi importanti della direttiva. La relazione è giunta dunque in un momento estremamente opportuno. È una sfida al buon senso contrastare la capacità di crescita che tale strumento rappresenta e sono i bravi alunni della classe, quanti hanno compreso il senso e il vantaggio di attuarla in maniera rapida, efficiente e corretta, a subirne le conseguenze, compreso il mio paese.</p>
      <p sl="da">Terminati i rimproveri, passiamo agli sprazzi di luce, che sono ovviamente ciò di cui dovremmo fondamentalmente occuparci e di cui di fatto ci siamo occupati nella relazione. Con la presente relazione ritengo che siamo riusciti a evitare i conflitti politici del passato, il che è naturalmente importante perché abbiamo molti altri aspetti sui quali concentrare le energie. Consentitemi di citarne perlomeno tre. In primo luogo, è importante sfruttare la nostra esperienza per quanto concerne il processo di screening e il processo di valutazione reciproca, ambedue positivi perché sono utilizzabili in futuro in riferimento ad altre direttive. Rispetto al processo dobbiamo dunque raggiungere una maggiore trasparenza e spero che la relazione possa offrire un contributo in tal senso.</p>
      <p sl="da">In secondo luogo, è ovviamente importante promuovere la cooperazione amministrativa, specialmente attraverso il sistema IMI, come si è detto in un paio di occasioni. In terzo luogo, è fondamentale, come parecchi colleghi hanno già ribadito, sviluppare gli sportelli unici affinché diventino portali di e-government completi, in grado di alleggerire il fardello amministrativo che grava sui prestatori che intendono offrire servizi transfrontalieri.</p>
      <p sl="da">Vorrei infine porgere i miei ringraziamenti per l’eccezionale collaborazione intrattenuta con l’onorevole Gebhardt e gli altri relatori al riguardo. Penso che siamo riusciti a pervenire a una serie di compromessi intelligenti su un testo difficile.</p>
    </intervention>
    <intervention id="1-043-000" speaker_id="96711" name="Pascal Canfin" is_mep="True" mode="spoken">
      <p sl="fr">a nome del gruppo Verts/ALE. – Signor Presidente, signor Commissario, onorevole Gebhardt, nel 2006 il mio gruppo, il gruppo Verts/ALE, ha votato contro la direttiva sui servizi e oggi riteniamo che la relazione di valutazione dell’attuazione di detta direttiva, precedentemente nota come direttiva Bolkestein, sia parimenti insoddisfacente. Il gruppo Verts/ALE voterà pertanto contro.</p>
      <p sl="fr">Vorrei chiarire, onorevole Gebhardt, che lei ha fatto tutto quanto nelle sue capacità per raggiungere i migliori compromessi possibili. Penso tuttavia che nella relazione si siano superate alcune linee rosse, il che significa che non possiamo votare a suo favore.</p>
      <p sl="fr">Vorrei anche aggiungere che lei ha prestato grande attenzione nel sottolineare che non dovremmo fare confusione tra le varie responsabilità e certamente non voglio neanche io confondere le responsabilità degli Stati membri con quelle dell’Unione europea.</p>
      <p sl="fr">Se la Francia, per esempio, ha recepito la direttiva sui servizi e ha scelto di includervi gli asili nido, laddove la quasi tutti gli altri paesi hanno fatto esattamente il contrario, è evidentemente responsabilità del governo francese, non dell’Unione europea. Il gruppo Verts/ALE sicuramente non vota dunque contro la relazione per criticare il modo in cui la direttiva è stata recepita in Francia. Lo fa invece per due aspetti fondamentali.</p>
      <p sl="fr">Il primo è che abbiamo chiesto a più riprese nel corso delle discussioni che gli Stati membri valutassero l’impatto sulla qualità dei posti di lavoro e dei servizi derivante dal recepimento iniziale della direttiva sui servizi. Purtroppo, la valutazione dell’impatto sulla qualità dei posti di lavoro e dei servizi non ha potuto essere inserita nella relazione.</p>
      <p sl="fr">Abbiamo inoltre chiesto una valutazione dell’impatto del costo per gli enti pubblici. Ogni volta che cerchiamo di compiere passi per regolamentare i mercati finanziari, per esempio, ci viene detto che costa un patrimonio. In questo caso abbiamo un costo estremamente elevato per gli enti pubblici in un momento in cui i bilanci sono soggetti a molti vincoli e nessuno vuole valutarlo per soppesare pro e contro della direttiva sui servizi.</p>
      <p sl="fr">La mia osservazione finale la formulo come domanda al Commissario Barnier. Sfortunatamente non abbiamo potuto ottenere un’assicurazione nella relazione quanto al fatto che la Commissione europea prenderà infine atto dell’articolo 14 del trattato di Lisbona e presenterà una proposta di direttiva sui servizi pubblici. Può dirci quando la Commissione si assumerà finalmente le proprie responsabilità al riguardo?</p>
    </intervention>
    <intervention id="1-044-000" speaker_id="4538" name="Malcolm Harbour" is_mep="True" mode="spoken">
      <p sl="en">a nome del gruppo ECR. – Signor Presidente, stasera questo dibattito con la commissione per il mercato interno e la protezione dei consumatori è un’occasione importante per dimostrare che la direttiva sui servizi, per la quale abbiamo profuso grande impegno nell’ultimo mandato parlamentare sotto la guida dell’onorevole Gebhardt con il coinvolgimento di molti colleghi, tra cui me medesimo, è assolutamente indispensabile per la creazione di futura crescita e occupazione nell’economia europea.</p>
      <p sl="en">All’onorevole Canfin e ad altri dico che si è investito moltissimo in termini di tempo e risorse, come anche in sistemi quali gli sportelli unici, per generare tale occupazione e crescita. Ora attendiamo i frutti. Il problema con questa relazione è il fatto che abbiamo già compiuto un lavoro notevole, ma adesso è necessario che tale lavoro sia ricompensato.</p>
      <p sl="en">Uno degli aspetti dei quali so che il Commissario è sicuramente consapevole e si riflette in alcune idee contenute nell’atto sul mercato unico, che riproporremo in Parlamento nell’arco di due mesi, è il fatto che gli Stati membri devono iniziare a introdurre e usare questi nuovi strumenti incoraggiando le aziende ad avvalersene. I colleghi ricorderanno che tutto ciò si rivolge prevalentemente alle piccole e medie imprese, quelle, come ha dimostrato il lavoro della precedente Commissione, che sono state disincentivate dalle barriere amministrative con cui si sono scontrate a tutti i livelli, per cui hanno rinunciato a creare e prestare servizi all’interno dell’Unione europea, un diritto di cui ovviamente godono in virtù dei trattati.</p>
      <p sl="en">Adesso è necessario che il sistema funzioni. Per farlo, un aspetto consiste nel superare tutto il sospetto radicato e i problemi che hanno incontrato, chiarendo che quella che qui abbiamo realizzato è probabilmente la serie più importante di misure di deregolamentazione nell’apertura dei mercati mai derivata da una sola direttiva – si è parlato di migliaia di misure modificate – e parimenti il primo importante investimento da parte degli Stati membri nella promozione del mercato unico presso le imprese.</p>
      <p sl="en">Questo è il senso degli sportelli unici. Devono di fatto occuparsi di fornire le informazioni semplici di cui un’azienda ha bisogno se intende offrirsi sul mercato per prestare un servizio in un altro paese, quella ricerca essenziale prima di intraprendere tale attività.</p>
      <p sl="en">L’odierno documento è soltanto il primo di tante relazioni e indagini che la mia commissione continuerà a predisporre perché si tratta di un progetto a lungo termine. Siamo solo agli inizi di un processo assolutamente fondamentale per il futuro dell’economia europea.</p>
    </intervention>
    <intervention id="1-046-000" speaker_id="28134" name="Eva-Britt Svensson" is_mep="True" mode="spoken">
      <p sl="sv">a nome del gruppo GUE/NGL. – Signor Presidente, quando il Parlamento ha votato in merito alla direttiva sui servizi, il gruppo GUE/NGL si è espresso negativamente perché riteneva che il nucleo di tale direttiva si basasse sulle libertà di mercato liberali dell’Unione europea, in cui la libertà per le aziende e la libera circolazione dei servizi sono più importanti delle libertà sociali e sindacali. Quando i diritti sindacali entrano in conflitto con le norme del mercato interno, prevalgono le norme di quest’ultimo. Ne abbiamo visto le conseguenze nella sentenza Laval e in diversi altri pronunciamenti antisindacali.</p>
      <p sl="sv">Il principio del paese di origine è stato palesemente sostituito dalla libertà di prestare servizi, ma avevamo bisogno di un principio del paese di destinazione, ossia occorreva che si applicassero le norme del paese di destinazione. Abbiamo presentato una proposta in tal senso che, ahimè, non siamo riusciti a far valere.</p>
      <p sl="sv">So che la relatrice, onorevole Gebhardt, desidera proteggere i diritti sindacali. Scrive infatti che la direttiva non deve compromettere i servizi assistenziali generali. Questo però non basta per consentire al gruppo GUE/NGL di appoggiare la relazione perché in essa non si citano le sentenze antisindacali, nonostante il fatto che abbiano radicalmente modificato la politica per il mercato del lavoro e limitato i diritti dei lavoratori.</p>
      <p sl="sv">Analogamente la relazione non fa alcun riferimento alle richieste precedentemente concordate dal gruppo GUE/NGL e dal gruppo S&amp;D riguardanti segnatamente la necessità di un protocollo sociale in cui le libertà sociali e sindacali non fossero subordinate alle libertà del mercato. Ci rammarichiamo per l’assenza di tale aspetto nella relazione.</p>
      <p sl="sv">Quando la Commissione si trova a valutare l’efficacia del funzionamento della direttiva, i sindacati non hanno alcuna voce in capitolo poiché sono stati esclusi come punto di contatto, mentre a mio parere questo avrebbe dovuto essere un requisito esplicito. Purtroppo, pertanto, il gruppo GUE/NGL non può appoggiare la relazione.</p>
      <p sl="sv">Consentitemi di concludere semplicemente affermando che i diritti sociali e sindacali e i contratti collettivi non possono mai essere visti come barriere amministrative.</p>
    </intervention>
    <intervention id="1-047-000" speaker_id="97198" name="Mara Bizzotto" is_mep="True" mode="spoken">
      <p sl="it">a nome del gruppo EFD . – Signor Presidente, onorevoli colleghi, la direttiva Servizi è da sempre circondata da un linguaggio inspiegabilmente ottimista. Sembra che da questa direttiva l'Europa si aspettasse una straordinaria apertura del mercato, senza controindicazioni e foriera di soli effetti positivi. Oggi, quando ancora la procedura di attuazione non è del tutto completata in tutti i paesi, sappiamo già che le aspettative sono state almeno in parte tradite.</p>
      <p sl="it">Vi sono settori specifici per i quali la direttiva non migliorerà il mercato, né la qualità del servizio offerto, né tanto meno creerà nuovi posti di lavoro. Potrei fare tanti esempi, fra cui il settore dei mercati e dei venditori ambulanti che – in alcuni Stati membri, quali l'Italia – rappresenta un settore importante per la tradizione e l'identità di un territorio e nel quale lavorano intere famiglie.</p>
      <p sl="it">Si tratta di un settore che, a mio avviso, dovrebbe essere escluso dall'ambito di applicazione della direttiva Servizi. In questo senso auspico che il Parlamento chieda che la direttiva Servizi venga riesaminata per correggere l'ambito di applicazione che, così com'è, rischia seriamente di penalizzare settori fondamentali per l'economia.</p>
    </intervention>
    <intervention id="1-048-000" speaker_id="28223" name="Andreas Schwab" is_mep="True" mode="spoken">
      <p sl="de">Signor Presidente, signor Commissario, onorevoli colleghi, le relazioni sull’attuazione costituiscono un compito straordinariamente arduo e richiamano scarsa attenzione da parte dei mezzi di comunicazione, ma sono estremamente importanti per forgiare il mercato interno europeo, specialmente in questa nostra epoca. Vorrei pertanto esordire porgendo sinceri ringraziamenti a tutti coloro che hanno contribuito all’elaborazione della presente relazione, in particolare la relatrice e la nostra relatrice ombra, onorevole Handzlik. Il Commissario ha fatto riferimento alla circostanza che il 90 per cento di tutti i neocreati posti di lavoro nel mercato interno europeo sono nel settore terziario, ovverosia il settore dei servizi. A mio parere, come a parere perlomeno del gruppo PPE, ciò significa che è necessario porre fine senza indugio al ritardo a livello di recepimento che si è asseritamente accusato e ancora si accusa in alcuni Stati membri, anche se pochi. Chiediamo alla Commissione di intraprendere un’azione risoluta per garantire che la direttiva sui servizi, già in vigore da tempo, possa essere realmente utilizzabile subito.</p>
      <p sl="de">Visto che il 90 per cento di tutti i posti di lavoro viene creato in tale settore, ciò significa conseguentemente anche che la Commissione deve riesaminarne in maniera sistematica l’ambito di applicazione e valutare se sia opportuno o meno incorporarvi ulteriori settori, anche eventualmente, come si è detto, molto ristretti.</p>
      <p sl="de">In terzo luogo, vorrei sottolineare che la creazione dello sportello unico, già citata a varie riprese, rappresenta il nucleo di un diritto amministrativo europeo. Naturalmente comprendo pertanto le occasionali lamentele degli Stati membri espresse qui e lì in merito ai processi burocratici della valutazione reciproca, e l’onorevole Gebhardt vi ha fatto riferimento. Nondimeno, se vogliamo un mercato unico, dobbiamo lavorare in ultima analisi per garantirne il funzionamento e il successo.</p>
      <p sl="de">Per questo, signor Commissario, sono estremamente lieto di apprendere che lei ha già in ogni caso ricevuto un migliaio di progetti di notifica in cui si illustrano le modifiche apportate dagli Stati membri alle proprie normative nazionali. Spero che continuerà a riceverne. Tutto questo non deve servire a gravare sulle comunità locali moltiplicando i livelli della burocrazia, ma deve essere invece volto a garantire la sostenibilità del mercato unico per i prestatori di servizi.</p>
    </intervention>
    <intervention id="1-049-000" speaker_id="28131" name="Anna Hedh" is_mep="True" mode="spoken">
      <p sl="sv">Signor Presidente, il recepimento della direttiva sui servizi è stato un processo complesso per tanti Stati membri. Per molti versi ha portato a un mercato interno più aperto con tutto ciò che ne consegue, ma abbiamo anche visto esempi di situazioni in cui non ha funzionato altrettanto bene.</p>
      <p sl="sv">Come socialdemocratica svedese, non posso esimermi dal fare riferimento alla nostra situazione in cui, a seguito del recepimento della direttiva nel nostro diritto da parte del governo, non esiste alcun obbligo per le imprese straniere di avere un rappresentante in Svezia con il diritto di negoziare e stipulare contratti collettivi con l’associazione sindacale competente. Questo è un problema tipico legato all’attuazione poiché la direttiva non contiene alcun divieto all’imposizione dei corrispondenti requisiti e abbiamo diversi esempi di paesi che sono riusciti a risolvere gli stessi problemi senza ritrovarsi nella medesima situazione.</p>
      <p sl="sv">Il modello di mercato del lavoro svedese si basa sulle parti sociali che si assumono la responsabilità comune di regolamentare le retribuzioni e le condizioni di lavoro. Un lavoratore che opera in Svezia senza contratto collettivo corre dunque il rischio di vivere in condizioni peggiori e vedersi assicurato un livello di tutela inferiore rispetto ad altri lavoratori. È dunque della massima importanza introdurre norme che garantiscano che le imprese straniere abbiano un rappresentante in Svezia e tale rappresentante abbia il mandato per negoziare e stipulare contratti collettivi.</p>
      <p sl="sv">Spero che questo genere di problema, esito di un’attuazione eccessiva anziché insufficiente, sia affrontato anche nella relazione prevista dall’articolo 16, paragrafo 4, della direttiva sui servizi, che dovrà essere elaborata entro la fine dell’anno.</p>
    </intervention>
    <intervention id="1-050-000" speaker_id="28266" name="Sophia in 't Veld" is_mep="True" mode="spoken">
      <p sl="en">Signor Presidente, vorrei ringraziare la nostra relatrice per l’eccellente lavoro svolto nell’arco di vari anni. La collega ha affermato che il recepimento della direttiva deve essere corretto, e concordo, ma deve anche essere tempestivo.</p>
      <p sl="en">Nel giugno 2010 soltanto grossomodo la metà degli Stati membri aveva recepito la direttiva a distanza di più di un anno e mezzo. Adesso a che punto siamo, signor Commissario? Oggi, trascorso oltre un anno dal termine, i 27 Stati membri hanno recepito tutti la direttiva? Se così non è, penso che siamo in una situazione patetica.</p>
      <p sl="en">Gli ostacoli all’attuazione non sono di natura tecnica; sono espressione di una mancanza di ambizione e volontà politica. La direttiva sui servizi era in sé un compromesso molto riduttivo e rappresentava meno del minimo necessario per creare un vero mercato interno. Ora gli Stati membri indugiano recependola soltanto con riluttanza e in maniera tardiva. Questo approccio è miope. Nei momenti di crisi economica non possiamo permetterci il lusso di perdere opportunità di creare occupazione e crescita perché, mentre l’Unione europea è completamente ripiegata su se stessa preoccupandosi delle sue frontiere interne, il resto del mondo avanza. Non ci aspetta. Se vogliamo che la strategia Europa 2020 divenga realtà, gli Stati membri dovranno accelerare l’attuazione della direttiva sui servizi.</p>
    </intervention>
    <intervention id="1-051-000" speaker_id="96704" name="Edvard Kožušník" is_mep="True" mode="spoken">
      <p sl="cs">Signor Presidente, sono lieto che si siano citate le migliaia di modifiche apportate dai singoli paesi. Da più di un anno la direttiva sui servizi avrebbe dovuto essere recepita nel diritto di tutti gli Stati membri dell’Unione. Purtroppo, però, queste migliaia di modifiche non sono evidentemente abbastanza. Nel tentativo di applicare misure protezionistiche nelle proprie economie nazionali, alcuni Stati hanno omesso di ritenere prioritario il recepimento della direttiva. Paradossalmente, invece, l’applicazione coerente della direttiva sui servizi e l’abolizione delle barriere alla prestazione transfrontaliera dei servizi fungerebbero da catalizzatore della crescita economica dell’intera Unione consentendo di superare più rapidamente la crisi.</p>
      <p sl="cs">In relazione al recepimento della direttiva, mi preoccupa molto il fatto che gli sportelli unici, che dovrebbero semplificare la vita agli imprenditori fornendo informazioni su come svolgere l’attività in un determinato paese, come in altri Stati membri, sinora siano operativi soltanto in 14 paesi. Signor Commissario, conoscendola bene, credo che lei e i suoi colleghi continuerete a profondere impegno per attuare l’atto sul mercato unico esortando sistematicamente gli Stati membri affinché recepiscano la direttiva sui servizi nel proprio diritto attuandola anche sul campo. L’applicazione riuscita della direttiva è un prerequisito fondamentale per creare un mercato interno unificato. Può contare sul sostegno della nostra commissione IMCO.</p>
    </intervention>
    <intervention id="1-052-000" speaker_id="96735" name="Patrick Le Hyaric" is_mep="True" mode="spoken">
      <p sl="fr">Signor Presidente, signor Commissario, molto si è detto questa sera in merito ai problemi tecnici relativi all’attuazione della direttiva sui servizi, ma personalmente ritengo che sarebbe molto più utile se effettivamente valutassimo insieme la sua applicazione. Perché non ammettere oggi, in un momento in cui stiamo vivendo una crisi globale, che tutti i casi di deregolamentazione stanno esacerbando la crisi e danneggiando i servizi prestati ai cittadini, e questo sta accadendo ovunque, sia nell’Unione europea sia nel mondo?</p>
      <p sl="fr">Signor Commissario, lei ha appena affermato che vi sono stati alcuni dibattiti irrazionali in merito alla direttiva. Tuttavia, lei sicuramente sa che proprio adesso in Francia è in atto una controversia industriale con un’impresa di trasporti perché gli autisti polacchi e francesi sono contrapposti nel nome del principio del paese di origine.</p>
      <p sl="fr">Inoltre, ovunque i servizi di interesse generale sono distrutti o privatizzati. Ora si vuole estendere ulteriormente la direttiva Bolkestein unitamente alla direttiva sul permesso unico che, per inciso, si cerca di far passare per forza in questa Camera nonostante la commissione per l’occupazione e gli affari sociali non sia stata in grado di esprimere un parere al riguardo! Adesso si costringeranno i lavoratori europei a competere non soltanto l’uno con l’altro, ma anche con i lavoratori immigranti.</p>
      <p sl="fr">Per di più, la situazione dei servizi sociali di interesse generale non è stata ancora chiarita. Sanità, alloggi, comunità locali e assistenza all’infanzia non devono essere trattati come merci. Sarebbe dunque utile se procedessimo a una serie di valutazioni reali dell’impatto dell’applicazione della direttiva in termini di occupazione, vita regionale e anche prezzi al consumo perché tutti ci rendiamo conto che i prezzi dell’energia, come i prezzi dei trasporti, stanno continuamente aumentando anche se ci era stato detto che la concorrenza li avrebbe ridotti.</p>
    </intervention>
    <intervention id="1-053-000" speaker_id="94283" name="Trevor Colman" is_mep="True" mode="spoken">
      <p sl="en">Signor Presidente, il mio gruppo si è sempre schierato contro la direttiva sui servizi. L’odierna relazione non legislativa sottolinea che la direttiva può indurre un’ulteriore integrazione dell’economia dell’Unione.</p>
      <p sl="en">La relazione riconosce che l’impatto della direttiva sull’economia, le aziende e i cittadini non può essere valutato finché non sarà stata recepita da tutti gli Stati membri. La relazione invita pertanto a un monitoraggio più attento e approfondito da parte della Commissione mediante relazioni di attuazione periodiche prevedendo fondi appropriati nel suo progetto di bilancio per il 2012 allo scopo di lanciare una campagna di sensibilizzazione a livello comunitario, oltre a programmi di formazione per i funzionari.</p>
      <p sl="en">Le proposte contenute nella relazione propendono per più regolamentazione, più supervisione e più spesa in un momento in cui ai popoli europei viene chiesto di accettare più austerity. Si tratta soltanto di più irrealtà, più burocrazia e più scoramento.</p>
    </intervention>
    <intervention id="1-054-000" speaker_id="96775" name="Lara Comi" is_mep="True" mode="spoken">
      <p sl="it">Signor Presidente, signor Commissario, onorevoli colleghi, ritengo che l'adozione della direttiva Servizi abbia rappresentato un importante risultato per la realizzazione di un obiettivo essenziale per l'Unione europea, ovvero la creazione del mercato unico dei servizi. Concordo con il ritenere che la sua piena attuazione possa sbloccare l'enorme potenziale economico e la creazione di posti di lavoro. Vorrei sottolineare qualche aspetto che, a mio avviso, merita di essere evidenziato.</p>
      <p sl="it">In primo luogo, il pieno e puntuale recepimento della direttiva negli ordinamenti interni deve rimanere per noi un'assoluta priorità. Al riguardo, penso che il Parlamento europeo debba avere un ruolo più forte nel monitoraggio della sua attuazione da parte degli Stati membri. E ciò sia per il contributo significativo che lo stesso Parlamento ha dato nel lungo e complesso iter legislativo sia perché, considerata l'importanza della materia, è giusto che la voce dei cittadini venga rappresentata e presa in considerazione in modo corretto ed equo.</p>
      <p sl="it">Inoltre, le questioni interpretative mosse da alcuni paesi relative all'ambito di applicazione della direttiva meritano di essere chiarite senza indugio, per garantire la certezza del diritto e la sua efficacia.</p>
      <p sl="it">La realizzazione degli sportelli unici dei servizi deve avvenire in maniera sempre più informatizzata, con l'offerta di servizi online – di agevole accessibilità soprattutto per le piccole e medie imprese – che assicurino l'interoperatività con gli altri portali degli altri Stati membri, evitando così le barriere linguistiche che oggigiorno dobbiamo superare.</p>
      <p sl="it">Riguardo al processo di valutazione reciproca prevista dalla direttiva, se condotto in modo adeguato, può essere davvero utile per l'individuazione delle best practices , che possono fungere da stimolo per quei paesi più pigri nell'attività di recepimento e promuovere la convergenza delle legislazioni.</p>
    </intervention>
    <intervention id="1-055-000" speaker_id="96718" name="Olga Sehnalová" is_mep="True" mode="spoken">
      <p sl="cs">Signor Presidente, il mercato unico europeo nel campo dei servizi non sta realizzando il suo potenziale. Lo scopo della direttiva sui servizi dovrebbe essere quello di eliminare le barriere alla prestazione di servizi in Europa, il che potrebbe comportare notevoli miglioramenti. Purtroppo questo non sta ancora accadendo. Apprezzo pertanto la relazione Gebhardt. Concordo con l’idea che sia necessario esercitare efficacemente pressioni sugli Stati membri per accelerare il recepimento della direttiva nel diritto nazionale e completare pienamente tale processo. A mio parere, però, è parimenti importante che le piccole e medie imprese sappiano che vi sono luoghi in grado di assisterle nello svolgimento delle loro attività nel campo dei servizi. Ritengo dunque cruciale promuovere la conoscenza degli sportelli unici.</p>
      <p sl="cs">Per questo nelle mie proposte di emendamento mi sono prevalentemente concentrata sulla necessità di rafforzare la campagna di informazione a sostegno di tale progetto. La campagna dovrebbe rivolgersi a tutti gli interessati, compresi gli enti pubblici. L’Unione può essere animata dalle migliori intenzioni e predisporre le migliori normative e misure di sostegno che tutti i paesi potrebbero anche attuare al meglio delle loro capacità, ma se aziende e imprenditori non ne sono consapevoli, l’esito sarà sempre incerto.</p>
      <p sl="cs">Nell’atto sul mercato interno unico stiamo cercando di adeguare l’Europa non soltanto ai suoi cittadini e consumatori, bensì anche ad aziende e imprenditori. Ascoltiamoli, dunque, ma soprattutto consentiamo loro di accedere a informazioni adeguate.</p>
    </intervention>
    <intervention id="1-056-000" speaker_id="28314" name="Anneli Jäätteenmäki" is_mep="True" mode="spoken">
      <p sl="fi">Signor Presidente, la questione fondamentale che si cela dietro la direttiva di applicazione oggi in discussione è la seguente: qual è stato il significato della direttiva sui servizi per imprese, consumatori, cittadini e PIL?</p>
      <p sl="fi">Ciò che mi interessa in particolar modo è la maniera in cui è stata percepita dalle imprese più piccole. A onor del merito, la relazione fa riferimento alle piccole e medie imprese, alle loro esigenze e alle loro specifiche situazioni. Non analizza tuttavia approfonditamente ciò che la direttiva sui servizi ha fatto in ultima analisi per le imprese di diverse dimensioni operanti in settori differenti. Vorrei poter disporre di informazioni più precise al riguardo.</p>
      <p sl="fi">Non vi sono informazioni, per esempio, sull’entità dell’aumento delle attività transfrontaliere delle piccole e medie imprese. Poiché le imprese più piccole hanno dovuto comunque ottemperare a tutti gli obblighi previsti dalla direttiva sui servizi, sarebbe utile sapere come proprio queste specifiche imprese ne hanno tratto in particolare beneficio.</p>
    </intervention>
    <intervention id="1-057-000" speaker_id="28352" name="Zuzana Roithová" is_mep="True" mode="spoken">
      <p sl="cs">Signor Presidente, la direttiva sui servizi dovrebbe indubbiamente rivestire un’importanza fondamentale per l’avvio dello sviluppo dei servizi negli Stati membri e specialmente lo sfruttamento transfrontaliero di un maggior numero di opportunità per imprenditori e consumatori. Il problema è che in molti Stati membri ancora permane il protezionismo.</p>
      <p sl="cs">Oggi, discutendo l’attuazione della direttiva dopo diversi anni, vorrei esprimere disappunto per il fatto che ci sono voluti cinque anni prima che la direttiva Bolkestein originaria entrasse infine in vigore dopo il compendio e l’aggiunta di una serie di punti qui, in Parlamento. Ora non disponiamo neppure di chiare prove del fatto che abbia conseguito ciò che era chiamata a conseguire perché molti Stati membri ancora interpretano la filosofia e il significato del mercato interno unico in maniera scorretta. Mi rammarica profondamente la circostanza che cinque paesi non abbiano un solo sportello unico, sebbene sia molto più preoccupante che non sia stato ancora raggiunto un livello decente di interoperatività tra gli sportelli unici degli altri Stati membri.</p>
      <p sl="cs">Come hanno sottolineato in precedenza alcuni colleghi, la questione è che i piccoli imprenditori in particolare non dispongono ancora di informazioni adeguate in merito a ciò che gli sportelli unici possono fare per loro e, in alcuni paesi, tali sportelli non esistono affatto. Ciò che considero positivo è che gli stessi Stati membri si stanno di fatto valutando l’un l’altro. Forse questo sfocerà, in futuro, in un esito auspicabile. Vorrei ringraziare la relatrice e anche la relatrice ombra, onorevole Handzlik, per aver elaborato una descrizione fondamentalmente accurata della situazione con la quale ci stiamo confrontando. Vorrei infine richiamare la vostra attenzione sull’articolo 36 in cui la relazione osserva che gli Stati membri devono svolgere valutazioni di rischio e garantire che le aziende non si scontrino con ostacoli inutili nello svolgimento delle necessarie procedure online.</p>
    </intervention>
    <intervention id="1-058-000" speaker_id="96833" name="Jens Geier" is_mep="True" mode="spoken">
      <p sl="de">Signor Presidente, signor Commissario, onorevoli colleghi, noi tutti sappiamo che l’Unione europea non gode della migliore reputazione. Ciò spesso deriva dal fatto che i lavoratori non ritengono che l’equilibrio tra libertà e sicurezza sia tutelato, e in molti ambiti va addirittura ristabilito. Lo si vede, per esempio, nella direttiva sui servizi, importante volano del mercato interno, che però al tempo stesso fa anche luce sui limiti di tale mercato. Una revisione è dunque fondamentale. È un compito difficile, compito al quale l’onorevole Gebhardt ha dato risposte assolutamente esemplari.</p>
      <p sl="de">Restano comunque alcune sfide da raccogliere. La direttiva sui servizi non deve in alcun caso compromettere il principio fondamentale della pari retribuzione a parità di lavoro nello stesso luogo. Dobbiamo dunque prestare attenzione a garantire che anche i servizi transfrontalieri non violino tale principio avvalendoci di tutte le possibilità di monitoraggio che ci sono state offerte.</p>
      <p sl="de">È necessario che lo sportello unico consenta di accedere in condizioni di parità al mercato del paese in cui il servizio va prestato. Ciò vale, tuttavia, non soltanto per gli stessi prestatori di servizi e le aziende, per i quali a Essen, da cui provengo, vi sono a titolo esemplificativo sei funzionari responsabili di quattro città, bensì anche per i lavoratori. In proposito, è assolutamente cruciale la lingua parlata da tali sportelli. In sede di commissione per lo sviluppo regionale, abbiamo tenuto una discussione quasi senza speranza al riguardo. A mio parere, si dovrebbero utilizzare le lingue dei paesi confinanti.</p>
    </intervention>
    <intervention id="1-059-000" speaker_id="4423" name="Amalia Sartori" is_mep="True" mode="spoken">
      <p sl="it">Signor Presidente, signor Commissario, onorevole relatrice, onorevoli colleghi, come molti altri colleghi ricordo anch'io il grande impegno richiesto a tutti noi nel superamento delle molteplici difficoltà per giungere infine all'approvazione della direttiva Servizi. Oggi, a distanza di quattro anni, ci troviamo a valutare quanto è stato fatto e ritengo fosse necessario farlo.</p>
      <p sl="it">Credo si debbano attivare tutti gli strumenti possibili per una piena e corretta trasposizione della direttiva in tutti gli Stati membri, verificando che gli adattamenti legislativi si operino anche e soprattutto a livello regionale, in particolare in quei paesi in cui il federalismo è più accentuato.</p>
      <p sl="it">A tal fine trovo di assoluta importanza che tutti si adoperino in maniera decisa per garantire l'implementazione della direttiva nei tempi che permettano di non vanificare gli sforzi effettuati dagli Stati membri in cui l'attuazione della stessa è più avanzata e che si troverebbero, quindi, di fronte a una seria difficoltà di accesso a un mercato interno, che si vedrebbe ostacolato in una delle sue componenti più importanti.</p>
      <p sl="it">La difficoltà di far conoscere tutte le novità e le sfaccettature di una direttiva imponente come quella in discussione impone, però, che i governi, attraverso le autorità competenti, organizzino sistematicamente campagne d'informazione e di comunicazione di quanto contenuto nel testo normativo, campagne che al momento non sono ancora state predisposte.</p>
      <p sl="it">Vorrei concludere con una nota di disaccordo rispetto a quanto si sostiene in merito al processo di valutazione reciproca, che si è rivelato finora una procedura di estrema utilità, in quanto ha consentito una maggiore trasparenza delle normative nazionali e ha creato un dialogo strutturato fra gli Stati membri.</p>
    </intervention>
    <intervention id="1-060-000" speaker_id="96658" name="Konstantinos Poupakis" is_mep="True" mode="spoken">
      <p sl="el">Signor Presidente, signor Commissario, vorrei esordire complimentandomi con la relatrice e i relatori ombra per il documento elaborato e lo spirito di collaborazione di cui hanno dato prova. I problemi principali legati all’applicazione della direttiva, nonostante il fatto che la maggior parte degli Stati membri abbiano compiuto progressi notevoli, sono fondamentalmente dovuti, come chiarisce la relazione, in primo luogo, alla mancanza di informazioni a disposizione delle aziende sui requisiti applicabili in ogni Stato membro e, in secondo luogo, all’inutile onere amministrativo che si manifesta sotto forma di procedure dispendiose in termini di tempo.</p>
      <p sl="el">Tali problemi frappongono una barriera notevole al commercio transfrontaliero nel settore dei servizi e a condizioni paritarie a livello di concorrenza sul mercato con tutto ciò che ne consegue.</p>
      <p sl="el">Per questo, se vogliamo applicare la direttiva in maniera corretta, è essenziale che gli sportelli unici fungano da portali di e-government, permettendo così di espletare formalità e procedure a distanza, fornendo nel contempo informazioni in materia di diritto del lavoro e, aspetto ancora più importante, imposizione fiscale.</p>
      <p sl="el">Tuttavia, se vogliamo completare il mercato, promuovere la crescita e creare nuova occupazione, credo che gli Stati membri debbano non soltanto accelerare l’applicazione della direttiva, bensì anche intraprendere azioni immediate per affrontare gli eventuali punti oscuri della direttiva affinché vada a beneficio delle piccole e medie imprese e della società nel suo complesso e tuteli i diritti dei lavoratori.</p>
    </intervention>
    <intervention id="1-061-000" speaker_id="96668" name="Seán Kelly" is_mep="True" mode="spoken">
      <p sl="ga">Signor Presidente, vorrei esordire dicendo che sono grato al gruppo per avermi offerto l’opportunità di intervenire in questa discussione e mi complimento con la relatrice e il Commissario Barnier, in particolare, per l’eccellente e importante lavoro svolto.</p>
      <p sl="en">Da quando sono giunto al Parlamento europeo sento sempre parlare del bisogno di più Europa, concetto che sicuramente condivido. La recente crisi economica ha confermato per tutti noi la validità di tale idea, specialmente nel mio paese.</p>
      <p sl="en">Attualmente sono in corso elezioni in Irlanda ed è molto interessante notare come si parli più dell’Unione che dei problemi locali; ciò ovviamente rientra nel risultato del salvataggio FMI-UE. Nondimeno, il leader irlandese ha trascorso due giorni in Europa, fatto senza precedenti, uno con il Presidente e l’altro, oggi, con la signora Cancelliere Merkel. Tutto questo dimostra un impegno nei confronti dell’Europa che forse prima non avevamo.</p>
      <p sl="en">Al riguardo, la direttiva può potenzialmente aiutarci in tutta Europa a uscire dalla crisi economica e creare prosperità. Purtroppo, molti paesi, tra cui il mio, non l’hanno recepita nel diritto nazionale. Auspicabilmente la situazione cambierà con il nuovo governo.</p>
      <p sl="en">Soprattutto per le piccole e medie imprese, le potenzialità sono enormi. Sinora non è stata sfruttata perché non era nota, perché vi erano difficoltà di ordine linguistico, eccetera. La prima cosa da fare è sicuramente recepire la direttiva nel diritto nazionale. In secondo luogo, l’Unione europea deve imporre limitazioni e penali ai paesi che non rispettano i termini. Sinora è stato fin troppo facile. Se vogliamo compiere progressi, è necessario operare diversamente.</p>
      <p sl="en">Se ogni piccola e media impresa avesse un dipendente in più, in Europa non esisterebbe più disoccupazione.</p>
      <p sl="en">L’opportunità che ci viene offerta è straordinaria, come hanno affermato l’onorevole Harbour e altri. Non possiamo permetterci il lusso di aspettare.</p>
    </intervention>
    <intervention id="1-063-000" speaker_id="102886" name="Ildikó Gáll-Pelcz" is_mep="True" mode="spoken">
      <p sl="hu">Signor Presidente, signor Commissario, innanzi tutto vorrei sottolineare che la Presidenza ungherese attribuisce grande importanza alla conclusione positiva del processo di valutazione reciproca che sta esaminando la qualità del recepimento della direttiva da parte degli Stati membri. Tuttavia, non si sottolineerà mai abbastanza quanto importante sia migliorare l’accesso alle informazioni, la competitività e, dunque, la mobilità delle aziende e, in particolare, delle piccole e medie imprese (PMI). Naturalmente, possiamo anche contribuirvi agevolando le attività transfrontaliere delle PMI. Lo sportello unico plurilingue può svolgere e di fatto svolge un ruolo estremamente importante in tale ambito. Il governo ungherese ha sempre rispettato e continuerà a rispettare i termini di recepimento di tutti gli elementi della direttiva sui servizi nella pratica e nel diritto ungherese. A mio giudizio, la direttiva è appropriata. Tuttavia, per conseguire il suo obiettivo, è essenziale che tutti gli Stati membri seguano e rispettino per tempo tutti gli elementi della direttiva e osservino le scadenze.</p>
    </intervention>
    <intervention id="1-064-000" speaker_id="96831" name="Jutta Steinruck" is_mep="True" mode="spoken">
      <p sl="de">Signor Presidente, signor Commissario, onorevoli colleghi, la libera circolazione dei lavoratori, la libertà di stabilimento e la libera prestazione di servizi sono pilastri fondamentali del nostro mercato interno che però, come è ovvio, non devono fungere da porta per il dumping sociale. I prestatori di servizi devono rispettare il diritto dello Stato in cui operano, ragion per cui anche il principio del paese di destinazione deve essere applicato in maniera uniforme. Affinché ciò accada, è necessario che anche tutti gli Stati membri assolvano i propri compiti.</p>
      <p sl="de">Il mio paese di provenienza, la Germania, non ha assolto il suo compito in tale ambito, visto che è abbastanza manifesta l’assenza di condizioni quadro per un’equa mobilità e la sicurezza sociale. In molti campi non esistono soglie retributive vincolanti, il monitoraggio del lavoro non dichiarato è inadeguato e il lavoro indipendente fittizio è comunemente utilizzato per eludere il diritto del lavoro. Come ha già detto l’onorevole Geier, abbiamo anche bisogno di centri di consulenza in diverse lingue per i lavoratori distaccati, non soltanto per le aziende. Se la libera prestazione dei servizi deve andare anche a beneficio dei lavoratori, abbiamo ancora alcuni compiti da assolvere.</p>
    </intervention>
    <intervention id="1-065-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Signor Presidente, la direttiva sui servizi definisce un quadro giuridico generale per gli Stati membri, le amministrazioni pubbliche e gli enti locali volto a semplificare le procedure e armonizzare le disposizioni concernenti il diritto di creare e prestare servizi, istituendo anche sportelli unici, il cui scopo è offrire assistenza ai prestatori di servizi e, in particolare, alle piccole e medie imprese.</p>
      <p sl="ro">Esortiamo gli Stati membri a trasformare gli sportelli unici in un portale di e-government che offra una gamma completa di servizi online ai prestatori che intendono creare un’impresa o proporre servizi transfrontalieri. Gli Stati membri sono chiamati a garantire che gli sportelli unici siano accessibili, offrendo anche la possibilità di espletare a distanza formalità e procedure con mezzi elettronici. Per assicurare l’interoperatività elettronica degli sportelli unici e il reciproco riconoscimento delle firme elettroniche, invitiamo la Commissione ad accelerare la revisione della direttiva 1999/93/CE sulle firme elettroniche e l’adozione di un atto legislativo sul reciproco riconoscimento dell’identificazione e dell’autentica elettronica al fine di agevolare la prestazione di servizi pubblici transfrontalieri nel mercato unico.</p>
    </intervention>
    <intervention id="1-066-000" speaker_id="28155" name="Edit Herczog" is_mep="True" mode="spoken">
      <p sl="en">Signor Presidente, un informatico ungherese può legalmente andare a lavorare nella Repubblica ceca. È una gran cosa. Ovviamente, poteva farlo anche in passato, ma sul mercato nero. Uno dei nostri massimi conseguimenti è che ora possiamo spostarci legalmente.</p>
      <p sl="en">Soltanto l’8 per cento delle piccole e medie imprese realizza il 15 per cento del proprio volume d’affari sui mercati europei. Se soltanto raddoppiassimo tale valore, in maniera che il 20 per cento delle piccole e medie imprese realizzasse il 30 per cento di quel volume d’affari sul mercato interno, potremmo conseguire l’obiettivo che ricerchiamo. Dopo un anno, siamo in procinto di farlo.</p>
      <p sl="en">Vorrei ringraziare tutti coloro che hanno collaborato alla direttiva sui servizi in passato e coloro che l’hanno attuata negli Stati membri. Ha un gran effetto trainante su ogni governo affinché passi all’e-governance e si avvalga di nuove tecnologie di informazione e comunicazione. I problemi secondari con le lingue devono essere esaminati con attenzione e tale aspetto va migliorato, ma il notevole successo della direttiva sui servizi consiste nel fatto che avrà un grande impatto sull’economia europea negli anni a venire. Al di là dei programmi di austerity, questo è il risultato, per cui vorrei complimentarmi con la relatrice e coloro che vi hanno partecipato.</p>
    </intervention>
    <intervention id="1-067-000" speaker_id="96709" name="Morten Løkkegaard" is_mep="True" mode="spoken">
      <p sl="da">Signor Presidente, vorrei semplicemente aggiungere qualche elemento al mio primo intervento. Molti di noi che sono intervenuti oggi hanno citato il fatto che vi sono paesi in cui non sono ancora stati istituiti sportelli unici, per cui vorrei soltanto lanciare un appello diretto al Commissario affinché si rivolga personalmente a tali paesi quando si recherà in visita da loro facendo in modo da ribadire che tali sportelli unici devono essere messi a disposizione. È necessario creare le giuste condizioni. Non mi ritengo un esperto di come si debba esercitare maggiore pressione sugli Stati membri che non hanno agito in tal senso, ma spero sinceramente che, in veste di Commissario, lei faccia sentire direttamente tale peso sui paesi interessati. Penso che sia semplicemente scandaloso il fatto che, dopo 14 mesi, ancora vi siano Stati che non vi hanno dato attuazione.</p>
    </intervention>
    <intervention id="1-068-000" speaker_id="96706" name="João Ferreira" is_mep="True" mode="spoken">
      <p sl="pt">Signor Presidente, signor Commissario, è sia utile sia necessario rammentare a noi stessi in questa sede le lotte combattute dai lavoratori in vari paesi contro tale direttiva, lotte che insieme hanno assunto una dimensione eloquente su scala europea e hanno permesso di eliminare o modificare alcuni degli aspetti più negativi del progetto di direttiva originario. Tuttavia, questa discussione chiaramente dimostra che i motivi di preoccupazione e le ragioni della lotta non sono scomparse.</p>
      <p sl="pt">Ciò accade essenzialmente perché tutti i campi in cui gli Stati possono e devono assolvere i propri doveri sociali attraverso i servizi pubblici non sono stati chiaramente esclusi dall’ambito di applicazione della direttiva. Come tutti sappiamo perfettamente, il concetto di servizi pubblici è stato distorto per offrirne una visione ristretta. Perché si è limitata la capacità degli Stati membri di intervenire a salvaguardia della loro unicità e difesa del loro tessuto produttivo e imprenditoriale? La ragione va ricercata nella libertà di stabilimento e nella libera prestazione di servizi che continuano a prevalere sui diritti sociali e lavorativi sempre più degradati con il rafforzamento del mercato unico.</p>
      <p sl="pt">Signor Presidente, signor Commissario, si contribuirebbe realmente alla difesa degli interessi delle piccole e medie imprese se si ponesse immediatamente fine ai cosiddetti piani di austerity che le stanno soffocando, come avviene in innumerevoli paesi quali il Portogallo.</p>
    </intervention>
    <intervention id="1-069-000" speaker_id="96998" name="Evelyn Regner" is_mep="True" mode="spoken">
      <p sl="de">Signor Presidente, lei avrà certamente osservato che vi sono moltissimi parlamentari che intendono avvalersi della procedura catch the eye perché l’argomento è così ridicolamente importante per noi. Provengo da un paese, l’Austria, in cui la direttiva sui servizi non è stata ancora attuata. Ciò dipende dal diritto costituzionale, ossia le maggioranze richieste per promulgare una legge costituzionale federale, maggioranze non semplici da ottenere. Vorrei porgere i miei sinceri ringraziamenti alla relatrice, onorevole Gebhardt, non soltanto perché ha dato prova a lungo di impegno rispetto a tale argomento, bensì anche perché ha tentato, unitamente alla relatrice ombra, di compendiare nella relazione i principi e la pratica. Tali principi riguardavano anche la necessità di sottolineare quanto sia importante escludere i servizi sociali e i servizi sanitari. La pratica riguardava, per esempio, la capacità di trovare ciò che si cerca e ottenere le necessarie informazioni attraverso Internet.</p>
      <p sl="de">Il motivo principale per il quale volevo intervenire è il desiderio di manifestare il nostro disappunto per il fatto che, anche attuando la direttiva sui servizi, non si è ancora dimostrato possibile controllare il dumping sociale e retributivo.</p>
    </intervention>
    <intervention id="1-070-000" speaker_id="96925" name="Sylvana Rapti" is_mep="True" mode="spoken">
      <p sl="el">Signor Presidente, provengo dalla Grecia e, a differenza dell’Austria, il mio paese ha iniziato ad applicare la direttiva sui servizi soltanto qualche mese fa, nel 2010, quando è stata recepita nel diritto nazionale.</p>
      <p sl="el">Ne siamo molto fieri perché abbiamo ottenuto tale risultato in un momento estremamente difficile per la Grecia, in un periodo di crisi, e il fatto che abbiamo conseguito tale esito è estremamente importante perché le prime a essere sostenute dalla direttiva sui servizi, specialmente dagli sportelli unici, saranno le piccole e medie imprese, di cui abbiamo bisogno nell’economia europea più di ogni altra cosa.</p>
      <p sl="el">Vorrei ribadire due elementi già richiamati da un collega greco che mi ha preceduto. L’onorevole Poupakis del gruppo PPE ha affermato che è estremamente importante poter disporre di informazioni, come parimenti importante è eliminare l’onere amministrativo.</p>
      <p sl="el">Infine, devo ringraziare per onestà l’onorevole Gebhardt dal profondo del cuore; come una madre amorevole, sin dallo scorso mandato legislativo, ha nutrito e allevato questo neonato, mi riferisco alla direttiva sui servizi, e penso che, sostenuta dal “papà” nella persona del Commissario Barnier, riuscirà a farlo maturare a beneficio dei cittadini europei.</p>
    </intervention>
    <intervention id="1-071-000" speaker_id="28576" is_mep="True" mode="spoken" role="Presidente">
      <p sl="unknown">Onorevole Rapti, le ho concesso un po’ più di tempo perché un parto è sempre difficile. Spero che il neonato stia bene!</p>
    </intervention>
    <intervention id="1-072-000" speaker_id="photo_generic" name="Michel Barnier" is_mep="True" mode="spoken">
      <p sl="fr">membro della Commissione. – Signor Presidente, non nego che con l’onorevole Gebhardt ho una vera complicità, ma ciò non significa che dobbiamo necessariamente trovarci d’accordo. Non ho ulteriori commenti da formulare salvo il fatto che dobbiamo lavorare insieme in maniera intelligente, onorevole Rapti.</p>
      <p sl="fr">Sono rimasto peraltro colpito da quanto lei ha affermato. Durante la mia recente visita in Grecia, onorevole Rapti, riecheggiando la preoccupazione espressa dall’onorevole Harbour in merito al potenziale di crescita di tale direttiva, ho potuto personalmente vedere che, se utilizzata in modo intelligente, entro i limiti stabiliti, ma sfruttandone appieno il potenziale, vi sono chiare possibilità di sviluppo per l’economia dei servizi, un’economia estremamente importante, e ribadirei anche che altre economie, come quella agroalimentare o industriale, dovrebbero essere parimenti importanti, se non di più. Inoltre, la direttiva, se utilizzata in maniera corretta, offrirà opportunità alle economie aperte come quella greca, in cui i servizi, specialmente turistici, e intendo l’industria del turismo, sono molto importanti.</p>
      <p sl="fr">Vorrei replicare all’onorevole Schwab e anche all’onorevole Gebhardt che hanno ragione nel sottolineare il ruolo del Parlamento per il miglioramento della direttiva e confermare che il Parlamento sarà vigile per garantire che sia attuata in maniera adeguata. Come ho detto sovente all’onorevole Harbour, sto personalmente seguendo con estrema attenzione la sua applicazione.</p>
      <p sl="fr">Oggi quasi tutti gli Stati membri hanno operato per un atto legislativo orizzontale. Gli onorevoli Vergnaud e Canfin hanno sottolineato – sono stati dispiaciuti di doverlo fare, ma avevano la responsabilità di esprimere il proprio parere – che Francia e anche Germania hanno preferito integrare i principi della direttiva direttamente nella legislazione settoriale esistente. Si può contestare o criticare tale approccio, onorevole Vergnaud, come lei stessa ha fatto, ma riteniamo che sia chiaro e valido nel contesto europeo.</p>
      <p sl="fr">Vorrei altresì rilevare in risposta all’onorevole Hyusmenova che 23 Stati membri hanno già adottato la propria legislazione orizzontale di recepimento. L’onorevole Kelly ha detto che l’Irlanda è stato l’ultimo paese a farlo. In altri due Stati membri, e l’onorevole Regner ha citato Austria e Lussemburgo, la legislazione è attualmente all’esame dei rispettivi parlamenti.</p>
      <p sl="fr">Sottolineerei anche, replicando all’onorevole in ’t Veld, che sono ancora aperte procedure di infrazione nei confronti di sette Stati membri che non hanno notificato le proprie misure di recepimento. Pertanto, come potete vedere, onorevoli parlamentari, operiamo in uno spirito consensuale, dinamico e propositivo. Personalmente mi sto recando in visita negli Stati membri, come detto poc’anzi. L’onorevole Løkkegaard ha parlato delle mie visite riguardanti in particolare questi temi. A ogni modo, vedrete che, se necessario, potremo essere addirittura più insistenti aprendo procedure di infrazione per garantire che la direttiva sia applicata in maniera adeguata.</p>
      <p sl="fr">Gli onorevoli Auconie, Handzlik, Sehnalová, Gebhardt e Harbour hanno sottolineato l’importanza di sportelli unici plurilingue. Condividiamo questa visione dell’importanza dei servizi plurilingue, servizi che siano anche molto interoperativi, elettronici e accessibili da quello straordinario strumento che è Internet. Gli onorevoli Comi e Roithová ne hanno parlato, come ha fatto poc’anzi l’onorevole Herczog nel momento in cui si è soffermata sugli sportelli unici.</p>
      <p sl="fr">All’onorevole Handzlik replicherei che la Commissione sta collaborando con gli Stati membri per lo scambio di buone prassi su temi quali il sistema di informazione del mercato interno (IMI) e la rete per la soluzione dei problemi nel mercato interno (Solvit). Disponiamo di un gruppo di esperti incaricati di agevolare tale scambio, abbiamo intrapreso uno studio per verificare come stanno procedendo le cose e, alla fine del 2011, organizzeremo una conferenza sul funzionamento pratico degli sportelli unici nello stesso spirito del forum sul mercato unico che vorrei organizzare, suggerimento formulato dagli onorevoli von Thun und Hohenstein e Harbour. Si tratterà di un forum annuale sul mercato interno che ci consentirà di assumere un approccio più umano, pratico, basato sul cittadino e vicino a tale mercato con aziende e organizzazioni di categoria o sindacati.</p>
      <p sl="fr">Gli onorevoli Løkkegaard e Gáll-Pelcz, che ci hanno rammentato l’impegno della Presidenza ungherese, hanno fatto riferimento al processo di valutazione reciproca. Questo è un altro metodo nuovo che, se saremo capaci di trasformarlo in un successo, sarà utile anche per altri testi europei. Sto prestando molta attenzione a tale costruttiva valutazione reciproca, strumento moderno costituito da una valutazione caso per caso, prima di applicarlo ad altri strumenti legislativi.</p>
      <p sl="fr">L’onorevole Harbour ha parlato dei test prestazionali che abbiamo intrapreso. Perché avviare test del genere per ogni servizio al fine di valutare le interazioni positive o negative tra alcuni testi europei? Perché ci rendiamo conto che, al fine di applicare correttamente la direttiva sui servizi, abbiamo bisogno di considerare altri testi e citerei l’esempio di un architetto con sede in Belgio che lavora con clienti nei Paesi Bassi e, a seconda delle circostanze, potrebbe essere soggetto alla direttiva sui servizi, alla direttiva sulle qualifiche professionali, alla direttiva sul commercio elettronico, alle direttive sulla protezione dei consumatori, senza parlare di altri strumenti ancora. Per questo è necessario garantire, ed è ciò che faremo con i test prestazionali, che i diversi testi europei interagiscano perfettamente.</p>
      <p sl="fr">Concluderei, signor Presidente, sollevando una questione squisitamente politica che è importante anche per me, onorevoli parlamentari, ed è stata posta in primo luogo dall’onorevole Gebhardt: la direttiva deve essere applicata per gli scopi per i quali è stata concepita; non deve essere applicata ad altro. Sarò pertanto vigile quanto voi in merito alla tentazione di alcuni Stati membri di utilizzare la direttiva per scopi che non siano quelli che ci siamo prefissi, in particolare per finalità che potrebbero riguardare servizi di interesse economico generale. L’onorevole Auconie ha sollevato la questione, come ha fatto l’onorevole Svensson e, poc’anzi, l’onorevole Bizzotto.</p>
      <p sl="fr">Ricorderei anche all’onorevole Canfin, che mi ha posto una domanda al riguardo, che la Commissione sta tenendo fede al proprio impegno lavorando su un testo che chiarirà una comunicazione sui servizi pubblici, i servizi di interesse economico generale. Il mio collega, Commissario Almunia, responsabile della concorrenza, dal canto suo si sta dedicando all’aggiornamento del pacchetto Monti-Kroes. Disporrete dunque di due strumenti in termini di comunicazione che dovrebbero chiarire i vari aspetti evitando ambiguità e, talvolta, controversie o incomprensioni.</p>
      <p sl="fr">La comunicazione sui servizi di interesse economico generale o servizi pubblici sarà elaborata nel corso dell’anno. Replicherei altresì all’onorevole Geier che la direttiva sui servizi non dovrebbe incidere sui diritti dei lavoratori perché non affronta in alcun modo la questione. Non tratta infatti né la questione dei diritti né quella del distacco dei lavoratori.</p>
      <p sl="fr">Da ultimo, vorrei dire all’onorevole Le Hyaric, del quale ho ascoltato attentamente le critiche espresse poc’anzi, che i trasporti non rientrano nella direttiva sui servizi, così come non vi rientra la sanità. La direttiva non stabilisce in alcun modo che i servizi pubblici debbano essere privatizzati; presterò estrema attenzione a ciò, come anche ad altri aspetti, nella comunicazione sui servizi di interesse generale che stiamo predisponendo.</p>
      <p sl="fr">In altre parole, onorevoli parlamentari, so che la direttiva ha alimentato un dibattito. Vi ribadirei che è stata notevolmente migliorata, adesso è sufficientemente chiara e possiamo utilizzarla per creare crescita e occupazione, due sviluppi che i cittadini attendono. Vorrei che fossimo esigenti, e voi giustamente lo siete, ma vorrei anche che fossimo obiettivi per quel che riguarda la direttiva e costruissimo insieme il mercato unico nel campo dei servizi in uno spirito di partenariato e avvalendoci di metodi di partenariato. A ogni buon conto, questo è ciò che sono determinato a fare, ed è ciò che ho promesso che avrei fatto, nel prossimo quadriennio per permettere alla direttiva di realizzare il suo pieno potenziale.</p>
    </intervention>
    <intervention id="1-073-000" speaker_id="1913" name="Evelyne Gebhardt" is_mep="True" mode="spoken" role="relatore">
      <p sl="de">Signor Presidente, l’odierna discussione è stata molto interessante e illuminante. Vorrei però formulare un’osservazione, vale a dire che vi sono ancora alcuni che continuano a fare riferimento alla vecchia proposta Bolkestein in cui effettivamente si prevedeva la liberalizzazione e la deregolamentazione, nonostante il fatto che ormai detta proposta appartiene davvero al passato e la direttiva sui servizi, come si presenta attualmente, riguarda la possibilità di permettere ai cittadini di utilizzare le proprie qualifiche per proporre servizi nell’intera Unione europea. Questo è il fine della direttiva sui servizi ed è importante continuare a ribadirlo. Vorrei sottolinearlo ancora una volta e il cambiamento è stato peraltro abbastanza chiarito.</p>
      <p sl="de">Vorrei inoltre rammentare a tutti voi che la direttiva sui servizi prevede concretamente una clausola sociale, visto che nell’articolo 1 abbiamo inserito una disposizione secondo cui il diritto sociale e del lavoro degli Stati membri non può essere messo a repentaglio dall’applicazione della direttiva. Pertanto, se una circostanza del genere dovesse verificarsi in uno Stato membro, e lo ho detto all’inizio, si tratterebbe di un’attuazione non corretta della direttiva sui servizi. Se intendete fare riferimento al caso Rüffert e altri, non hanno alcuna rilevanza ai fini della direttiva sui servizi. Tali casi riguardano la direttiva sul distacco dei lavoratori e la sua attuazione, nonché le direttive sugli appalti pubblici. Vi prego di non cadere nella trappola, equiparando le mele alle arance. Sebbene mele e arance possano produrre entrambe un buon succo di frutta, tale approccio in politica è completamente sbagliato. Dobbiamo dunque monitorare realmente con estrema attenzione ciò che accade.</p>
      <p sl="de">Ribadisco l’invito rivolto a tutti noi affinché la direttiva sui servizi sia recepita in maniera corretta negli Stati membri e non usata per sottrarre diritti o deregolamentare: non è questo il suo compito.</p>
      <p sl="de">Resta naturalmente chiara l’esigenza di poter in ogni caso contare nell’Unione europea su un quadro giuridico per tutelare i servizi di interesse economico generale. Sono ansiosa di vedere ciò che la Commissione preparerà per noi in proposito.</p>
    </intervention>
    <intervention id="1-074-000" speaker_id="28576" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà domani, martedì 15 febbraio, alle 12.00.</p>
      <p sl="unknown">Dichiarazioni scritte (articolo 149)</p>
    </intervention>
    <intervention id="1-074-500" speaker_id="96757" name="Raffaele Baldassarre" is_mep="True" mode="written">
      <p sl="it">Il mercato dei servizi rappresenta due terzi del Pil e dei posti di lavoro dell'Unione europea e, ciononostante, solo un quinto degli scambi totali all'interno dell'Ue. Pertanto, non posso che condividere le priorità enunciate dalla relatrice, in particolare per quanto riguarda il completamento degli sportelli unici e il rafforzamento della cooperazione amministrativa. Allo stato attuale, la prima generazione di sportelli unici è presente in 22 Stati membri. Un dato, che sembrerebbe confortante, se non fosse che solo 14 tra essi permettono il completamento delle procedure on-line. È necessario, invece, che gli sportelli unici diventino parte integrante del più ampio e-government dell'Ue, prevedendo la disponibilità dell'offerta in diverse lingue. Infine, è indispensabile rafforzare la cooperazione amministrativa, affinché tutto quest'impianto basato sulla comunicazione possa funzionare con efficienza. Il sistema d'informazioni del mercato interno (IMI) è già un ausilio importantissimo. Esso sostiene il lavoro delle amministrazioni, permette di coordinare metodi amministrativi diversi e integrare informazioni carenti. Malgrado ciò, in futuro bisognerà sorvegliare affinché questo sistema venga non solo utilizzato, ma anche, e soprattutto, applicato adeguatamente.</p>
    </intervention>
  </section>
  <section id="creitem14" title="14. Cooperazione rafforzata nell'ambito della creazione di una protezione unitaria del brevetto (discussione)">
    <intervention id="1-076-000" speaker_id="28576" is_mep="True" mode="spoken" role="Presidente">
      <p sl="unknown">L’ordine del giorno reca la raccomandazione (A7-0021/2011), presentata dall’onorevole Klaus-Heiner Lehne a nome della commissione giuridica, sulla proposta di decisione del Consiglio che autorizza una cooperazione rafforzata nel settore dell’istituzione di una tutela brevettuale unitaria [05538/2011 - C7-0044/2011 - 2010/0384(NLE)].</p>
    </intervention>
    <intervention id="1-077-000" speaker_id="2224" name="Klaus-Heiner Lehne" is_mep="True" mode="spoken" role="relatore">
      <p sl="de">Signor Presidente, onorevoli colleghi, ci occupiamo in questa sede del tema della cooperazione rafforzata per la seconda volta. Qualche mese fa abbiamo optato per la prima volta per la cooperazione rafforzata nell’ambito del trattato di Lisbona parlando del diritto di famiglia. Ora lo facciamo per la seconda volta. In questo caso si tratta di una decisione prettamente procedurale. Intendo chiarirlo perché in questa fase non discuteremo il contenuto delle proposte in questione. Ciò avverrà in un momento successivo.</p>
      <p sl="de">Vorrei esordire osservando che sono stato molto lieto di prendere atto qui, oggi, della presenza della Presidenza ungherese. È una prima assoluta, se così possiamo dire, perché credo che sia la prima volta nella storia del Parlamento europeo che la Presidenza è presente un lunedì sera. Ciò forse dimostra anche quanto sia di fatto importante il portafoglio che oggi stiamo discutendo.</p>
      <p sl="de">Dibattiamo la questione del brevetto europeo sulla base di una proposta della Commissione del 2001. Nell’ambito della relazione Palacio, il Parlamento ha assunto una posizione molto specifica, anche in riferimento alle possibili soluzioni, rispetto alla prima lettura. In sede di Consiglio si è dimostrato impossibile pervenire a un accordo sul brevetto, esito dovuto principalmente a due problemi, uno legato ai tribunali, ossia quali tribunali hanno giurisdizione su quali controversie, l’altro alla lingua. La questione dei tribunali sarà probabilmente risolta con una decisione della Corte di giustizia europea in un parere all’inizio di marzo e, a quel punto, sapremo con esattezza ciò che è possibile e non è possibile fare.</p>
      <p sl="de">Per quanto riguarda la questione della lingua, non si sono compiuti progressi. Lo scorso autunno, la Presidenza belga ha dovuto ammettere che era manifestamente impossibile giungere a una soluzione sulla questione della lingua, o perlomeno farlo rispettando il requisito dell’unanimità previsto dal trattato di Lisbona. In sintesi, esiste un contrasto insanabile tra il principio che l’Unione europea ha 23 lingue ufficiali che dovrebbero essere uguali e il fatto che un brevetto può dar luogo a costi enormi, specialmente dovuti alla traduzione. In tale contesto, vi è inoltre sempre anche il problema che, se un brevetto va tradotto in tutte le lingue, tale brevetto non ha alcuna utilità per le piccole e medie imprese perché è troppo costoso, indipendentemente dal rischio di controversie giuridiche che può porsi nei vari Stati membri. Questo tipo di brevetto in molte lingue secondo l’attuale sistema dell’Ufficio europeo dei brevetti è di fatto soltanto destinato alle grandi organizzazioni, non certo alle piccole e medie imprese, situazione che deve indubbiamente cambiare.</p>
      <p sl="de">Dal 2000, il Parlamento europeo in decine di occasioni ha esortato nelle sue risoluzioni a compiere finalmente progressi in materia di brevetto europeo tenuto conto del processo di Lisbona e del nuovo processo 2020. Penso che ora sia giunto realmente il momento. La Presidenza belga ha chiesto alla Commissione di formulare una proposta specifica per il processo di cooperazione rafforzata. La Commissione ha assunto tale iniziativa. Il Consiglio ci ha chiesto formalmente l’assenso. La commissione giuridica ha enfaticamente espresso il proprio sostegno con 16 voti a 5. Nel frattempo, ora 25 Stati membri si sono schierati a favore della proposta. Ora è proprio giunto il tempo di compiere un passo avanti e manifestare il nostro consenso, da parte del Parlamento, a tale procedura in maniera che infine si possa vedere una luce alla fine del tunnel.</p>
      <p sl="de">Chiuderò con un’ultima osservazione. Non disponiamo di molte risorse in Europa. Abbiamo però la nostra intelligenza, la nostra creatività e le idee nate in questo continente. È quindi anche fondamentale per noi che tali idee siano tutelate. Mi chiedo come ci si possa di fatto rivolgersi a Cina, India e molti altri importanti paesi in via di sviluppo del mondo invitandoli a proteggere i diritti di proprietà intellettuale nel momento in cui non siamo neanche in grado di farlo qui, in Europa? Abbiamo pertanto bisogno di un progresso qualitativo verso un brevetto europeo adesso. Per questo sostengo la proposta di cooperazione rafforzata e vi esorto tutti ad appoggiarla.</p>
    </intervention>
    <intervention id="1-078-000" speaker_id="photo_generic" name="Enikő Győri" is_mep="True" mode="spoken">
      <p sl="en">Presidente in carica del Consiglio. – Signor Presidente, è un privilegio e un onore per me rivolgermi oggi a questo distinto pubblico. Come ha detto poc’anzi l’onorevole Lehne, la partecipazione della Presidenza nella giornata del lunedì dimostra l’importanza del tema.</p>
      <p sl="en">In primo luogo, vorrei ringraziare il Parlamento europeo per il suo approccio costruttivo rispetto all’impegno profuso dal Consiglio per migliorare le condizioni per ottenere la tutela dei brevetti nell’Unione europea e desidero estendere la nostra gratitudine all’ex Presidenza belga per gli sforzi incessantemente compiuti allo scopo di promuovere la causa della creazione di una tutela brevettuale unitaria.</p>
      <p sl="en">In secondo luogo, vorrei riferire che questa mattina il Consiglio ha deciso, a schiacciante maggioranza, di chiedere il vostro consenso per l’autorizzazione alla cooperazione rafforzata in tale ambito. Qualora tale consenso dovesse essere concesso, il Consiglio “Competitività” del 10 marzo dovrebbe concedere la propria autorizzazione.</p>
      <p sl="en">La Presidenza ungherese attribuisce particolare importanza al miglioramento della competitività dell’Unione e al sostegno alle piccole e medie imprese che operano nella Comunità. È nostra responsabilità comune aiutarle con l’innovazione, che è una delle forze trainanti della competitività delle piccole e medie imprese sia a livello europeo sia nel mondo.</p>
      <p sl="en">È stato chiaro sin dall’inizio che uno degli elementi fondamentali per il conseguimento di tale obiettivo sarebbe stato la creazione di un brevetto europeo, rinviata per oltre 30 anni. Mantenere lo status quo non è un’alternativa. Milioni di euro vengono spesi ogni anno in traduzioni e lavoro cartaceo amministrativo per ottenere la tutela brevettuale nei 27 ordinamenti giuridici diversi dell’Unione, mentre negli Stati Uniti un inventore può ottenere un brevetto per l’intero territorio americano a fronte di una spesa pari a 1 850 euro. Nell’Unione il costo è di 20 000 euro soltanto per 13 Stati membri.</p>
      <p sl="en">Secondo i calcoli, le imprese europee subiscono una perdita da settecento a ottocento milioni di euro per l’assenza di un brevetto europeo. Superfluo aggiungere che tale importo potrebbe essere utilizzato molto meglio se incanalato, per esempio, nella ricerca tecnologica.</p>
      <p sl="en">Non esiste attualmente un mercato interno per quanto concerne la tutela brevettuale. Il richiedente è costretto a interagire con 27 ordinamenti giuridici nazionali distinti. Di conseguenza, in pratica, la tutela viene spesso richiesta soltanto in una determinata parte del territorio comunitario, creando così gravi problemi in termini di libera circolazione dei prodotti, tutelati da brevetto in alcune giurisdizioni, ma liberamente producibili in altre.</p>
      <p sl="en">La nostra chiara preferenza è sempre andata alla creazione di un brevetto realmente comunitario che coprisse il territorio di tutti i 27 Stati membri. Ci rammarichiamo profondamente per il fatto che i negoziati in merito al regime linguistico siano giunti a una situazione di stallo senza alcuna prospettiva di raggiungere il necessario consenso in un futuro prevedibile.</p>
      <p sl="en">Va inoltre sottolineato che i decisori europei sono messi sotto pressione affinché compiano rapidamente progressi in tale ambito. Il quadro di valutazione, pubblicato di recente, dei risultati dell’innovazione conferma che esiste già un divario in aumento tra i risultati dell’innovazione di Stati Uniti e Giappone e quelli dell’Unione, e le principali economie emergenti stanno recuperando rapidamente terreno.</p>
      <p sl="en">Sebbene le norme per la concessione dei brevetti non siano l’unico fattore che determina l’attività di innovazione, la loro importanza è chiara a tutti. Ogni anno che continuiamo a lavorare con l’attuale serie di norme, il nostro sistema frammentato diventa meno interessante e competitivo.</p>
      <p sl="en">In tali circostanze, la schiacciante maggioranza degli Stati membri ritiene che la creazione di una tutela brevettuale unitaria nell’ambito della cooperazione rafforzata sia l’unico modo che attualmente abbiamo per procedere. I 27 Stati membri hanno presentato richieste ufficiali per procedere con una cooperazione rafforzata. La loro aspettativa evidente è che si possano conseguire risultati visibili entro un arco di tempo ragionevole.</p>
      <p sl="en">In quanto Presidenza in carica dell’Ufficio, ci adopereremo al meglio per compiere progressi sostanziali in tale ambito. D’altro canto, la Presidenza deve prestare attenzione anche alle obiezioni e alle riserve manifestate da Spagna e Italia.</p>
      <p sl="en">Consentitemi di rivolgermi agli onorevoli parlamentari spagnoli e italiani presenti in Aula nella loro lingua madre.</p>
      <p sl="es">In primo luogo, mi rivolgo agli onorevoli deputati del nostro partner, la Spagna. Confidiamo nel fatto che, attraverso la cooperazione rafforzata, con la creazione del sistema di tutela brevettuale unitaria, si compia un passo significativo verso una situazione ideale in cui tale sistema copra tutti gli Stati membri e l’intera Unione europea.</p>
      <p sl="es">Mi rivolgo adesso ai nostri amici italiani. Tengo a sottolineare, per evitare ogni sorta di equivoco, che nessuna impresa e nessun individuo, indipendentemente dallo Stato di origine, saranno esclusi dai benefici del futuro brevetto unitario.</p>
      <p sl="en">La ringrazio per la pazienza, signor Presidente. Attendo molto ansiosamente di collaborare in futuro con il Parlamento su tale tema.</p>
    </intervention>
    <intervention id="1-083-000" speaker_id="photo_generic" name="Michel Barnier" is_mep="True" mode="spoken">
      <p sl="fr">membro della Commissione. – Signor Presidente, onorevoli parlamentari, manifestando il vostro sostegno a questa cooperazione rafforzata, come propone l’onorevole Lehne, compierete un passo decisivo, se così possiamo dire, per agevolare la vita delle aziende e degli imprenditori europei grazie a ciò che, alla fine, è una tutela brevettuale unitaria in Europa. L’incapacità di assicurare una tutela migliore e più accessibile a invenzioni e creazioni, specialmente nel settore industriale, è un’incredibile e, a mio parere, inaccettabile debolezza in termini di competitività del nostro continente che deve far fronte a una concorrenza internazionale estremamente agguerrita.</p>
      <p sl="fr">Per questo, in occasione della mia audizione dinanzi a voi il 13 gennaio 2010, e in molte occasioni da allora, ho formulato l’impegno, in realtà l’auspicio, di far avanzare tale capitolo in maniera da essere l’ultimo Commissario dell’Unione a porre la questione. Abbiamo elaborato una proposta. Grazie all’approccio intelligente e proattivo della Presidenza belga, la proposta è stata integrata, migliorata e rafforzata. Tuttavia, come sapete, non siamo riusciti a ottenere il sostegno unanime che avevo sperato al riguardo. Per questo e così è nata l’idea di una cooperazione rafforzata nel contesto del nuovo trattato di Lisbona. La Commissione ha risposto rapidamente alla richiesta di cooperazione rafforzata inizialmente formulatale, come ha rammentato l’onorevole Lehne, da una dozzina di Stati membri.</p>
      <p sl="fr">Allo stato, onorevoli parlamentari, 25 Stati membri hanno espresso il proprio consenso all’introduzione di tale cooperazione rafforzata. La Presidenza ungherese è subentrata alla Presidenza belga e anch’essa sta dimostrando grande determinazione, cosa per la quale la ringrazio. Desidero che tale cooperazione inizi in marzo e sono profondamente grato al Parlamento e, in particolare, a lei, onorevole Lehne, come anche ai membri della sua commissione, per il ruolo centrale che state svolgendo, con la commissione giuridica, per compiere progressi in tale ambito e produrre rapidamente risultati al riguardo.</p>
      <p sl="fr">Onorevoli parlamentari, la Commissione intende coinvolgere in tale cooperazione rafforzata il maggior numero di Stati membri possibile, e personalmente auspico che tutti gli Stati membri siano infine in grado di appoggiare la proposta che, lo ribadisco, è politicamente accettabile per tutti loro e finanziariamente necessaria per tutte le imprese. Il massimo sostegno possibile, in realtà se possibile il sostegno unanime, garantirà che tale progresso offra il massimo numero di vantaggi ad aziende e inventori europei.</p>
      <p sl="fr">In veste di Commissario responsabile del mercato interno, mi preoccuperò di assicurare che la cooperazione rafforzata resti compatibile con i trattati e, in particolare, le norme sul funzionamento del mercato interno. Ciò significa, onorevoli parlamentari, che la tutela brevettuale unitaria, come ha spiegato perfettamente in italiano e spagnolo il Presidente in carica del Consiglio, sarà accessibile a tutte le aziende dell’Unione europea, prescindendo dallo Stato membro in cui hanno sede. Non vi sarà discriminazione alcuna.</p>
      <p sl="fr">Inoltre, i vantaggi di tale tutela saranno identici per tutti gli inventori e le aziende innovative della Comunità, e ciò vale sia per le procedure, che saranno snellite, sia per i costi di traduzione, che saranno ridotti. È stata già condotta un’analisi dell’impatto globale di tale progetto e stiamo attualmente lavorando su un’analisi approfondita del suo impatto economico.</p>
      <p sl="fr">Per concludere, la Commissione, rammaricandosi per il fatto che non sia stato ancora possibile pervenire a un accordo tra i 27 Stati membri, si adopererà al meglio per istituire rapidamente tale cooperazione rafforzata, non appena il Consiglio dei ministri avrà espresso il proprio parere in marzo, presentando i progetti di regolamenti necessari per introdurla in modo che si possa offrire con estrema rapidità questo vero valore aggiunto alle aziende europee. Vi ringrazio per l’attenzione e anticipatamente vi ringrazio per il sostegno che vorrete manifestare alla proposta.</p>
    </intervention>
    <intervention id="1-084-000" speaker_id="96757" name="Raffaele Baldassarre" is_mep="True" mode="spoken">
      <p sl="it">a nome del gruppo PPE . – Signor Presidente, signor Commissario, onorevoli colleghe e colleghi, con una velocità e un dinamismo singolari questo Parlamento sta per dare il via al primo precedente di cooperazione rafforzata che riguarda esplicitamente il mercato interno. La giustificazione addotta è che la discussione sul brevetto europeo è all'ordine del giorno da molti anni. È bene però precisare che la proposta di regolamento sul regime di traduzione è stata adottata dalla Commissione solo il 30 giugno 2010 e che il Consiglio, nel novembre 2010, ha preso atto della mancanza di unanimità e della difficoltà di giungere a una decisione unanime in un prossimo futuro.</p>
      <p sl="it">Sorvolo poi sul ritmo che abbiamo avuto in Parlamento per la trattazione del dossier, che spero valga da esempio per il futuro, poiché sono stati infranti record non trascurabili a vantaggio di un iter legislativo celere ed efficace.</p>
      <p sl="it">Ciononostante, poiché non è mia intenzione fare solo da portavoce degli interessi del mio paese, che al momento si oppone alla cooperazione rafforzata, e poiché ritengo che il tema del brevetto sia fondamentale per lo sviluppo dell'industria e del sistema imprenditoriale europeo, voglio solo rilevare alcune questioni, che ritengo importanti per l'esercizio delle funzioni legislative di quest'Aula e per la futura trattazione dei regolamenti sul brevetto.</p>
      <p sl="it">Innanzitutto, è bene essere consapevoli che un voto favorevole alla cooperazione rafforzata legittimerà sistematicamente l'applicazione allo sviluppo del mercato interno di uno strumento che invece dovrebbe avere un valore di ultima ratio . Stiamo quindi creando un precedente che può essere utilizzato in tutti gli ambiti del mercato interno. Ritengo inoltre che questo Parlamento possa successivamente – quando affronteremo gli altri argomenti – esprimersi in maniera esaustiva e autonoma e che le singole proposte siano al centro degli interessi degli utenti e delle imprese piuttosto che di singoli gruppi di Stati.</p>
    </intervention>
    <intervention id="1-085-000" speaker_id="1906" name="Bernhard Rapkay" is_mep="True" mode="spoken">
      <p sl="de">a nome del gruppo S&amp;D. – Signor Presidente, onorevoli colleghi, la dichiarazione esplicativa del relatore è stata alquanto esauriente e non richiede ulteriori approfondimenti. Per questo il mio gruppo esprimerà il proprio consenso alla cooperazione rafforzata. Tra noi vi erano alcuni pareri contrari, come è del tutto legittimo, e tali voci andrebbero ascoltate. Tuttavia, ciò che il relatore, la Presidenza del Consiglio e il Commissario hanno detto dimostra che è veramente giunto il momento e non possiamo più indugiare.</p>
      <p sl="de">Non è accaduto, come alcuni sostengono, che tutto sia stato concordato in maniera affrettata senza alcuna discussione, come nel caso di molti altri argomenti. Non è affatto così. La questione della lingua non è stata soltanto oggetto di discussione quando la Commissione ha presentato la sua ultima proposta lo scorso anno; è una questione dibattuta da un decennio o più. Non vi è nulla di nuovo. Chiunque analizzi i diversi modelli presentati e discussi negli ultimi mesi non può affermare che la questione non sia stata sufficientemente discussa. È tempo di tagliare il nodo gordiano!</p>
      <p sl="de">La seconda argomentazione che sempre riemerge in questa sede è che rischiamo di distruggere il mercato interno. Il fatto è che non esiste un mercato interno per quel che riguarda i brevetti, per cui non vi è nulla da distruggere. Se, come è accaduto a lungo, siamo chiari circa il fatto che il mercato interno ha realmente bisogno di un processo brevettuale uniforme per essere completato, un passo del genere non può distruggere l’intero mercato interno. Nel peggiore dei casi, le cose resterebbero come sono. Personalmente, comunque, credo che compieremo progressi.</p>
      <p sl="de">La terza argomentazione specificamente addotta è che il Parlamento vedrebbe indeboliti i suoi diritti se acconsentisse alla cooperazione rafforzata: neanche questa argomentazione è accettabile. Vi consiglierei di dare un’occhiata al trattato di Lisbona e al nostro regolamento. Non rinunceremo ad alcun diritto. Ora approviamo la cooperazione rafforzata e, quando inizierà, godremo di tutti i nostri singoli diritti. Quanto al regime della lingua, come è ovvio, è soltanto una questione di consultazione poiché in tal caso occorre l’unanimità. Al regolamento effettivo in materia di brevetti e all’approvazione della corrispondente giurisdizione si applicherebbe invece la codecisione. Non stiamo pertanto rinunciando ad alcun diritto, al contrario!</p>
    </intervention>
    <intervention id="1-086-000" speaker_id="96677" name="Cecilia Wikström" is_mep="True" mode="spoken">
      <p sl="sv">a nome del gruppo ALDE. – Signor Presidente, vorrei esordire porgendo i miei ringraziamenti all’onorevole Lehne per l’eccellente lavoro svolto su tale tema, nonché al Commissario Barnier che, con grande efficienza e successo, sta facendo avanzare tale dossier.</p>
      <p sl="sv">Come si è detto, la questione viene discussa da molti decenni e ora è chiaro che il Consiglio non raggiungerà l’unanimità prevista dal trattato per prendere una decisione. Molti Stati membri hanno pertanto chiesto di introdurre in tale ambito la cooperazione rafforzata. Vorrei sottolineare che questa è una forma aperta di cooperazione alla quale tutti gli Stati membri possono aderire, ove lo desiderino.</p>
      <p sl="sv">Oggi dobbiamo dunque decidere se il Parlamento debba o meno concedere la propria approvazione alla richiesta di cooperazione rafforzata del Consiglio. Personalmente sono del parere, come lo è il gruppo ALDE, che il Parlamento debba approvare tale richiesta in linea con la raccomandazione del relatore, onorevole Lehne.</p>
      <p sl="sv">Ottenere tutela per un’invenzione o una scoperta scientifica è estremamente importante per convertire innovazione e conoscenza in prodotti utili e utilizzabili che, a loro volta, creeranno crescita e occupazione. Attualmente è difficile per un singolo inventore o una piccola azienda ottenere una tutela brevettuale in tutta Europa. È semplicemente troppo costoso e complicato, come abbiamo sentito. Un brevetto americano al momento costa circa 1 800 euro, mentre un brevetto europeo costa più di 20 000 euro, ossia 11 volte tanto, il che è palesemente irragionevole. Le multinazionali con grandi risorse e competenze legali potranno sempre far fronte alla situazione, a prescindere dal sistema.</p>
      <p sl="sv">Sono i singoli innovatori europei a pagare il prezzo dell’attuale sistema. È giunto il momento che anche loro ottengano protezione per i loro risultati in maniera che possano crescere e diventare i principali datori di lavoro del futuro di cui la nostra Unione ha tanto disperatamente bisogno. Ci occorre adesso. Non abbiamo tempo da perdere.</p>
    </intervention>
    <intervention id="1-087-000" speaker_id="28253" name="Eva Lichtenberger" is_mep="True" mode="spoken">
      <p sl="de">a nome del gruppo Verts/ALE. – Signor Presidente, onorevoli colleghi, un regime brevettuale europeo probabilmente migliorerebbe la situazione in alcuni ambiti del commercio e della scienza. Devo dire, tuttavia, che le speranze riposte in questo brevetto sono per qualche verso troppo ottimistiche. Al riguardo dobbiamo mantenere il senso delle proporzioni.</p>
      <p sl="de">Sono contraria alla cooperazione rafforzata europea. In tale contesto abbiamo recentemente affrontato la questione del divorzio. Ora, subito dopo tale decisione, ci ritroviamo di fronte al prossimo argomento da sottoporre alla medesima formula. Se concediamo tale approvazione senza alcuna resistenza, incoraggeremo una situazione in cui presto la cooperazione rafforzata sarà l’unico meccanismo per giungere a un accordo perché è troppo difficile pervenire a un consenso in sede di Consiglio. Questa non era l’intenzione della convenzione quando abbiamo parlato di cooperazione rafforzata.</p>
      <p sl="de">Il buon governo, argomento di cui abbiamo discusso a lungo, significa tra l’altro trasparenza e chiarezza. Tuttavia, trasparenza e chiarezza non vengono promosse dalla cooperazione rafforzata nella sua molteplicità di forme in un’ampia varietà di settori. Ritengo che creeremmo un problema notevole per il futuro se costantemente avessimo sottogruppi di Stati che si riuniscono per trovare un accordo su un tema specifico. Ovviamente è bello dire “l’invito è aperto a tutti”. La domanda è: a quali condizioni? Sarei stata incline a pensare che questa volta, a differenza di tutti gli anni precedenti, avremmo avuto realmente la possibilità di pervenire a un accordo se solo i negoziati fossero durati più a lungo.</p>
      <p sl="de">Non credo che la cooperazione rafforzata sia la giusta via da seguire per la questione dei brevetti. Per questo non intendo votare a favore della raccomandazione.</p>
    </intervention>
    <intervention id="1-088-000" speaker_id="96803" name="Zbigniew Ziobro" is_mep="True" mode="spoken">
      <p sl="pl">a nome del gruppo ECR. – Signor Presidente, per diversi anni si è discusso in Europa dell’introduzione di un diritto brevettuale unitario. Economisti e uomini d’affari sono dell’idea che la sua introduzione ridurrebbe notevolmente i costi della tutela brevettuale per le aziende in tutta l’Unione europea e consentirebbe di ottenere una tutela migliore, più economica ed efficace. Ciò è particolarmente importante, soprattutto per il settore delle piccole e medie imprese. Anche le raccomandazioni e le proposte della Commissione europea puntano in tale direzione.</p>
      <p sl="pl">È tuttavia necessario prendere atto di alcune proposte controverse che sono oggetto di discussione in tale ambito, come è già stato rammentato oggi in Aula, e segnatamente la questione legata alle traduzioni dei brevetti eseguite dall’Ufficio europeo dei brevetti e quella legata alla proposta che le traduzioni siano effettuate soltanto in tre lingue. Questo è un aspetto che richiede ulteriori riflessioni e approfondimenti. Perché infatti dovrebbero essere quelle tre lingue e non altre, visto soprattutto che ciò rappresenterebbe un certo vantaggio per gli operatori che hanno una delle tre lingue come lingua madre? Ritengo che la questione debba essere ulteriormente ponderata.</p>
    </intervention>
    <intervention id="1-089-000" speaker_id="28497" name="Gerard Batten" is_mep="True" mode="spoken">
      <p sl="en">a nome del gruppo EFD. – Signor Presidente, la Commissione europea ha già cercato di creare un diritto brevettuale comunitario non riuscendovi in giugno, quando la proposta è stata respinta dal Consiglio che non è stato in grado di giungere a un voto unanime. La Commissione, però, vuole perseverare nell’intento. Tale condotta è soltanto un ennesimo esempio di costruzione dell’impero comunitario. Le proposte sono inutili e imporranno ulteriori oneri amministrativi e costi alle imprese innovative.</p>
      <p sl="en">Pertanto, esattamente chi è a favore di tale proposta? È una proposta promossa da 12 paesi, tra cui il Regno Unito. Non dovrebbe sorprendere nessuno che il governo di coalizione britannico sia uno dei fautori dell’iniziativa, così come i vari governi britannici che si sono susseguiti sono stati i fautori della maggior parte dei progetti europei, pur sostenendo di fare il contrario. Se il partito conservatore fosse mai ricorso alle menzogne, all’inganno e all’ipocrisia dei brevetti, avrebbe accumulato un patrimonio in royalty e forse sarebbe in grado di estinguere il debito nazionale!</p>
    </intervention>
    <intervention id="1-090-000" speaker_id="96896" name="Marielle Gallo" is_mep="True" mode="spoken">
      <p sl="fr">Signor Presidente, signor Commissario, onorevoli colleghi, riesco a comprendere che gli esseri umani si siano interrogati sulla vita e sulla morte sin dall’alba dei tempi, ma l’insuccesso dell’Unione europea, sin dagli anni Settanta, nel superare le difficoltà del brevetto europeo è veramente senza speranza.</p>
      <p sl="fr">In primo luogo, vorrei elogiare il lavoro e la perseveranza dell’onorevole Lehne in tale impresa e ringraziarlo per l’attenzione prestata ai colleghi spagnoli e italiani. Anch’io ho ascoltato le loro argomentazioni e le comprendo appieno. Tuttavia, oggi non siamo qui per risolvere un problema linguistico. La proposta della Commissione europea del 1° luglio 2010 si basa sul regime linguistico dell’Ufficio europeo dei brevetti, che ha dimostrato la sua efficacia. Nondimeno, lo ribadisco, la discussione linguistica non è all’ordine del giorno.</p>
      <p sl="fr">Oggi si tratta di permettere ai 25 Stati membri che intendono compiere progressi introducendo la cooperazione rafforzata di farlo effettivamente. Oggi si tratta di rispondere alla richiesta delle aziende europee che pagano 11 volte di più per i loro brevetti delle imprese americane. Oggi si tratta di dimostrare che il Parlamento europeo è abbastanza maturo per innalzarsi al di sopra delle piccole scaramucce. Avremo tutto il tempo che vogliamo per discutere le delicate scelte politiche che ci attendono. Usciamo però da questa situazione di stallo e procediamo dando il nostro sostegno alla raccomandazione del collega Lehne in questa lunghissima via verso il brevetto europeo.</p>
    </intervention>
    <intervention id="1-091-000" speaker_id="96704" name="Edvard Kožušník" is_mep="True" mode="spoken">
      <p sl="cs">Signor Presidente, il Presidente americano Obama, nella sua allocuzione annuale sullo stato dell’Unione, ha chiesto il rafforzamento degli Stati Uniti nel campo dell’innovazione, definendola il “momento Sputnik della nostra generazione”. Sono lieto che l’Unione europea sia trasmettendo un segnale chiaro attraverso il programma “Unione dell’innovazione” in merito all’importanza dell’innovazione per mantenere la posizione economica dell’Europa nel quadro della concorrenza globale. A mio parere, uno degli strumenti chiave per il successo del progetto “Unione dell’innovazione” e il mantenimento di una posizione di guida contro tigri dell’innovazione come Cina e Brasile è la creazione di un brevetto unico europeo. Il brevetto unico contribuirebbe a promuovere notevolmente la competitività delle imprese europee. Mi sento pertanto particolarmente frustrato dal fatto che la creazione di tale strumento fondamentale per lo sviluppo dell’innovazione in Europa sia ostacolato da alcuni paesi per questioni minori come la salvaguardia della lingua. Appoggio quindi la proposta di introdurre la cooperazione rafforzata, anche a costo che alcuni Stati membri non vi partecipino. Non dobbiamo permettere che il “momento Sputnik della nostra generazione” ci sfugga.</p>
    </intervention>
    <intervention id="1-092-000" speaker_id="28399" name="Antonio López-Istúriz White" is_mep="True" mode="spoken">
      <p sl="es">Signor Presidente, l’Unione europea è fondata su valori quali parità, solidarietà e rispetto di tutte le lingue. Noi tutti condividiamo questi principi.</p>
      <p sl="es">Come parlamentari spagnoli, appoggiamo l’idea di avere un sistema brevettuale per l’intera Unione europea e mi complimento con il collega Lehne per quella parte della relazione. Sosteniamo qualunque cosa che migliori e ampli il mercato interno.</p>
      <p sl="es">Tuttavia, per un argomento di tale importanza, è stato scelto un meccanismo previsto dal trattato, il meccanismo della cooperazione rafforzata, che dovrebbe essere l’ultima risorsa e rispettare una serie di condizioni. A nostro parere, la cooperazione rafforzata, sulla quale voteremo domani, è contraria agli articoli 118 e 326 del trattato. Ritengo inoltre che in sede di Consiglio si siano cambiate le regole del gioco, ma il mio governo approfondirà la questione.</p>
      <p sl="es">Il nuovo trattato è incontestabilmente uno strumento utile per l’Unione europea, ma non può essere sfruttato per creare un’Europa a più velocità. Molti paesi che attualmente sostengono la cooperazione rafforzata presto ne subiranno essi stessi le conseguenze e, se Consiglio e Commissione continuano a utilizzare tale formula in questo modo, alla fine tutti perderemo.</p>
      <p sl="es">Lo spagnolo è parlato da 850 milioni di persone. Delle tre lingue proposte dalla Commissione europea per il sistema brevettuale soltanto una è paragonabile allo spagnolo in termini numerici. Quali criteri sono stati utilizzati? L’efficienza? Stiamo parlando di 1 850 euro? Allora perché non utilizzare soltanto l’inglese e lasciare da parte le altre due lingue in maniera da risparmiare tre volte oltre alle venti? È una questione di opportunità temporale?</p>
      <p sl="es">Non è stata la Spagna a opporsi a un brevetto in passato, sono stati altri paesi che ora premono per averne uno. Ha a che vedere con la politica, come sospetto? Occorre prestare attenzione alle manovre burocratiche che allontanano milioni di cittadini, e migliaia di imprese che utilizzano lo spagnolo, dalla realtà dell’Unione europea.</p>
      <p sl="es">Il sistema proposto dalla Commissione è contrario al diritto degli europei di esprimersi nel proprio idioma, fa prevalere una lingua su altre, opera una chiara discriminazione rispetto alla concorrenza, frammenta il mercato e crea incertezza giuridica. La battaglia è appena iniziata. Per la fretta di alcuni, dovremo confrontarci con un’azione legale che durerà diversi anni presso la Corte di giustizia, come ha già affermato il mio governo.</p>
      <p sl="es">Le tre istituzioni dovranno rendere conto della procedura seguita e del motivo per il quale si sono ignorati gli avvertimenti. A tale situazione è possibile ovviare tornando allo spirito e alla lettera dei trattati che la Spagna ha rispettato.</p>
    </intervention>
    <intervention id="1-093-000" speaker_id="97156" name="Luigi Berlinguer" is_mep="True" mode="spoken">
      <p sl="it">Signor Presidente, onorevoli colleghi, non è più tollerabile l'assenza di un brevetto europeo. Le imprese, in Europa, sono penalizzate nella brevettazione a causa dei costi dieci volte superiori rispetto alle loro concorrenti americane e giapponesi. Del resto, la frammentazione del copyright dei brevetti è una delle cause del ritardo della ripresa economica.</p>
      <p sl="it">La Commissione ci propone la cooperazione rafforzata con un particolare regime linguistico, cosa che non abbiamo gradito. Tuttavia c'è ora una novità: 25 Stati su 27 aderiscono; cambia il quadro politico. Forse è possibile un'evoluzione positiva, ad esempio con la valorizzazione anche della lingua del proponente.</p>
      <p sl="it">Dobbiamo tutti lavorare ora per giungere a un rispetto più ampio di tutti. Noi vogliamo del resto che la lingua italiana sia tutelata e valorizzata ma il nostro governo ha tagliato i fondi e trascura molto questo aspetto. È su quest'altro terreno che lo pungoleremo, ma dobbiamo arrivare a un brevetto europeo.</p>
    </intervention>
    <intervention id="1-094-000" speaker_id="28338" name="Antonio Masip Hidalgo" is_mep="True" mode="spoken">
      <p sl="es">Signor Presidente, non illudiamoci. Questa procedura è una montatura in maniera che francese e tedesco prevalgano sullo spagnolo, una lingua parlata non soltanto in Europa, ma anche da altri 700 milioni di persone nel resto del mondo, come l’onorevole López-Istúriz White ha giustamente affermato, un numero superiore a quello degli europei. Prevarrebbero anche sull’italiano, come è stato rilevato a ragione, perché la lingua italiana e quella spagnola sono già state riconosciute come lingue per la registrazione dei marchi.</p>
      <p sl="es">La procedura è carica di incertezze che riguardano le grandi imprese tecnologiche dell’Europa digitale come Blackberry, IBM, Nokia, Philips e Siemens, il cui manifesto spero che raggiunga tutti, nonostante il deplorevole tentativo di bloccarlo compiuto da un capo unità della Commissione europea.</p>
      <p sl="es">Non sappiamo quale sarà la sentenza né quale saranno la giurisdizione o gli strumenti. Onorevoli colleghi, manteniamo la calma. Avvaliamoci della cooperazione rafforzata prevista dal trattato senza una folle precipitazione che potrebbe comprometterne e impedirne il consolidamento e senza la deplorevole fretta di questa mattina che ha fatto sì che i Ministri dell’istruzione in sede di Consiglio vi abbiano dato soltanto un’occhiata.</p>
      <p sl="es">Sono grato al rappresentante ungherese per aver parlato in italiano e spagnolo …</p>
      <a text="(Il Presidente inter rompe l’oratore)"/>
    </intervention>
    <intervention id="1-095-000" speaker_id="28255" name="Andreas Mölzer" is_mep="True" mode="spoken">
      <p sl="de">Signor Presidente, siano tutti consapevoli del fatto che il plurilinguismo è un riflesso della diversità culturale e linguistica esistente nell’Unione e, in quanto tale, è estremamente importante. Nondimeno, la controversia sulla lingua utilizzata nei brevetti prosegue da oltre 30 anni. Nel corso di questi 30 anni, i paesi europei hanno dovuto far fronte a elevati costi di traduzione, in alcuni casi con conseguenti svantaggi competitivi sul mercato globale. Con questo non nego che sia difficile attribuire un valore a immobilizzazioni immateriali come marchi e brevetti, che tuttavia sono usati per garantire prestiti e tenuti anche presenti nelle valutazioni.</p>
      <p sl="de">In tale contesto, il nuovo diritto in materia di brevetti elaborato attraverso il processo della cooperazione rafforzata europea, valido perlomeno in alcune zone dell’Unione, impone unicamente che i brevetti siano tradotti in tedesco, inglese e francese, il che sicuramente semplifica le cose in termini burocratici. Ciò è vero soprattutto perché l’inglese viene usato come linguaggio tecnico universale in alcuni settori come medicina e tecnologia dell’innovazione. Da ultimo, ma non meno importante, l’uso costante delle tre lingue di lavoro, tedesco, inglese e francese, consentirebbe realmente di raggiungere la maggioranza della popolazione. Concludendo con una nota di carattere personale, sono lieto di vedere che il nuovo regolamento rafforza anche la posizione del tedesco che, secondo un sondaggio del 2006, è tuttora la lingua nativa più parlata nell’Unione europea.</p>
    </intervention>
    <intervention id="1-096-000" speaker_id="96867" name="Maria Da Graça Carvalho" is_mep="True" mode="spoken">
      <p sl="pt">Signor Presidente, la creazione di un brevetto europeo è un’innovazione e uno sviluppo tecnologico e scientifico stimolante nell’Unione europea. Ritengo fondamentale risolvere la questione del brevetto europeo. Nutro invece riserve in merito alle lingue da utilizzare. A mio parere, la soluzione migliore consisterebbe nell’usare soltanto l’inglese; tuttavia, se è necessario prevedere altre lingue, si dovrebbe considerare anche il portoghese. La concorrenza è globale e il portoghese è la terza lingua occidentale più parlata dopo l’inglese e lo spagnolo.</p>
    </intervention>
    <intervention id="1-097-000" speaker_id="28155" name="Edit Herczog" is_mep="True" mode="spoken">
      <p sl="en">Signor Presidente, la creazione di conoscenza all’interno dell’Unione europea è sempre una priorità che gestiamo con successo. Tuttavia, nell’Unione europea non ci occupiamo altrettanto bene della gestione della conoscenza. Mi è dispiaciuto molto udire che la Presidenza belga non ha potuto portare a compimento la direttiva sui brevetti secondo quanto previsto, ma spero che la Presidenza ungherese si impegni a farlo al meglio nei mesi a venire per passare alla fase successiva, ovverosia la cooperazione rafforzata.</p>
      <p sl="en">Il tempo è l’unica risorsa non rinnovabile. Il tempo perso non ci viene mai restituito. Non possiamo vivere l’Europa soltanto attraverso i programmi di austerity. Abbiamo bisogno di esplorare la conoscenza, dobbiamo espanderla, e pertanto è fondamentale per l’Europa che i brevetti decollino, poco importa che ciò avvenga attraverso la cooperazione rafforzata o mediante una direttiva comune europea.</p>
      <p sl="en">Vorrei augurare il successo che meritano a quanti partecipano a tale processo e coloro che vi sono favorevoli. Essendo ungherese, perderemo la lingua ungherese, ma è un prezzo irrisorio da pagare rispetto ai vantaggi che tutti ne trarremo.</p>
    </intervention>
    <intervention id="1-098-000" speaker_id="4560" name="Toine Manders" is_mep="True" mode="spoken">
      <p sl="nl">Signor Presidente, vorrei ringraziare il Commissario Barnier per il coraggio dimostrato nel porre in tal modo la questione perché durante la sua audizione ha promesso di affrontare il tema del brevetto europeo durante il suo mandato, ragion per cui lo ringrazio. Vorrei inoltre ringraziare il collega Lehne per il suo approccio.</p>
      <p sl="nl">Ora dobbiamo soltanto decidere se accettare la cooperazione rafforzata. Questo è il primo passo che dobbiamo compiere. Mi rammarico tuttavia che sia stata operata una distinzione tra l’importanza della lingua e dell’identità come fenomeno culturale e ciò che accade nel concreto.</p>
      <p sl="nl">Questo perché, nella pratica, il sistema ora proposto è stato utilizzato da tutti gli Stati membri per 35 anni e penso che possiamo essere un po’ più economicamente prudenti circa il modo in cui viene proposto. Mi dispiace che il dibattito si stia in qualche modo insabbiando nel conflitto sulle lingue e spero che, come il Parlamento ha espressamente richiesto, gli Stati membri forse non coinvolti in questa fase possano unirsi al progetto in un momento successivo. Credo che questo ci aiuterà a porre fine alla discussione e ci permetterà finalmente di ottenere un brevetto europeo.</p>
    </intervention>
    <intervention id="1-099-000" speaker_id="4538" name="Malcolm Harbour" is_mep="True" mode="spoken">
      <p sl="en">Signor Presidente, la prima volta che sono giunto in questo Parlamento, nel 1999, all’ordine del giorno vi era il brevetto unico europeo. Ricordo di aver lavorato con l’onorevole Lehne sulla relazione Palacio. Sono lieto che stiamo iniziando a compiere qualche progresso serio al riguardo.</p>
      <p sl="en">Non possiamo sottovalutare l’importanza di tale proposta in termini di competitività dell’economia europea. Attualmente stiamo dibattendo un nuovo piano molto inventivo dell’onorevole Geoghegan-Quinn denominato Unione dell’innovazione. Questo continente, l’Unione europea, deve essere più inventiva. Abbiamo bisogno di creare più invenzioni e sfruttarle maggiormente. È assolutamente indispensabile avere un sistema brevettuale competitivo.</p>
      <p sl="en">Il passo della cooperazione rafforzata è un passo inventivo per far procedere il dibattito. Spero che i colleghi spagnoli e italiani si uniscano a noi, ma non possiamo aspettare oltre perché l’intero mondo insegue il mercato dell’innovazione.</p>
    </intervention>
    <intervention id="1-100-000" speaker_id="96706" name="João Ferreira" is_mep="True" mode="spoken">
      <p sl="pt">Signor Presidente, questo processo è molto rivelatore, sia nella forma sia nel contenuto, delle nuove condizioni in cui il direttorio delle potenze dell’Unione europea sta tentando di affermare e difendere i propri interessi in un gruppo allargato di ambiti, condizioni previste dal trattato di Lisbona unitamente al meccanismo di cooperazione rafforzata, e sottolineerei che ne abbiamo debitamente segnalate le conseguenze.</p>
      <p sl="pt">In questo caso, e non perdiamo di vista neanche per un secondo gli aspetti fondamentali legati al concetto di brevetto comunitario né i suoi obiettivi e le sue implicazioni, lo scopo sarà conferire uno status privilegiato a inglese, francese e tedesco all’atto della registrazione dei brevetti unicamente per il motivo che ho appena citato.</p>
      <p sl="pt">In tale processo, altre lingue come il portoghese, la terza lingua europea più parlata al mondo, saranno svalutate, arrecando così danno agli interessi di tali altri paesi e limitando qualunque possibilità di affermazione delle loro lingue anche nel campo della scienza e della tecnologia. Se tali intenzioni dovessero concretizzarsi, sarà un’altra, non l’unica, dimensione dell’attacco sferrato al plurilinguismo nell’Unione europea, attacco che continua insidiosamente a farsi strada attraverso la porta del contenimento dei costi.</p>
    </intervention>
    <intervention id="1-101-000" speaker_id="96654" name="Jaroslav Paška" is_mep="True" mode="spoken">
      <p sl="sk">Signor Presidente, signor Commissario, l’Unione europea spinge dal 2000 per una cooperazione rafforzata tra Stati membri nel campo della tutela brevettuale.</p>
      <p sl="sk">Tuttavia, il ciclo finale di negoziati, svoltosi nel dicembre dello scorso anno, ha confermato che molti Stati membri nutrono serie riserve rispetto alle soluzioni proposte per la traduzione dei brevetti comunitari, che si basano sull’attuale regime linguistico dell’Ufficio europeo dei brevetti. È dunque impossibile giungere alla decisione unanime positiva del Consiglio necessaria per ulteriori progressi comuni. In tale situazione, è dunque naturale e logico che gli Stati membri che percepiscono la necessità di intensificare la collaborazione tra loro nella tutela della proprietà intellettuale stiano rispondendo cercando di creare una cooperazione rafforzata tra loro nel campo della creazione di una tutela brevettuale unitaria attraverso il processo previsto dall’articolo 20 del trattato dell’Unione.</p>
      <p sl="sk">Signor Commissario, onorevoli colleghi, credo fermamente che il Parlamento europeo non rappresenterà un ostacolo alla cooperazione rafforzata tra gli Stati membri che intendono collaborare.</p>
    </intervention>
    <intervention id="1-102-000" speaker_id="28223" name="Andreas Schwab" is_mep="True" mode="spoken">
      <p sl="de">Signor Presidente, oggi abbiamo udito molte valide argomentazioni. Vorrei soltanto soffermarmi su alcuni punti importanti. Dovremmo appoggiare la richiesta formulata dall’onorevole Lehne e accettare la proposta avanzata dal Commissario Barnier. A questo punto, vorrei richiamare nuovamente l’attenzione sul lavoro positivo svolto dalla Presidenza belga del Consiglio, Presidenza che ha conseguito eccellenti risultati anche in altri ambiti.</p>
      <p sl="de">Qui si tratta di una decisione procedurale. L’onorevole Lehne lo ha già sottolineato. Non si tratta di stabilire quale lingua europea sia parlata da quante persone nel mondo e quale sia la più bella esteticamente. Si tratta, lo ribadisco, di una decisione procedurale che il Consiglio è ansioso di prendere. Concordo con la collega che mi ha preceduto del gruppo Verts/ALE quando ha affermato che dovremmo muoverci con cautela nel considerare tale decisione. Non siamo però di fronte al desiderio di un gruppo ristretto all’interno del Consiglio dei ministri europeo di istituire un regime linguistico, quanto piuttosto agli auspici di 25 Stati membri su 27. Per questo ritengo che, anche se la decisione di approvare la cooperazione rafforzata debba essere presa con circospezione, è un approccio che il Parlamento europeo può avallare.</p>
    </intervention>
    <intervention id="1-103-000" speaker_id="28379" name="Adam Gierek" is_mep="True" mode="spoken">
      <p sl="pl">Signor Presidente, il brevetto europeo è volto a sostenere la capacità innovativa. Allora perché il brevetto stesso non può essere innovativo? Stiamo parlando soltanto di diritto brevettuale, ma dovremmo anche parlare di quale sarebbe la forma migliore per tale brevetto, visto che abbiamo brevetti a breve termine e brevetti a lungo termine, ma questi ultimi di certo non sono necessariamente migliori o meglio scritti. Penso che dovremmo creare una forma di brevetto e una procedura per descrivere le invenzioni che sfrutti al meglio Internet e i metodi elettronici di registrazione, anche dunque in termini linguistici. Credo che la forma più economica, che non avrebbe bisogno di essere tradotta in altre lingue, sarebbe un brevetto elettronico europeo.</p>
    </intervention>
    <intervention id="1-104-000" speaker_id="28352" name="Zuzana Roithová" is_mep="True" mode="spoken">
      <p sl="cs">Signor Presidente, sostengo da tempo il brevetto unico europeo perché renderà più interessante l’investimento nell’innovazione, consentirà alle imprese di tutelare meglio il proprio know-how , accelererà il trasferimento della conoscenza alla ricerca alla pratica e forse ci proteggerà meglio dall’afflusso di prodotti contraffatti nel mercato interno. È anche una grande sfida. La nostra competitività sarà compromessa dal fatto che, dopo 10 anni, il Consiglio non ha raggiunto nulla di più della cooperazione rafforzata. Apprezzo il fatto che la Repubblica ceca abbia riesaminato la propria posizione e deciso di partecipare ai negoziati. Nel contempo, riconosco la delicatezza del precedente stabilito dalla cooperazione rafforzata, specialmente per alcuni grandi Stati, poiché comporta un regime linguistico. Ritengo nondimeno che andrà a beneficio di tutti i ricercatori dell’Unione.</p>
      <p sl="cs">È importante che i brevetti siano economicamente accessibili come lo sono negli Stati Uniti, per cui spero che il Consiglio procederà a ulteriori semplificazioni. È importante disporre di un nuovo sistema giudiziario per i brevetti europei che chiarifichi una serie di questioni che hanno a che vedere con i brevetti nel campo dei software e delle biotecnologie. Appoggio la proposta di cooperazione rafforzata.</p>
    </intervention>
    <intervention id="1-105-000" speaker_id="28275" name="Małgorzata Handzlik" is_mep="True" mode="spoken">
      <p sl="pl">Signor Presidente, oggi si è detto molto sulla necessità per l’Europa e le imprese europee di un brevetto, voci alle quali mi unisco. Senza normative in materia brevettuale, sarà più difficile per le nostre aziende competere con le imprese sempre più dinamiche e innovative delle economie emergenti. Non dovremmo dimenticare, tuttavia, che la cooperazione rafforzata nel campo dei brevetti non è, tutto sommato, la soluzione più vantaggiosa dal punto di vista del mercato comune europeo. Essendo una sostenitrice di un mercato comune forte, preferisco che le barriere sul mercato siano eliminate, non create. Mi rivolgo pertanto a tutti coloro che concorrono allo sviluppo della forma del diritto brevettuale affinché propongano soluzioni che vadano a beneficio dell’intera Europa. Penso essenzialmente alle lingue da utilizzare perché, a mio parere, non dobbiamo operare una discriminazione ai danni di chi non comprende francese, tedesco o inglese. Ritengo che basare il sistema su una sola lingua rappresenti la soluzione migliore.</p>
    </intervention>
    <intervention id="1-106-000" speaker_id="photo_generic" name="Michel Barnier" is_mep="True" mode="spoken">
      <p sl="fr">membro della Commissione. – Signor Presidente, replicherò al suo ultimo commento, onorevole Handzlik, in maniera da puntualizzare, prima di passare alla procedura, la sostanza degli aspetti sui quali abbiamo lavorato tanto duramente, come è stato rammentato, con la Presidenza belga e, nelle ultime settimane, con la Presidenza ungherese. Se un’impresa bulgara, slovacca, lettone o portoghese dovesse avere l’intenzione di richiedere un brevetto nella propria lingua, con la proposta che stiamo discutendo potrà farlo e il costo della traduzione sarà rimborsato.</p>
      <p sl="fr">In caso di controversia, l’impresa riceverà una traduzione manuale nella propria lingua. Nel caso in cui, prima di ricevere detta traduzione, non dovesse rispettare il brevetto perché non lo comprende sufficientemente, la sua buona fede sarà tutelata. In altre parole, non dovrà corrispondere alcun risarcimento danni.</p>
      <p sl="fr">Affinché sia chiaro a tutti l’oggetto della nostra discussione, vorrei rammentarvi, onorevoli parlamentari, ciò che è stato o sarà proposto. Ho proposto che un’impresa che intenda richiedere un brevetto possa farlo anche nella propria lingua. La tutela legale sarà garantita in una delle tre lingue della convenzione di Monaco, parete della storia dei brevetti europei. Non sono stato io a inventare la convenzione; è in vigore da tempo. Sono previste tre lingue. Una delle tre, inglese, francese o tedesco, sarà utilizzata per garantire automaticamente la tutela legale in tutta l’Unione europea.</p>
      <p sl="fr">Sotto la Presidenza belga, abbiamo aggiunto una proposta che sarà senza dubbio discussa. La proposta consisteva nell’utilizzare altre due lingue con traduzione manuale in aggiunta a una delle tre lingue previste per la tutela legale. Tali altre due lingue non avrebbero alcun valore giuridico, ma rivestirebbero un valore notevole in termini di informazione e comunicazione del contenuto del brevetto. Potrà essere per esempio utilizzato l’inglese, ove lo si desideri, così come potrà essere utilizzato il portoghese, il lettone o l’olandese con una traduzione in una delle tre lingue. Inoltre, la traduzione sarà gratuita, nel senso che il suo costo sarà rimborsato. Lo scenario è quindi il seguente: per la tutela legale viene utilizzata una delle tre lingue, mentre le altre due servono a fini di informazione e comunicazione. Ribadirò un’ultima volta che nessuna impresa europea sarà discriminata, comprese quelle aventi sede in uno Stato membro che non partecipa alla cooperazione rafforzata.</p>
      <p sl="fr">In altre parole, se un’impresa spagnola dovesse richiedere un brevetto europeo, potrà utilizzarlo senza essere discriminata anche nel caso in cui la Spagna non dovesse partecipare direttamente alla cooperazione rafforzata. Tale è lo scopo ed è per questo, onorevoli parlamentari, che mi sono adoperato attivamente al riguardo come mi ero impegnato a fare. Ho affrontato la questione con grande serietà; non ho assunto approcci ideologici né parziali e ho tenuto conto di tutti gli ostacoli, ansioso di compiere progressi.</p>
      <p sl="fr">Per questo ritengo che la proposta sia politicamente accettabile per i 27 Stati membri e finanziariamente necessaria per tutte le imprese europee. L’onorevole Herczog ha sottolineato giustamente, come hanno fatto anche l’onorevole Harbour e altri, per esempio l’onorevole Schwab, che la questione è importante da un punto di vista economico. Dobbiamo incoraggiare, stimolare, tutelare e remunerare la creazione e l’innovazione. Questo è uno degli ambiti in cui l’Europa gode di un altro vantaggio. Salvaguardiamo tale vantaggio, rafforziamolo e proteggiamolo.</p>
      <p sl="fr">Molte piccole imprese non sono più finanziariamente in grado di tutelare le proprie invenzioni perché non possono contare sul brevetto europeo. Che cosa accade? L’onorevole Roithová ha usato poc’anzi il termine “contraffazione”. Se il brevetto non viene tutelato perché non esistono mezzi per proteggerlo nell’Unione europea, sarà tutelato in due o tre Stati membri? I prodotti contraffatti potranno entrare in tutti gli altri Stati membri? Una volta che sono entrati, sono sul mercato interno e si distruggono posti di lavoro mettendo a repentaglio sicurezza e salute pubblica. Penso, per esempio, alle invenzioni riguardanti i farmaci. È un aspetto estremamente serio, ragion per cui dobbiamo affrontarlo con serietà, senza essere ideologici, ma semplicemente ansiosi di compiere progressi e trovare una soluzione ragionevole, soluzione che, ritengo onestamente, è accettabile.</p>
      <p sl="fr">Infine, signor Presidente, vorrei replicare a un commento formulato dall’onorevole López-Istúriz White, che ho ascoltato con estrema attenzione, e dall’onorevole Lichtenberger. I due parlamentari hanno affermato che la cooperazione rafforzata, che attualmente coinvolge 25 Stati membri su 27, potrebbe essere usata per frammentare il mercato unico. Sinceramente non credo che sussista tale rischio. Perché? Perché ci troviamo in una situazione del tutto eccezionale: abbiamo un diritto sul mercato unico che richiede l’unanimità.</p>
      <p sl="fr">Per quasi tutti gli altri regolamenti e leggi concernenti il mercato unico, abbiamo la maggioranza qualificata. In questo caso occorre l’unanimità. Per questo non ritengo che vi sia alcun rischio di frammentazione; di fatto, la Commissione europea vigilerà per prevenire ogni sorta di frammentazione del mercato unico.</p>
      <p sl="fr">Ringrazio nuovamente l’onorevole Lehne per la sua determinazione e il suo impegno, così come i membri della commissione giuridica. Ringrazio infine voi tutti anticipatamente per il sostegno che vorrete prestare alla cooperazione rafforzata sulla base di questa proposta obiettiva.</p>
    </intervention>
    <intervention id="1-107-000" speaker_id="photo_generic" name="Enikő Győri" is_mep="True" mode="spoken">
      <p sl="hu">Presidente in carica del Consiglio. – Signor Presidente, nel mio primo intervento di questa sera ho parlato in una lingua che è la lingua del brevetto europeo e in due lingue che, allo stato, non sono lingue del brevetto europeo. Consentitemi ora di esprimermi nella mia lingua madre, che parimenti, nella situazione attuale, non è una lingua del brevetto europeo, una lingua complessivamente parlata soltanto da 15 milioni di persone nel mondo, di cui 10 in Ungheria. Dico dunque in particolare ai parlamentari spagnoli e italiani che, credetemi, prestiamo grande attenzione alla parità, all’importanza e all’uso delle lingue.</p>
      <p sl="hu">Permettetemi inoltre di fare una piccola digressione per conto di uno Stato membro che, in un certo senso, ho rappresentato fino a sei settimane fa, visto che ora non rappresento uno Stato membro. Come dicevo, fino a sei settimane fa rappresentavo uno Stato membro che aveva un parere diverso sulla questione del brevetto. Negli ultimi mesi, il governo ungherese ha modificato la sua posizione precedente. Non è stata una decisione semplice. Per quanto concerne il fattore che ha indotto il governo ungherese a cambiare opinione, è stato il dialogo estremamente serio che ha avuto luogo con la “comunità imprenditoriale”, con i rappresentanti delle piccole e medie imprese, che hanno chiesto inequivocabilmente al governo di modificare la sua precedente posizione riluttante, o per meglio dire negativa, in maniera da consentire alle piccole e medie imprese ungheresi di trarre vantaggio dal brevetto unitario europeo e conseguire risparmi grazie a un regime linguistico funzionante.</p>
      <p sl="hu">La situazione che ora si è venuta a creare, 25 Stati membri su 27, è tutt’altro che ideale. Siamo tutti, come è stata l’Ungheria sin dall’inizio, sostenitori del mercato unico. Siamo fermamente convinti che completarlo rafforzerà la crescita europea, crescita che, come ha detto un gran numero di parlamentari, adesso è indispensabile nell’Unione europea post-crisi. Per conseguire tale risultato, dobbiamo fare tutto quanto in nostro potere. Sono persuaso che il brevetto unitario europeo e il regime linguistico come uno dei suoi elementi debbano essere inseriti in tale contesto. Inoltre, come ha sottolineato il Commissario Barnier, penso che dalla creazione del sistema brevettuale unitario europeo trarranno vantaggio sia le imprese italiane sia quelle spagnole.</p>
      <p sl="hu">Vorrei anche rispondere ad altre due osservazioni. La prima è la seguente: perché questa grande fretta e questo ritmo sostenuto? Perché la Commissione ha presentato la sua proposta soltanto in luglio. In effetti, vi siete anche già risposti da soli alla domanda. Consentitemi di rammentarvi che il solo dibattito sul regime linguistico è andato avanti per dieci anni nell’Unione europea, per cui non credo che si possa parlare di precipitazione. Un altro commento riguardava l’ultima ratio, ossia se ci siamo adoperati effettivamente al meglio per trovare una soluzione accettabile per tutti gli Stati membri.</p>
      <p sl="hu">Penso che la Presidenza belga abbia realmente fatto tutto ciò che poteva. Basta ricordare soltanto che durante l’autunno sono state presentate sempre più nuove proposte nell’intento di introdurre il sistema in tutti i 27 paesi del mercato unico. Purtroppo, malgrado tutti gli sforzi, alla fine 12 Stati membri hanno chiesto in dicembre che fosse avviata una cooperazione più intensa, come è stato già rammentato, e ora il loro numero è salito a 25. Non vi era dunque null’altro da fare al riguardo e la Presidenza non poteva fare altro se non invitare a una maggiore cooperazione e, a tal fine, ha chiesto, e personalmente ora reitero tale richiesta, che nella votazione ci sosteniate. Abbiamo bisogno del mercato unico ed è necessario rafforzarlo. Sappiamo, perché diversi studi lo hanno dimostrato, che uno dei principali ostacoli in merito è rappresentato dall’assenza di una tutela brevettuale unitaria, per cui dovremmo agire per smettere di osteggiare le nostre piccole e medie imprese, specialmente in termini di innovazione e miglioramento dei risultati.</p>
    </intervention>
    <intervention id="1-108-000" speaker_id="2224" name="Klaus-Heiner Lehne" is_mep="True" mode="spoken" role="relatore">
      <p sl="de">Signor Presidente, onorevoli colleghi, vorrei concludere con tre osservazioni: il Commissario Barnier ha già segnalato che il principio della cooperazione rafforzata è stato specificamente istituito per superare ostacoli a livello di unanimità. Secondo il trattato di Lisbona, l’unanimità è l’eccezione assoluta. In altre parole, è necessaria soltanto in un numero estremamente ridotto di casi. Proprio per questo si è introdotta la procedura della cooperazione rafforzata.</p>
      <p sl="de">Parlando dell’aspetto linguistico, va detto che la lingua non è oggi l’argomento che ci occupa. Consentitemi di ribadirlo con chiarezza: oggi il tema della discussione è soltanto la procedura. Lasciatemi nondimeno sottolineare che abbiamo già discusso il fatto che una lingua è più efficiente dal punto di vista dei costi rispetto alle tre indicate nella relazione Palacio. In tale ambito, però, come è stato già rammentato, esiste la convenzione sul brevetto europeo (CBE). L’Ufficio europeo dei brevetti lavora con le lingue convenute nella CBE. Una modifica di tale regime comporterebbe inevitabilmente la necessità di emendare la CBE. La CBE, tuttavia, non può essere modificata dagli Stati membri dell’Unione europea con un’azione unilaterale perché la convenzione copre tutti i paesi europei, eccezion fatta, se non vado errato, per Malta. Tutti questi paesi, compresa per esempio la Svizzera, dovrebbero accettare la modifica. Se non riusciamo a pervenire a un accordo tra i 27 Stati membri dell’Unione, come possiamo sperare di trovare un terreno comune tra i 39 paesi della CBE? Ove dovessimo percorrere tale strada, l’intera questione verrebbe rinviata a tempo indeterminato. Dovremo nondimeno discutere tale aspetto quando esamineremo la proposta materiale della Commissione.</p>
      <p sl="de">Per inciso, i servizi giuridici delle tre istituzioni hanno espressamente confermato che la cooperazione rafforzata è un’alternativa.</p>
      <p sl="de">Potrei forse aggiungere un’ulteriore osservazione sul tema della lingua: i tecnici trovano difficile comprendere la battaglia politica ingaggiata a tale livello, questo perché i tecnici, ossia coloro che registrano i brevetti, in realtà operano soltanto con una sola lingua nello svolgere il lavoro di ricerca. Di conseguenza, tale controversia sul principio della lingua risulta difficilmente comprensibile per gli addetti ai lavori.</p>
      <p sl="de">Concluderei con alcune note sulla discriminazione: se ho compreso bene quanto è stato affermato, e penso di aver ben interpretato, questo nuovo brevetto europeo è aperto a tutte le imprese e tutti gli inventori, compresi quelli provenienti da paesi che non partecipano alla cooperazione rafforzata, in altre parole a ogni paese del mondo. Questo è del tutto evidente.</p>
      <p sl="de">Non vi è alcun svantaggio per gli Stati che non partecipano alla cooperazione rafforzata ai quali continuerà a essere applicata la convenzione sul brevetto europeo. In altre parole, se intendessi richiedere un pacchetto di brevetti in tali paesi, dovrei farli tradurre.</p>
      <p sl="de">Un ultimo commento sulla controversia linguistica: nulla impedisce a chiunque lo desideri di far tradurre tutti i brevetti nelle 23 lingue ufficiali. Nel caso in cui uno Stato membro dovesse ritenere la propria lingua tanto importante da imporre la necessità che tutti i brevetti siano tradotti in tale lingua, basterebbe che avviasse il processo. Questo però non dovrebbe avvenire a spese dei titolari dei brevetti, le cui innovazioni concorrono allo sviluppo della nostra economia. Il principio dovrebbe invece essere: chi paga il pifferaio sceglie la musica. Spetta dunque agli Stati interessati e ai rispettivi contribuenti farsi carico del costo.</p>
      <p sl="de">Se uno Stato membro dovesse reputare la propria lingua tanto importante da doverla utilizzare per ogni brevetto richiedibile in Europa, dovrà assumere una linea coerente e far produrre una sua traduzione giuridicamente vincolante nella lingua in questione, ma dovrebbe anche pagarla. Con quest’ultima osservazione spero di aver contribuito a chiarire la discussione.</p>
    </intervention>
    <intervention id="1-109-000" speaker_id="2323" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà martedì 15 febbraio 2011.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="1-111-500" speaker_id="96775" name="Lara Comi" is_mep="True" mode="written">
      <p sl="it">I diritti di proprietà intellettuale rappresentano il più concreto riconoscimento del lavoro di ricerca e innovazione che le imprese europee svolgono quotidianamente per vincere le sfide competitive e creare ricchezza a beneficio di tutti. Vanno dunque tutelati in ogni modo e in ogni forma. Apprezzo che il Parlamento Europeo se ne occupi, e sono ben lieta di poter partecipare alla votazione su questo tema. Tuttavia, come si suol dire, "la via dell'inferno è lastricata di buone intenzioni". In altre parole, non basta la buona volontà a fare un buon provvedimento, che agevoli davvero il lavoro delle imprese e le metta al riparo dalla concorrenza sleale di chi copia a costi più bassi perché non si fa carico di un lavoro lungo e oneroso di ricerca di nuove soluzioni ai vari problemi. In questo caso, dalla mia conoscenza del territorio che rappresento, ritengo che la barriera linguistica introdotta per la richiesta di un brevetto rappresenti un costo spropositato per le nostre imprese. Provocatoriamente, mi chiedo quanto un regime trilinguistico potrebbe impattare sui lavori di questo Parlamento, e l'ammontare del capitolo di bilancio relativo alla traduzione e all'interpretariato è molto più eloquente di qualunque risposta. Posso solo votare contro.</p>
    </intervention>
    <intervention id="1-111-000" speaker_id="96776" name="Róża Gräfin Von Thun Und Hohenstein" is_mep="True" mode="written">
      <p sl="it">Sono lieta che il Consiglio abbia convenuto che 12 Stati membri si avvarranno del meccanismo di cooperazione rafforzata per far avanzare la creazione di un brevetto unitario europeo. Il progetto è sul tavolo da oltre 10 anni ed è stato purtroppo contrassegnato da divisioni tra i governi degli Stati membri. La mancanza di certezza giuridica e i costi elevati associati all’attuale sistema in cui i brevetti devono essere convalidata separatamente in ogni Stato membro sta soffocando il potenziale di sviluppo, innovazione e crescita del mercato interno. Attualmente costa 10 volte di più rispetto agli Stati Uniti ottenere un brevetto europeo valido soltanto in metà degli Stati membri. La metà di questi costi è associata alla traduzione. Affinché l’Unione resti competitiva occorre un approccio più semplificato. Il brevetto comunitario ha un senso! Esorto a compiere progressi quanto prima nel perfezionamento delle soluzioni giuridiche ed esprimo l’auspicio che in futuro tutti gli Stati membri reputino indispensabile far parte di tale sistema.</p>
    </intervention>
    <intervention id="1-110-000" speaker_id="28301" name="Tadeusz Zwiefka" is_mep="True" mode="written">
      <p sl="it">Spesso parliamo in questa Camera del progresso e dello sviluppo di nuove tecnologie, mentre la procedura per brevettare le invenzioni nell’Unione europea è una delle più costose al mondo. I costi sostenuti dagli inventori sono troppo elevati e le procedure troppo complesse. Non vi è peraltro alcun dubbio quanto al fatto che una decisione sul brevetto europeo è stata bloccata in sede di Consiglio. In tale situazione, il trattato di Lisbona conferisce agli Stati membri il diritto di mettere in moto la procedura di cooperazione rafforzata. Idealmente si dovrebbe giungere a un compromesso sulla questione del brevetto tra tutti gli Stati membri, ma ritengo che 20 anni di attesa siano sufficienti. Mi rendo conto del fatto che l’uso del meccanismo di cooperazione rafforzata desta molti timori. Non dimentichiamo, tuttavia, che per utilizzarlo è necessario che siano rispettate determinate condizioni e le domande sono sempre considerate singolarmente a seconda del loro oggetto. Penso inoltre che la cooperazione rafforzata possa diventare uno strumento in grado di aprire la via a ulteriori negoziati fornendo anche maggiore garanzia di successo. Vorrei inoltre sottolineare che al momento ci stiamo limitando a parlare della procedura senza discutere alcun aspetto legato propriamente ai brevetti. Non si è ancora deciso nulla. Ci attende un ciclo negoziale. Questo è solo l’inizio del lavoro sulla struttura del brevetto europeo e il regime linguistico, tema tanto controverso. Spero pertanto che tutti noi saremo fruttuosi e perseveranti nel nostro lavoro in maniera che il risultato finale soddisfi tutte le parti interessate.</p>
    </intervention>
  </section>
  <section id="creitem15" title="15. Radioattività per i prodotti alimentari (discussione)">
    <intervention id="1-113-000" speaker_id="2323" is_mep="True" mode="spoken" role="Presidente">
      <p sl="unknown">L’ordine del giorno reca la relazione (A7-0001/2011), presentata dall’onorevole Belet a nome della commissione per l’industria, la ricerca e l’energia, sulla proposta di regolamento del Consiglio (Euratom) che fissa i livelli massimi ammissibili di radioattività per i prodotti alimentari e per gli alimenti per animali in caso di livelli anormali di radioattività a seguito di un incidente nucleare o in qualsiasi altro caso di emergenza radioattiva [COM(2010)0184 – C7-0137/2010 – 2010/0098(CNS) ].</p>
    </intervention>
    <intervention id="1-114-000" speaker_id="28257" name="Ivo Belet" is_mep="True" mode="spoken" role="relatore">
      <p sl="nl">Signor Presidente, stiamo parlando di sicurezza dei prodotti alimentari e sicurezza degli alimenti per animali che sono ovviamente massime priorità per l’Unione europea. Superfluo aggiungere che questa è una normativa importante, una normativa che auspicabilmente non dovrà mai o nuovamente essere applicata, visto che riguarda la contaminazione radioattiva. Si chiedono dunque gli standard di sicurezza più elevati.</p>
      <p sl="nl">Gli attuali regolamenti e norme sono in vigore da almeno 20 anni. Nel frattempo, il contesto sociale e costituzionale si è evoluto radicalmente. Occorrono dunque vari adeguamenti. Sono proprio questi miglioramenti che, come spero, la Camera adotterà domani e, auspichiamo, le altre istituzioni terranno presenti.</p>
      <p sl="nl">Innanzi tutto, è essenziale, e spero che il Commissario presto potrà prendere atto di quanto dico e la Commissione svolga un ruolo fondamentale in tali emergenze, non il Consiglio. È nell’interesse di tutti i cittadini, signor Commissario, che la situazione dopo un incidente nucleare venga gestita dalla Commissione, considerato che ciò evidentemente trascende gli interessi dei singoli governi nazionali.</p>
      <p sl="nl">L’attuale regolamento, al quale ho appena fatto riferimento, è stato dunque predisposto sulla scia della crisi di Chernobyl. Era il 1986. Deve quindi essere aggiornato e allineato al nuovo ambiente istituzionale dell’Unione.</p>
      <p sl="nl">In secondo luogo, onorevoli colleghi, è inutile aggiungere che la Commissione dovrebbe aggiornare gli standard considerati per tener conto dei progressi tecnologici e lo ha fatto sulla base della consultazione di esperti, esperti nel campo della sanità pubblica ed esperti nel campo della sicurezza alimentare. Una precisazione del genere parrebbe superflua, ma non è stata espressa in quanto tale nell’attuale regolamento. Proponiamo pertanto di includere una disposizione esplicita in tal senso.</p>
      <p sl="nl">In questo contesto, chiediamo espressamente alla Commissione di pubblicare il prossimo anno una relazione sull’adeguatezza delle attuali norme, l’auspicabilità di intervenire in qualche modo su ciò che è noto come l’elenco dei prodotti alimentari minori e l’opportunità di mantenere ancora in vigore tale elenco.</p>
      <p sl="nl">La mia terza osservazione, signor Commissario, signor Presidente, riguarda la definizione di alimenti per la prima infanzia, definizione ovviamente molto delicata che dovrebbe essere migliorata. L’attuale testo non è stato realmente adeguato ai recenti regolamenti europei in materia alimentare ed è fondamentale intervenirvi. È una proposta che presenteremo in plenaria domani.</p>
      <p sl="nl">In quarto luogo, il Parlamento ha proposto di prevedere un risarcimento per i coltivatori che potrebbero essere colpiti da una simile circostanza. Sinora non erano state previste disposizioni specifiche in tal senso. Chiediamo alla Commissione, e lo faremo domani mediante un emendamento orale, di considerare tale aspetto formulando, ove lo desideri, una proposta.</p>
      <p sl="nl">Da ultimo, ma non meno importante, vi è la questione della base giuridica. Signor Commissario, la commissione giuridica del Parlamento ha confermato unanimemente che la questione dovrebbe rientrare nell’ambito dell’articolo 168, paragrafo 4, del trattato sul funzionamento dell’Unione europea. Dopo tutto, ciò riguarda – e cito il trattato – “misure … il cui obiettivo primario è la protezione della sanità pubblica”, fine della citazione. Si tratta, come è ovvio, di un cambiamento fondamentale perché significa che dovremo adeguare la procedura di codecisione anziché ricorrere alla consultazione sulla base del trattato Euratom.</p>
      <p sl="nl">Confidiamo nel fatto che Consiglio e Commissione tengano seriamente conto di tali proposte nell’interesse di tutti gli europei e si muovano con noi nella direzione indicata.</p>
    </intervention>
    <intervention id="1-115-000" speaker_id="photo_generic" name="Michel Barnier" is_mep="True" mode="spoken">
      <p sl="fr">membro della Commissione. – Signor Presidente, innanzi tutto vi prego di accettare le scuse dei colleghi Šefčovič e Oettinger, occupati da altri impegni, che mi hanno chiesto di rappresentarli. A loro nome mi corre l’obbligo di ringraziare l’onorevole Belet, vostro relatore, per aver messo in luce aspetti importanti derivanti dalla necessità di rafforzare le misure di protezione in caso di contaminazione radioattiva di prodotti alimentari e alimenti per gli animali.</p>
      <p sl="fr">Vorrei inoltre sottolineare che la proposta di rifusione del regolamento n. 3954/87 del Consiglio formulata dalla Commissione contiene soltanto una disposizione soggetta a riesame. Si tratta di un considerando del preambolo aggiunto per giustificare una disposizione già presente nel regolamento, segnatamente la riserva dei poteri di esecuzione da parte del Consiglio. Tutte le altre disposizioni, onorevoli parlamentari, sono state presentate per codificazione e, dunque, restano invariate nella proposta.</p>
      <p sl="fr">La Commissione non è pertanto in grado di accettare, e lo dico con estrema sincerità, gli emendamenti esposti nella relazione Belet per due motivi: il primo riveste un carattere istituzionale, il secondo riguarda la sostanza. Il primo motivo concerne la necessità del rigoroso rispetto dell’accordo sull’uso della procedura di rifusione tra Parlamento, Commissione e Consiglio.</p>
      <p sl="fr">Vista l’esistenza di tale accordo interistituzionale e la logica stessa della rifusione, le parti codificate di una proposta rifusa non possono essere emendate, salvo in circostanze veramente eccezionali.</p>
      <p sl="fr">Lo scopo è fornire uno strumento che serva, tra l’altro, a garantire coerenza quando si devono apportare modifiche. Il rigoroso rispetto di tale regola concordata è un prerequisito importante per assicurare l’equilibrio interistituzionale e il diritto di iniziativa della Commissione.</p>
      <p sl="fr">Il mancato rispetto dell’accordo interistituzionale da parte di un’istituzione renderebbe di fatto inattuabile l’uso di tale tecnica legislativa e priverebbe le istituzioni di uno strumento importante per giungere a una “migliore regolamentazione”, finalità fissata nell’ambito dell’obiettivo di una maggiore trasparenza a beneficio dei cittadini.</p>
      <p sl="fr">Il secondo motivo riguarda la sostanza. Il primo emendamento adottato dalla commissione per l’industria, la ricerca e l’energia concerne la base giuridica. L’articolo 31 del trattato Euratom sarebbe sostituito dall’articolo 168 del trattato sul funzionamento dell’Unione europea. La maggior parte degli altri emendamenti riguarda tale modifica della base giuridica.</p>
      <p sl="fr">La Commissione ritiene che tale emendamento della base giuridica sia ingiustificabile e contrasterebbe persino con il principio contenuto nell’articolo 106a del trattato Euratom, dal quale si evince che, quando tale trattato contiene disposizioni specifiche che disciplinano un determinato ambito, prevarrà sul trattato sull’Unione europea e il trattato sul funzionamento dell’Unione europea.</p>
      <p sl="fr">Come sapete, la validità dell’articolo 31 del trattato Euratom è stata confermata dalla Corte nella sentenza C-70/88. Il capitolo 3 del trattato Euratom e, più specificamente, i suoi articoli 31 e 32, disciplinano anch’essi questioni riguardanti la protezione della salute dei lavoratori e del pubblico in generale da pericoli derivanti dalle radiazioni ionizzanti.</p>
      <p sl="fr">Da ultimo, non posso esimermi dal citare a questo punto la giurisprudenza consolidata della Corte, in cui si afferma, e cito: “Le regole relative alla formazione della volontà delle istituzioni comunitarie trovano la loro fonte nel Trattato e non sono derogabili né dagli Stati membri né dalle stesse istituzioni”. L’articolo 31 del trattato Euratom è l’unica base giuridica obiettivamente giustificabile per tale proposta.</p>
      <p sl="fr">Tali sono i vincoli giuridici, signor Presidente, onorevoli parlamentari, ed proprio sulla loro base la Commissione ha concluso che intendeva respingere gli emendamenti presentati nella relazione Belet.</p>
      <p sl="fr">Questo è quanto desideravo precisare a nome dei colleghi Šefčovič e Oettinger.</p>
    </intervention>
    <intervention id="1-116-000" speaker_id="28291" name="Romana Jordan Cizelj" is_mep="True" mode="spoken">
      <p sl="sl">a nome del gruppo PPE. – Signor Presidente, la radioattività è un argomento alquanto misterioso, un argomento in merito al quale in generale la gente nutre riserve. Si teme, in particolare, che, sebbene le radiazioni non possano essere viste né percepite, possono arrecare un danno enorme agli esseri viventi.</p>
      <p sl="sl">Tuttavia, la radioattività presenta anche molte caratteristiche positive, ed è il motivo per il quale viene usata in medicina e nella ricerca, per la ricerca sui materiali, la sterilizzazione e la generazione di energia.</p>
      <p sl="sl">Se vogliamo trarre beneficio da tali vantaggi, abbiamo ovviamente bisogno di rispondere in maniera adeguata ai timori della gente e garantirne la sicurezza. Il nostro relatore, onorevole Belet, ha svolto un lavoro eccellente in tal senso quando ha formulato gli emendamenti al regolamento che riguarda la contaminazione dei prodotti alimentari e degli alimenti per animali in caso di incidenti nucleari.</p>
      <p sl="sl">Mi complimento con lui per tali emendamenti e spero sinceramente che la Commissione cambierà parere e presterà maggiore attenzione a quanto ha detto il nostro relatore. Spero inoltre che i Consiglio prenda più seriamente gli sforzi del Parlamento al riguardo, sebbene sia molto rammaricata e preoccupata dal fatto che il rappresentante del Consiglio non è più qui. Mi domando se questo sia un segno di disinteresse nei confronti del parere del Parlamento europeo sulla situazione nel campo dell’energia nucleare.</p>
      <p sl="sl">Credo che Consiglio e Commissione debbano considerare lo sviluppo democratico che si è manifestato dall’adozione del trattato Euratom, ossia grossomodo dal 1958, prestando maggiore attenzione agli atti adottati dal Parlamento in materia di energia nucleare, altrimenti potremmo dover aprire il vaso di Pandora, in altre parole il trattato Euratom.</p>
    </intervention>
    <intervention id="1-117-000" speaker_id="28379" name="Adam Gierek" is_mep="True" mode="spoken">
      <p sl="pl">a nome del gruppo S&amp;D. – Signor Presidente, l’energia nucleare, come l’intero settore della tecnologia per produrre isotopi in reattori sperimentali a fini medici e altri scopi, tra cui produzione di dispositivi di misurazione sensoriale e sterilizzazione, richiede lo sviluppo di standard di sicurezza appropriati. Tra l’altro, ciò riguarda l’uso di prodotti alimentari, alimenti per animali e farmaci sicuri dopo che sono stati irradiati.</p>
      <p sl="pl">Nel mondo odierno, il rischio o la probabilità di un’emergenza radiologica è di fatto molto ridotto, ma va sempre ridotto ulteriormente il più possibile. Gli incidenti avvenuti in reattori, compreso Chernobyl, hanno portato a criteri decisamente più rigidi di protezione dagli effetti delle radiazioni ionizzanti. Tuttavia, come si è scoperto successivamente, tali effetti si sono dimostrati molto meno significativi del previsto. Si è anche verificata una contaminazione minima del suolo dovuta alla fuoriuscita radioattiva che ha contribuito a un lieve aumento della radioattività di prodotti alimentari silvicoli e agricoli ottenuti nelle zone colpite. Parrebbe nondimeno che questa sia stata una reazione eccessiva e la zona dalla quale è stata evacuata la popolazione troppo ampia. I villaggi abbandonati all’interno della zona contaminata in Bielorussia ora vengono ripopolati. Alcuni esperti affermano che vi sono persino prove di ormesi, un effetto benefico determinato dall’azione terapeutica di radiazioni di energia elevate al di sotto, ovviamente, di una determinata soglia di esposizione. Questo, tuttavia, è un approccio lineare all’azione della radioattività, non un approccio basato su soglie, che ha comportato il trattamento quasi amministrativo di tali temi anziché un trattamento scientifico. La conseguenza logica di tutto questo è la limitazione dell’esposizione alle radiazioni a dosi addirittura inferiori ai livelli presenti in natura, ossia i livelli di radiazioni ai quali siamo comunque e sempre esposti. Ciò è economicamente assurdo, visto che, in tutti i casi, in media ogni anno assorbiamo una dose di circa 2,4 millisievert, che, grossomodo dopo 70 anni di vita, raggiunge cumulativamente una dose di circa 200 millisievert. Occorrono pertanto ricerche mediche per analizzare l’azione simultanea della dose derivante dalla contaminazione dopo un’emergenza radioattiva e la dose nettamente superiore risultante dalle radiazioni naturali, comprese quelle di origine vulcanica. Nel primo caso, ciò riguarda principalmente i prodotti alimentari e l’effetto su tiroide (iodio), ossa (stronzio) e muscoli (cesio), mentre nel secondo, ciò riguarda gli effetti su cute e polmoni (radon).</p>
    </intervention>
    <intervention id="1-118-000" speaker_id="28477" name="Fiona Hall" is_mep="True" mode="spoken">
      <p sl="en">a nome del gruppo ALDE. – Signor Presidente, questa discussione sui livelli ammissibili di radioattività nei prodotti alimentari è estremamente opportuna perché il prossimo aprile ricorrerà il 25° anniversario della catastrofe di Chernobyl. Molti di noi ricorderanno quanta ansia nutrisse il pubblico all’epoca e quanto a lungo la contaminazione radioattiva è durata in alcuni luoghi, come il Distretto dei laghi in Inghilterra, dove le condizioni del suolo e le pesanti piogge hanno provocato una contaminazione pluriennale dei terreni.</p>
      <p sl="en">È dunque molto importante poter introdurre un sistema che fornisca la massima rassicurazione possibile al pubblico in caso di incidente nucleare. Per questo abbiamo bisogno di una base giuridica diversa, nonché di un gruppo di esperti allargato che comprenda anche esperti scientifici indipendenti in materia di sanità pubblica e sicurezza alimentare. Non si tratta di un argomento puramente tecnico che possa essere lasciato agli esperti del nucleare. È un tema di interesse pubblico molto più ampio.</p>
      <p sl="en">Analogamente è essenziale che i livelli ammissibili di radiazioni siano fissati in maniera che i prodotti alimentari possano essere consumati in tutta sicurezza da ogni fascia di età. Vi immaginate la tensione che si genererebbe se si dicesse, per esempio, che le carote possono essere consumate in tutta sicurezza dagli adulti, ma non dai bambini? Abbiamo bisogno di orientamenti chiari in cui tutti possano avere fiducia. Penso dunque che in questo caso dovremmo seguire il modello americano e fissare il limite massimo effettivo in termini di dosaggio a un microsievert all’anno per tutti. È tempo a ogni modo che i livelli indicati negli allegati siano rivisti perché non tengono conto dei cambiamenti intervenuti nel regime alimentare e nelle preferenze culturali. Per esempio, la manioca è un alimento di base per molti, non una sostanza minore. La Commissione deve pertanto presentare una relazione completa sui livelli massimi ammissibili.</p>
      <p sl="en">Desidero infine ringraziare il relatore, onorevole Belet, per l’approccio estremamente consensuale adottato in merito alla presente relazione. Spero che la Commissione tenga presente il fatto che il Parlamento è straordinariamente unito su tale tema.</p>
    </intervention>
    <intervention id="1-119-000" speaker_id="28233" name="Rebecca Harms" is_mep="True" mode="spoken">
      <p sl="de">a nome del gruppo Verts/ALE. – Signor Presidente, il motivo per il quale stiamo discutendo le presenti proposte della Commissione è che il precedente regolamento è scaduto nel 2010.</p>
      <p sl="de">Avendo collaborato a tale proposta, mi è tornato alla mente che, a metà degli anni Ottanta, avevo lavorato con il mio predecessore dei verdi in Parlamento, onorevole von Blottnitz, sul fallout della catastrofe di Chernobyl. Uno dei problemi più gravi dopo l’incidente di Chernobyl è stato la mancanza di trasparenza e l’assenza di controlli democratici completi. A essere onesta, trovo stupefacente che ora ci troviamo a dover assumere una linea di argomentazione quasi difensiva perché non possiamo considerare la questione sulla base dei soli regolamenti Euratom, ma dobbiamo anche tenere presente la tutela dei consumatori, la protezione della popolazione in caso di gravi incidenti nelle centrali nucleari sulla base delle norme del trattato europeo, in maniera da poter avere il controllo assoluto e far sentire la nostra voce sull’esito finale. Vorrei esortare ancora una volta il Commissario Barnier, che è francese, a garantire che qui le cose cambino. All’epoca la Francia aveva agito come se non esistessero problemi e le nubi radioattive avrebbero in qualche modo evitato il suo territorio. È stato vergognoso, e la gente in Francia ne ha preso retrospettivamente coscienza.</p>
      <p sl="de">Per il resto, concordo con l’onorevole Hall nell’affermare che dovremmo seguire l’esempio degli Stati Uniti adottando un approccio molto conservatore alla questione della regolamentazione: le soglie non sono fissate per i giovani e gli anziani, i forti e i deboli, ma unicamente sulla base di ciò che i bambini possono tollerare, in modo che in caso di incidente siano applicabili le soglie più basse possibili. I valori raccomandati negli Stati Uniti sono inferiori di dieci volte a quelli pubblicati oggi dalla Commissione europea sulla base del parere dell’Euratom. Penso che realmente si debba seguire l’orientamento indicato qui dall’onorevole Hall e da me personalmente.</p>
    </intervention>
    <intervention id="1-120-000" speaker_id="96820" name="Marisa Matias" is_mep="True" mode="spoken">
      <p sl="pt">a nome del gruppo GUE/NGL. – Signor Presidente, vorrei esordire sostenendo i colleghi che concordano sul fatto che, parlando di contaminazione radioattiva dei prodotti alimentari o del suolo, stiamo parlando di un problema di salute pubblica. Questa è fondamentalmente la questione centrale. Per cominciare, l’impatto dei problemi derivanti da un’eccessiva contaminazione radioattiva viene percepito in termini di salute, specialmente attraverso un aumento dei casi di tumore e altri problemi di salute. È dunque inutile avere una base giuridica che non pone la salute al centro della questione.</p>
      <p sl="pt">Siamo tutti consapevoli dell’importanza di tale discussione. Lo sappiamo da Chernobyl, ma non solo. In realtà, l’importanza di Chernobyl è consistita nel dimostrarci la gravità del problema e la misura in cui può incidere sulla vita dei cittadini. È essenziale imparare le lezioni che la storia inevitabilmente ci insegna. Spetta pertanto a noi introdurre regolamenti e misure preventive.</p>
      <p sl="pt">Per quanto concerne la proposta presentata in questa sede, ritengo che la discussione oggi sia chiara. In primo luogo, vi è l’aspetto positivo del recepimento del regolamento nel campo della salute pubblica, come ho rammentato poc’anzi. In secondo luogo, stiamo cercando di abbandonare alcune misure incoerenti e talvolta persino arbitrarie. In terzo luogo, l’intenzione è rendere più trasparenti e democratici i processi di aggiornamento e i processi decisionali.</p>
      <p sl="pt">Il problema dei livelli massimi, tuttavia, permane. Non possiamo continuare a esporre i gruppi più svantaggiati e gravemente colpiti a tali livelli elevati. I livelli massimi devono garantire la sicurezza di tutti i cittadini e siamo tutti consapevoli del fatto che vi sono casi come questi che mettono a repentaglio la vita in ogni paese. Abbiamo il caso di Urgeiriça in Portogallo, per esempio.</p>
      <p sl="pt">È importante tener presente tutto questo.</p>
    </intervention>
    <intervention id="1-121-000" speaker_id="96664" name="Anna Rosbach" is_mep="True" mode="spoken">
      <p sl="da">a nome del gruppo EFD. – Signor Presidente, stiamo per procedere ad alcune importanti e necessarie revisioni delle soglie di contaminazione radioattiva dei prodotti alimentari. Sono ovviamente a favore delle proposte che garantiranno la massima protezione possibile dei cittadini, anche per quel che riguarda le apparecchiature medicali. Dobbiamo pertanto chiaramente avvalerci di tutti i nuovi dati scientifici a nostra disposizione e aggiornare le soglie di conseguenza perché è evidente che dobbiamo ottenere un livello elevato di protezione della salute nell’Unione europea. Il trattato di Lisbona consente l’adozione di misure comuni nel settore veterinario per il monitoraggio degli standard di sicurezza dei prodotti alimentari e degli alimenti per animali con lo scopo diretto di proteggere la salute pubblica, e questa è una buona cosa poiché è estremamente preoccupante che l’Unione stia attualmente operando con soglie superiori agli Stati Uniti. Le radiazioni radioattive non sono meno pericolose per persone, animali e colture in Europa di quanto lo siano negli Stati Uniti. In generale, la proposta dimostra quanto sia importante per noi stabilire procedure chiare e aggiornare le norme superate. Vorrei dunque ringraziare il relatore per questi emendamenti eccellenti e importanti.</p>
    </intervention>
    <intervention id="1-122-000" speaker_id="96855" name="Csanád Szegedi" is_mep="True" mode="spoken">
      <p sl="hu">Signor Presidente, onorevoli colleghi, purtroppo l’Ungheria ha sperimentato direttamente la grave contaminazione dei prodotti alimentari dovuta a un incidente nucleare durante la catastrofe di Chernobyl. Dobbiamo adoperarci al meglio per evitare che eventi drammatici come la catastrofe di Chernobyl si ripetano. Un elemento della prevenzione consiste nell’ispezione estremamente rigorosa delle centrali nucleari esistenti e funzionanti. Pensando al futuro, tuttavia, ritengo che una soluzione accettabile consisterebbe nel porre l’accento sulle fonti di energia rinnovabile, non nell’aumentare in alcun modo, quanto piuttosto nel ridurre il più possibile il ruolo dell’energia nucleare nell’approvvigionamento energetico. In ogni caso, ciò è indispensabile per l’Unione europea sotto il profilo della sicurezza energetica. Questo è l’unico modo per migliorare la nostra sicurezza.</p>
      <p sl="hu">Non dobbiamo sostenere o prendere in considerazione il settore dell’energia atomica, ma soltanto la salute dei cittadini europei, nostri elettori, e ciò che è bene e male per loro. Credo che sia importante delineare lo scenario di una potenziale catastrofe, ma il nostro compito principale, a mio parere, dovrebbe essere evidentemente la massima riduzione possibile dei rischi. Tale risultato può essere conseguito: occorre soltanto la volontà politica e la necessaria determinazione da parte anche dei miei colleghi. Dobbiamo affrontare il problema alla radice e non attendere passivamente un disastro.</p>
    </intervention>
    <intervention id="1-123-000" speaker_id="28255" name="Andreas Mölzer" is_mep="True" mode="spoken">
      <p sl="de">Signor Presidente, è un fatto noto che la catastrofe di Chernobyl e la successiva contaminazione radioattiva dei prodotti alimentari hanno colto di sorpresa nel 1986 i paesi confinanti. Per fortuna, l’Unione europea ha tratto da questo una serie di lezioni fissando soglie per disastri analoghi. Si sa che la contaminazione radioattiva in alcuni prodotti alimentari può essere notevole per molti anni, anche se non può essere percepita con la vista, il gusto o l’odorato. È proprio questo il problema quando prodotti alimentari contaminati, come i frutti di bosco, provenienti da zone che sono state esposte alla radioattività per secoli, vengono non solo consumati a livello locale, ma anche liberamente venduti come prodotti sicuri in zone che non presentano altri tipi di contaminazione.</p>
      <p sl="de">Le conseguenze dei prodotti alimentari radioattivi, che sono particolarmente pericolosi per donne in stato di gravidanza, infermi, bambini piccoli e anziani, spesso richiedono anni, se non decenni, per manifestarsi. Secondo le nostre attuali conoscenze, non esistono livelli di radiazioni che possano definirsi innocui con un grado di certezza assoluta. Le ricerche condotte sulla causa di un’ampia serie di nuove patologie, come le allergie, sono ancora agli albori; nonostante ciò, i prodotti alimentari sono ancora irradiati. Per di più, nessuno ha considerato la questione di una possibile interazione con l’ingegneria genetica.</p>
      <p sl="de">Se coloro che appartengono alle categorie sensibili non possono ancora ingerire in tutta sicurezza grandi quantità di funghi indigeni trascorsi ben 25 anni da Chernobyl, indubbiamente è venuto il momento non soltanto di chiudere le centrali nucleari, ma anche di porre fine a ogni tipo di test nucleare. In fin dei conti, tutto questo è inutile se i controlli sui prodotti alimentari all’interno delle regioni contaminate e attorno a esse non funzionano realmente.</p>
    </intervention>
    <intervention id="1-124-000" speaker_id="95281" name="Vasilica Viorica Dăncilă" is_mep="True" mode="spoken">
      <p sl="ro">Signor Presidente, penso che per raggiungere un livello appropriato di protezione della salute dei cittadini europei in caso di contaminazione radioattiva e conferire legittimazione democratica all’adozione di questo regolamento sia necessario introdurre norme di sicurezza per tutelare la salute dei lavoratori e del pubblico in generale in modo da garantire che siano applicate in tutte gli Stati membri secondo le decisioni dell’Unione. Gli Stati membri sono anch’essi responsabili del controllo del rispetto dei livelli previsti per la protezione dalla contaminazione radioattiva in tale regolamento, in particolare attraverso la sorveglianza delle norme di sicurezza sia per i prodotti alimentari sia per gli alimenti per animali, oltre che attraverso il monitoraggio dei parametri ambientali. Ciò garantirà il rispetto dei livelli massimi ammissibili, nonché la sicurezza e la gestione dei rischi di contaminazione radioattiva.</p>
    </intervention>
    <intervention id="1-125-000" speaker_id="96706" name="João Ferreira" is_mep="True" mode="spoken">
      <p sl="pt">Signor Presidente, vista la sua gravità e la sua natura transfrontaliera, una catastrofe nucleare o qualunque altra emergenza che comporti la presenza di radiazioni richiede evidentemente coordinamento e comunione di sforzi, oltre che l’introduzione di una serie di procedure comuni, al fine di contenere e ridurre al minimo gli effetti sulle persone e l’ambiente.</p>
      <p sl="pt">Tale necessità di coordinamento si estende anche all’introduzione di livelli massimi ammissibili di contaminazione dei prodotti alimentari. Non possiamo tuttavia accettare l’argomentazione secondo cui, per meglio servire gli interessi dei cittadini attraverso una gestione migliore delle situazioni post-catastrofe, dobbiamo limitare il coinvolgimento e il margine di manovra degli Stati membri. Al contrario, sono gli Stati membri a essere responsabili della salvaguardia e della protezione della salute dei loro cittadini.</p>
      <p sl="pt">Questo vale in particolare nelle situazioni di emergenza e, pertanto, è necessario che gli Stati membri possano adottare livelli più rigidi di protezione, ove lo desiderino. Ciò deve, sotto ogni profilo, dipendere dalla loro capacità di adottare misure di emergenza per salvaguardare la salute delle persone e l’ambiente.</p>
    </intervention>
    <intervention id="1-126-000" speaker_id="photo_generic" name="Michel Barnier" is_mep="True" mode="spoken">
      <p sl="fr">membro della Commissione. – Signor Presidente, vi sono cose che posso dire da politico e cittadino e cose che devo dire dal punto di vista giuridico a nome della Commissione. Onorevole Harms, lei ha menzionato il fatto che sono francese, ma mi spingerò oltre questa sua affermazione. Si dà il caso che mi interessi di tali questioni da moltissimo tempo.</p>
      <p sl="fr">Mi sono dovuto occupare dei problemi del suolo contaminato quando ero Ministro dell’ambiente in Francia. Credo anche di essere stato uno dei pochi ministri nel 1993 e nel 1994 a essersi recati a Chernobyl e ad aver trascorso 17 secondi sotto il sarcofago. Non ho dimenticato la mia visita a Pripyat, una città fantasma ancora con le tende alle finestre e qua e là sparpagliati i giocattoli dei bambini. Non ho dimenticato.</p>
      <p sl="fr">Come politico francese, ho lavorato su un’iniziativa per la sicurezza ambientale in Europa. Ho persino scritto una pubblicazione, un atlante dei principali rischi del mondo, descrivendo tutti i rischi di contaminazione, soprattutto contaminazione nucleare, nei luoghi in cui vi è una cultura del rischio inappropriata. Sono dunque temi che mi stanno a cuore, onorevole Harms. Non molto tempo fa sono anche stato Ministro dell’agricoltura nel mio paese. La sicurezza e la salute umana, la protezione dei consumatori e del pubblico in generale e la salute animale, anch’essa importante, sono tutti argomenti che mi interessano e posso capire perché, pur a quest’ora tarda, i parlamentari siano attenti e vigili al riguardo.</p>
      <p sl="fr">Per questo, come ho detto all’onorevole Belet, ho ascoltato personalmente con attenzione le preoccupazioni da voi espresse all’unanimità e le trasmetterò al Presidente della Commissione e ai miei colleghi.</p>
      <p sl="fr">Questo è quanto posso dirvi, quanto vi ho appena detto e quanto mi impegno a fare. Vi è poi ciò che devo dirvi dal punto di vista giuridico, e mi riferisco ai due elementi su cui si basa la posizione della Commissione, costituita da una valutazione legale del nostro servizio e dei Commissari Šefčovič e Oettinger.</p>
      <p sl="fr">I due elementi sono, consentitemi di ricordarlo, innanzi tutto il fatto che il trattato Euratom contiene la base giuridica appropriata per le norme in materia di protezione della salute rispetto alla contaminazione radioattiva, e tali norme prevalgono, e in secondo luogo il fatto che l’accordo interistituzionale sulla rifusione deve essere rispettato da tutte le tre istituzioni, e naturalmente lo dico a nome della Commissione. Questi sono gli elementi sui quali la Commissione ha basato la propria valutazione e posizione in quanto Collegio chiedendo che gli emendamenti fossero respinti.</p>
      <p sl="fr">Volevo infine ribadire, onorevole Harms, e mi rivolgo anche a tutti i suoi colleghi, che ho prestato molta attenzione e trasmetterò le vostre preoccupazioni ai miei colleghi.</p>
    </intervention>
    <intervention id="1-128-000" speaker_id="28257" name="Ivo Belet" is_mep="True" mode="spoken" role="relatore">
      <p sl="nl">Signor Presidente, signor Commissario, ho il massimo rispetto per lei, specialmente in ragione dell’esperienza che ha maturato a seguito della sua visita all’epoca a Chernobyl e, ovviamente, anche in ragione delle sue competenze in campo agricolo, ma ci consenta, come Parlamento europeo, di opporci fondamentalmente alla visione comunemente condivisa dalla Commissione.</p>
      <p sl="nl">Lei ha fatto riferimento ad alcune sentenze della Corte di giustizia europea su altri casi. Ora la questione è diversa e vorremmo contrapporvi il punto di vista unanime e consensuale della commissione giuridica del Parlamento secondo cui la base giuridica dovrebbe essere modificata e allineata al nuovo contesto istituzionale del trattato di Lisbona. Non si tratta di una lotta di potere tra le istituzioni; si tratta della salute dei nostri cittadini, uno dei pilastri del trattato di Lisbona.</p>
      <p sl="nl">Ci rammarichiamo pertanto per il fatto che la Commissione persista nella sua posizione. Lo ribadisco: non si tratta di un’accusa rivolta nei vostri confronti, al contrario. Riteniamo tuttavia che si sia persa un’opportunità straordinaria. Per questo il Parlamento si riserva il diritto di considerare questo dossier consolidato in un contesto più ampio. Signor Presidente, signor Commissario, le soluzioni esistenti in caso di incidente con contaminazione radioattiva sono totalmente avulse dall’attuale situazione istituzionale. Le proposte che noi, Parlamento europeo, presenteremo domani e auspicabilmente saranno adottate a grande maggioranza rappresentano un netto miglioramento della legislazione esistente che veramente è ormai inadeguata.</p>
      <p sl="nl">Se posso avere ancora per un momento la sua attenzione, signor Commissario, le fornirò un esempio concreto: stiamo chiedendo esplicitamente che la Commissione valuti le norme contenute nell’allegato; chiediamo che venga svolta una valutazione da esperti in materia di salute pubblica e sicurezza alimentare. Tali norme, signor Commissario, sono disposizioni che risalgono alla fine degli anni Ottanta, quando lei si è recato a Chernobyl. La clausola di revisione che noi come Parlamento chiederemo qui domani non giungerà mai abbastanza presto. La ringrazio per l’attenzione e l’impegno.</p>
    </intervention>
    <intervention id="1-129-000" speaker_id="23707" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà domani, martedì 15 martedì 2011, alle 12.00.</p>
    </intervention>
  </section>
  <section id="creitem16" title="16. Aspetti pratici della revisione degli strumenti UE per sostenere il finanziamento delle PMI nel prossimo periodo di programmazione (discussione)">
    <intervention id="1-131-000" speaker_id="23707" is_mep="True" mode="spoken" role="Presidente">
      <p sl="unknown">L’ordine del giorno reca la dichiarazione della Commissione sugli aspetti pratici della revisione degli strumenti europei per sostenere il finanziamento delle PMI nel prossimo periodo di programmazione.</p>
    </intervention>
    <intervention id="1-132-000" speaker_id="photo_generic" name="Antonio Tajani" is_mep="True" mode="spoken">
      <p sl="it">Vicepresidente della Commissione . − Signor Presidente, signori deputati, la domanda che ci poniamo è: "In che modo la Commissione intende aiutare le piccole imprese a finanziarsi per crescere?". Nella strategia Europa 2020, la Commissione ha promesso di concentrarsi sulla crescita basata sulla conoscenza e l'innovazione. Gli imprenditori che fondano nuove imprese e lanciano nuove idee procurano posti di lavoro e creano crescita: dobbiamo adoperarci affinché tali imprese dispongano delle risorse necessarie, fra cui i finanziamenti ovviamente, in particolar modo per l'innovazione. Infatti, non mi stancherò mai di ripeterlo: non c'è crescita, non c'è competitività se non c'è innovazione!</p>
      <p sl="it">Innanzitutto la Commissione, nelle sue proposte, intende mettere l'accento sulla ricerca e sull'innovazione. Come illustrato nel Libro verde adottato dalla Commissione europea la settimana scorsa sul futuro finanziamento di Ricerca e Innovazione, la Commissione cercherà di semplificare la gestione di tali programmi, avvalendosi di strumenti comuni. Tali strumenti comuni semplificheranno la gestione e le relazioni con i nostri partner e serviranno anche a garantire una maggiore trasparenza sul mercato. Semplificazione e flessibilità saranno, dunque, le parole chiave dei nostri futuri lavori, che puntano a promuovere la crescita e sostenere le PMI.</p>
      <p sl="it">I programmi e i finanziamenti comunitari, infatti, dovranno essere facilmente accessibili a tutte le imprese europee, soprattutto a quelle che hanno un potenziale di crescita. Per conseguire tale obiettivo, sono convinto che gli strumenti che riguardano le PMI dovranno essere raggruppati in un programma comunitario per la crescita e la competitività, che tenga conto dell'esperienza acquisita sino ad ora, in particolare modo al fine di prevedere quale sia la flessibilità necessaria per rispondere ai cambiamenti dei mercati e delle nostre economie nel prossimo periodo di programmazione finanziaria.</p>
      <p sl="it">In secondo luogo, la Commissione, nelle sue proposte, intende mettere l'accento sugli strumenti finanziari, ovvero passare da una cultura basata sulla sovvenzione a fondo perduto ad una più orientata verso i prestiti alle imprese. Questo approccio, ovviamente, favorirà chi si presenta con un business plan ragionevole. Un successo da cui partire è rappresentato sicuramente dalle garanzie e dagli investimenti in capitale di rischio previsti dal Programma quadro per la competitività e l'innovazione (CIP). Questi strumenti hanno riscosso un grande successo. Finora abbiamo aiutato più di 100.000 PMI ed entro la fine del programma ne avremo aiutate oltre 300.000.</p>
      <p sl="it">Vorrei inoltre sottolineare che la prima generazione di investimenti dell'Unione in capitale di rischio ha registrato il 98% del capitale investito, il che diventa ancora più rilevante se si pensa che con appena il 2% dei finanziamenti abbiamo aiutato molte PMI europee a crescere. Inoltre, un altro aspetto importante è il fatto che non si tratta di strumenti burocratici. Essi sono infatti reperibili presso le banche e i fondi di capitale di rischio. Non bisogna insomma chiederli a Bruxelles. Sappiamo che le PMI apprezzano la flessibilità di questi strumenti e il fatto che siano di facile accesso.</p>
      <p sl="it">Vorrei altresì sottolineare che il Consiglio europeo, pochi giorni fa, ha invitato la Commissione a istituire un regime di capitale di rischio a livello di UE. La Commissione intende farlo. Condividiamo infatti le preoccupazioni del Consiglio per quanto riguarda le lacune dei mercati di capitale di rischio. Inoltre, siamo perfettamente consapevoli dell'utilità dei regimi di garanzia dei prestiti che aiutano un gran numero di piccole imprese. Vi posso assicurare che la Commissione è convinta che le garanzie sui prestiti siano necessarie, sia a livello europeo che a livello regionale. Ecco perché la Commissione presenterà una serie coerente di strumenti destinati alle PMI. Invitiamo quindi gli Stati membri, che sono codecisori per quanto riguarda l'impiego dei fondi strutturali, a unirsi a noi in questo sforzo. Questo è quanto è stato fatto per quel che riguarda la futura programmazione finanziaria.</p>
      <p sl="it">Vorrei però precisare che nel frattempo la Commissione europea non è stata con le mani in mano. Il 28 ottobre scorso ho lanciato il Forum finanziario delle piccole e medie imprese, allo scopo di monitorare l'andamento dei finanziamenti alle PMI, di promuovere le migliori pratiche e di incoraggiare nuove soluzioni. Tale Forum permanente riunisce regolarmente le piccole e medie imprese e gli istituti di credito. Vengono presi in esame la situazione del mercato e il quadro giuridico per l'accesso delle PMI ai finanziamenti. Sono state anche discusse le modalità per sviluppare il mercato europeo per gli strumenti mezzanini e sono lieto di informarvi che stiamo facendo progressi da questo punto di vista.</p>
      <p sl="it">Infine, è altrettanto importante riesaminare il contesto normativo. E qui desidero rivolgere un ringraziamento speciale al mio collega Michel Barnier, la cui comunicazione "Verso un atto per il mercato unico" propone importanti iniziative che rendono più efficace la nostra normativa, tra cui quella sul mercato unico dei capitali di rischio. È infatti proprio questo il nostro obiettivo comune: promuovere il mercato unico e realizzare le migliori condizioni per la crescita, la competitività e l'imprenditorialità.</p>
      <p sl="it">Per quanto riguarda i requisiti patrimoniali delle banche – "Basilea III " – che rientrano anch'essi nelle competenze del commissario Barnier, la Commissione adotterà le proposte legislative nel giugno 2011. La proposta della Commissione comprenderà una valutazione approfondita degli effetti microeconomici e macroeconomici di tali disposizioni, il che garantirà che le nostre proposte siano ben calibrate, in termini di calendario e di impatto, tenendo anche conto di quanto avviene nelle altre parti del mondo.</p>
      <p sl="it">Per concludere, spetta all'autorità di bilancio, al Parlamento europeo e al Consiglio, decidere come utilizzare le limitate risorse che sono disponibili a livello europeo. E in questo periodo di restrizioni finanziarie è chiaro che diventa sempre più importante spendere meglio tali risorse. Sono convinto che gli strumenti finanziari contribuiranno a reperire le risorse dell'Unione europea e a mobilitare gli investimenti privati.</p>
      <p sl="it">Potete essere certi che la Commissione continuerà a lavorare affinché le nostre proposte si concentrino sempre sull'importanza dello sviluppo delle PMI per il futuro dell'Europa, convinti come siamo che tutto il lavoro che si dovrà fare nei prossimi mesi per uscire definitivamente dalla crisi, compresa la ristrutturazione delle grandi industrie, dovrà tenere conto del ruolo che potranno svolgere le piccole e medie imprese, le uniche, a mio giudizio, che potranno creare nuovi posti di lavoro, quindi far fronte agli aspetti sociali della crisi finanziaria che abbiamo affrontato e naturalmente rappresenteranno un importante trampolino di lancio per iniziare la nuova fase dopo la crisi economica.</p>
    </intervention>
    <intervention id="1-133-000" speaker_id="96705" name="Bendt Bendtsen" is_mep="True" mode="spoken">
      <p sl="da">a nome del gruppo PPE. – Signor Presidente, innanzi tutto vorrei ringraziare il Commissario Tajani per la sua dichiarazione. Abbiamo deciso di affrontare oggi questo tema perché è più importante che mai concentrarsi per mettere fondi a disposizione delle nostre piccole e medie imprese in Europa. Non vi può essere alcun dubbio quanto al fatto che l’accesso limitato delle piccole e medie imprese alle fonti di finanziamento costituisca una notevole barriere alla creazione di crescita e all’avvio di nuove imprese, situazione che è peggiorata durante l’attuale crisi economica. È diventato molto più difficile ottenere finanziamenti adeguati dalle banche europee. Le piccole e medie imprese europee dipendono notevolmente dai finanziamenti bancari rispetto, per esempio, alle imprese americane.</p>
      <p sl="da">Inoltre, presto saranno applicabili le norme di Basilea III, ovverosia abbiamo una nuova direttiva sui requisiti in termini di capitale in procinto di essere attuata. Vi è il rischio che ciò comporti difficoltà ancora maggiori in termini di disponibilità di capitale di rischio per le nostre piccole e medie imprese. È preoccupante il fatto che il settore bancario sempre più sensibile al capitale e al rischio ora chieda garanzie reali e premi di rischio maggiori. Entrambi questi fattori porteranno a carenza di finanziamenti e perdita di opportunità commerciali, il che, a sua volta, in ultima analisi comporterà la perdita di posti di lavoro.</p>
      <p sl="da">L’Europa ha bisogno di essere più competitiva. Dobbiamo pertanto rafforzare gli strumenti comunitari che possono contribuire ad aumentare l’investimento, l’innovazione e lo sviluppo delle piccole e medie imprese, e inviterei a un aumento delle risorse di bilancio per finanziare l’innovazione e gli strumenti già in essere. La Commissione deve ovviamente garantire che, nella prossima generazione di programmi, si attribuisca maggiore importanza al finanziamento mezzanino e si crei maggiore coerenza all’interno delle misure di sostegno alle piccole e medie imprese già esistenti, in altre parole programmi come il programma quadro Competitività e innovazione, i fondi strutturali, il settimo programma quadro per la ricerca e così via. Mi rimane dunque soltanto da aggiungere che questo è un tema al quale si dedicherà grande attenzione in Aula nei mesi a venire.</p>
    </intervention>
    <intervention id="1-134-000" speaker_id="28155" name="Edit Herczog" is_mep="True" mode="spoken">
      <p sl="hu">a nome del gruppo S&amp;D. – Signor Presidente, signor Commissario, questa sera anch’io vorrei intervenire nella mia lingua in maniera che le piccole e medie imprese (PMI) possano seguire i miei commenti. All’epoca, il pacchetto di misure normative per le piccole e medie imprese si è prefissato tre obiettivi principali. Il primo consisteva nell’aiutare le piccole e medie imprese a ottenere maggiori redditi introducendole nei mercati europei e immettendo prodotti innovativi sul mercato. Il secondo consisteva nel ridurre i costi tagliando la burocrazia. Un esempio eccellente di ciò è rappresentato dalla direttiva sui servizi. Il nostro terzo obiettivo consisteva nel semplificare e agevolare l’accesso agli strumenti di finanziamento per il settore delle PMI.</p>
      <p sl="hu">All’interno dell’Unione europea, le piccole e medie imprese generano un terzo del PIL. Se considerato in tale ottica, il settore delle PMI concorre anche per circa un terzo al bilancio europeo. Viceversa, se consideriamo la quota che le piccole e medie imprese rappresentano nel bilancio dell’Unione, non possiamo essere soddisfatti. Possiamo vedere come, alla fine del 2010, circa 100 000 piccole imprese hanno ricevuto una qualche forma di garanzia bancaria nell’ambito del programma quadro Competitività e innovazione, numero indubbiamente cospicuo, ma rispetto a 23 milioni di imprese è ben poco. È probabile che tale numero arrivi a 200 000 piccole e medie imprese, ma anche se così fosse è sempre esiguo rispetto a 23 milioni. Siamo stati in grado di mobilitare un capitale di rischio pari a 1,3 miliardi, ma anche in questo caso, se raffrontiamo tale valore alle 23 milioni di imprese e al loro valore economico, è pochissimo. Signor Commissario, da un lato dobbiamo riuscire a concepire un sistema procedura nell’Unione europea che consenta l’uso degli strumenti messi a disposizione dalla BEI in maniera più agevole ed efficace rispetto al presente. D’altro canto dobbiamo riuscire a garantire, incoraggiando le relazioni annuali, che gli stessi Stati membri sostengano il settore delle piccole e medie imprese non soltanto a parole, ma nei fatti.</p>
      <p sl="hu">Desideriamo domandarle, signor Commissario, tramite la nostra richiesta formulata per conto di cinque gruppi politici, attraverso la nostra lettera nella quale ci rivolgiamo a lei, di non trascurare questa sfera imprenditoriale perché è proprio tale sfera che sta cercando di sopravvivere dopo essere stata messa in grave situazione di difficoltà con i pacchetti di austerity . Questo è l’ambito nel quale ci si può inizialmente attendere una netta ripresa della crescita e un aumento dell’occupazione. In Parlamento offriremo il nostro sostegno in tal senso.</p>
    </intervention>
    <intervention id="1-135-000" speaker_id="4274" name="Olle Schmidt" is_mep="True" mode="spoken">
      <p sl="sv">a nome del gruppo ALDE. – Signor Presidente, signor Commissario, la Commissione ha tutti i motivi per essere ambiziosa, visto che lei, come noi, è chiamato a raccogliere una sfida importantissima. Abbiamo 20 milioni di piccole e medie imprese, che insieme rappresentano il 99 per cento di tutte le imprese europee. Spesso diciamo che le piccole imprese europee sono il cuore dell’economia europea. È vero, ma questo non deve significare che le piccole imprese non possano crescere. Ci occorrono pertanto strumenti di finanziamento che i colleghi hanno citato e sui quali lei stesso, Commissario Tajani, si è soffermato. Tra l’altro, dovremmo avvalerci delle soluzioni di finanziamento già disponibili, ed esorterei a un maggior utilizzo, per esempio, dei fondi strutturali.</p>
      <p sl="sv">Come ha affermato l’onorevole Bendtsen, i problemi con i quali le piccole e medie imprese europee devono confrontarsi sono aumentati. Il Parlamento ha imposto un gran numero di norme al mercato finanziario, molte delle quali necessarie. Tali norme, tuttavia, hanno incrementato i costi dei prestiti per le piccole imprese. Dobbiamo esserne consapevoli prestando attenzione quando proponiamo norme diverse e, soprattutto, dobbiamo essere coscienti di quanto in ultima analisi costeranno.</p>
      <p sl="sv">L’onorevole Bendtsen ha anche fatto riferimento ai criteri di Basilea che tutti conosciamo. Signor Commissario, lei ha parlato di semplicità e flessibilità ritenendo che tali attributi debbano riflettersi nei programmi e negli strumenti di finanziamento comunitari. Lei desidera che burocrazia e procedure complesse vengano abbandonate. Ritiene nondimeno che questo sia ciò che le piccole imprese e i loro dipendenti pensano che l’Unione europea stia facendo? Non è invece vero che stiamo creando più burocrazia e procedure complesse? In proposito, penso che sia necessario cambiare radicalmente atteggiamento.</p>
      <p sl="sv">Come ho detto, abbiamo 20 milioni di piccole imprese in Europa, ma abbiamo anche oltre 20 milioni di disoccupati. Sappiamo che l’esclusione sociale e la povertà stanno aumentando e per affrontare tali fenomeni noi, come la Commissione, dobbiamo essere in grado di agire in maniera risoluta per fornire strumenti di finanziamento alle piccole e medie imprese perché proprio in tale ambito si creeranno posti di lavoro in Europa.</p>
    </intervention>
    <intervention id="1-136-000" speaker_id="28372" name="Ryszard Czarnecki" is_mep="True" mode="spoken">
      <p sl="pl">a nome del gruppo ECR. – Signor Presidente, stiamo parlando di un settore dell’economia che riveste un’importanza decisiva perché, considerate nel loro complesso, le piccole e medie imprese sono, di fatto, il maggiore datore di lavoro dell’Unione europea, visto che offrono molti più posti di lavoro di quanti ne offrano le organizzazioni più grandi. Inoltre, le piccole e medie imprese, spesso a conduzione familiare, sono state le più colpite dalla crisi economica. Mi spingerò ancora oltre dicendo che i costi sociali della perdita di forza in tale settore rivestono un’importanza indiscussa. Come è ovvio, è possibile che le organizzazioni e le lobby industriali più grandi siano più efficaci nel promuovere i propri interessi, ma le piccole e medie imprese dovrebbero essere protette perché tale protezione equivale, di fatto, alla protezione dei cittadini e dei contribuenti degli Stati membri dell’Unione europea. In conclusione, vorrei sottolineare con grande veemenza che gli Stati membri non dovrebbero delegare la responsabilità di tutto all’Unione europea in quanto tale. Dovrebbero essi stessi occuparsi delle piccole e medie imprese, ma in larga misura ora non lo stanno facendo. Al riguardo concordo con le affermazione dell’onorevole Herczog.</p>
    </intervention>
    <intervention id="1-137-000" speaker_id="97280" name="Claudio Morganti" is_mep="True" mode="spoken">
      <p sl="it">a nome del gruppo EFD . – Signor Presidente, onorevoli colleghi, negli ultimi anni – complice anche la crisi finanziaria globale – per le piccole e medie imprese è divenuto sempre più difficile ottenere prestiti e avere un agevole, quanto indispensabile, accesso al credito.</p>
      <p sl="it">Gli strumenti finora messi in campo dall'Unione europea nella programmazione 2007-2013 hanno mostrato alcune gravi lacune, quali scarsità di risorse e di copertura, la presenza di pesanti vincoli amministrativi, nonché una dispersione in molteplici e differenti linee di intervento. Con la nuova programmazione di finanziamento, per le piccole e medie imprese si dovrà quindi puntare a semplificare le regole – grave impedimento soprattutto per le realtà più piccole – e pensare, ad esempio, all'istituzione di uno sportello unico per accedere ai finanziamenti europei.</p>
      <p sl="it">Bisognerà incentivare il ricorso a nuovi strumenti finanziari, che agevolino l'accesso al credito, assicurino accurati schemi di garanzia e favoriscano, soprattutto per quanto riguarda le imprese maggiormente innovative e tecnologiche, un reale aiuto nella difficile fase iniziale di sviluppo. Dobbiamo cercare quindi, in concreto, di rendere il più agevole possibile il percorso per quella che è una realtà che in Europa dà lavoro a oltre 100 milioni di persone ed è sicuramente il più potente motore di crescita e di sviluppo.</p>
    </intervention>
    <intervention id="1-138-000" speaker_id="34254" name="Dimitar Stoyanov" is_mep="True" mode="spoken">
      <p sl="bg">Signor Presidente, mi unisco alla visione generale che mi pare predomini in Aula in merito alle piccole e medie imprese esprimendo sostegno incondizionato a quanto appena affermato, ossia che le imprese maggiormente colpite dalla crisi economica sono proprio le piccole e medie imprese.</p>
      <p sl="bg">Concordo anche con quanto sostiene l’onorevole Czarnecki, il quale ha detto che spesso si tratta di piccole imprese a conduzione familiare dalle quali le famiglie ricavano la maggior parte del loro reddito. Quando viene colpita una grande organizzazione, perché anche le grandi organizzazioni hanno sofferto durante la crisi, ne subiscono le conseguenze soltanto i loro utili. Quando invece viene colpita una piccola impresa, la famiglia che conta su tale impresa perde una fonte di reddito vitale.</p>
      <p sl="bg">Per questi motivi vorrei dire che dovremmo agire con cautela nel momento in cui operiamo cambiamenti perché le misure, sia di destra sia di sinistra, possono produrre un effetto negativo sulle piccole e medie imprese a seconda dell’obiettivo perseguito.</p>
      <p sl="bg">Aggiungerei che il semplice fatto di distribuire garanzie finanziarie e bancarie non sarà sufficiente e abbiamo bisogno di un maggiore sviluppo legislativo, se preferite di una maggiore regolamentazione del settore bancario, per assicurare fondi alle piccole imprese e, infine, smettere di porre la questione in termini di mancanza di parità di condizioni, dato che le piccole imprese non possono in alcun caso essere equiparate alle grandi organizzazioni, aiutandole invece a essere veramente competitive nei confronti delle grandi organizzazioni.</p>
    </intervention>
    <intervention id="1-139-000" speaker_id="2278" name="Paul Rübig" is_mep="True" mode="spoken">
      <p sl="de">Signor Presidente, signor Commissario, innanzi tutto vorrei ringraziare l’onorevole Bendtsen perché il programma Competitività e innovazione è uno dei pilastri fondamentali per l’impresa e il finanziamento in tale ambito. I programmi JEREMIE e JASMINE, come pure il programma Erasmus per i giovani imprenditori, sono estremamente importanti per aiutare a conoscere i mercati. Ringrazierei inoltre l’onorevole Herczog per il sostegno alla BEI e al FEI, il Fondo europeo per gli investimenti, nonché per la sua richiesta di aumento dei fondi disponibili. Vorrei tuttavia esortare il Commissario Tajani a garantire che gli obiettivi per il 2020 includano anche l’obbligo di fondi propri del 20 per cento per le piccole e medie imprese. È un requisito che già imponiamo alle banche e lo stesso varrebbe per le PMI. È importante per ambedue i settori.</p>
      <p sl="de">Suggerirei altresì che venga imposta una tassa sugli utili soltanto nel momento in cui i proventi vengono prelevati da una società. In altre parole, dovrebbe essere possibile reinvestire gli utili come capitale proprio. Se invece un imprenditore o un dipendente dovesse prelevare denaro da una società, la somma sarebbe tassata normalmente.</p>
      <p sl="de">Un punto finale che mi sembra particolarmente importante è la possibilità di cancellare debiti non inferiori a 5 000 euro. Riteniamo infatti che sugli utili fino a 5 000 euro si debba prevedere un diritto di svalutazione. Questo offrirebbe la base migliore per trovare un equilibrio tra il capitale di rischio e il capitale proprio per il finanziamento corretto dei prestiti.</p>
    </intervention>
    <intervention id="1-140-000" speaker_id="96856" name="George Sabin Cutaş" is_mep="True" mode="spoken">
      <p sl="ro">Signor Presidente, il principio del “pensare prima in piccolo”, che costituisce la base delle politiche della Commissione europea in materia di imprenditorialità è importante. Non dobbiamo dimenticare che due terzi dei posti di lavoro nell’Unione europea sono creati dalle piccole e medie imprese. Tuttavia, nell’attuale situazione di crisi, le piccole e medie imprese hanno difficoltà ad accedere ai finanziamenti in quanto le banche le considerano imprese a rischio. In tal senso, la promozione dei programmi pubblici di garanzia negli Stati membri e l’accesso alle garanzie offerto dal gruppo della BEI per attenuare le restrizioni creditizie vanno monitorati.</p>
      <p sl="ro">Riscontriamo altresì difficoltà nel fornire informazioni circa i requisiti per lo stanziamento di fondi e, in alcuni casi, anche l’assenza della capacità amministrativa richiesta localmente per mediare l’accesso ai prestiti.</p>
      <p sl="ro">Negli anni 2014-2020, la Commissione europea dovrà concentrarsi su una maggiore trasparenza nei rapporti tra finanziatori e imprese, nonché sull’accesso ai servizi di consulenza per fornire informazioni sulle piattaforme di prestito e le condizioni offerte alle piccole e medie imprese. Nel contempo, è dovere della Banca europea per gli investimenti, sostenitrice delle politiche comunitarie, offrire assistenza tecnica agli enti nazionali e locali per agevolare l’accesso degli imprenditori alle fonti di finanziamento.</p>
    </intervention>
    <intervention id="1-141-000" speaker_id="58758" name="Elisabetta Gardini" is_mep="True" mode="spoken">
      <p sl="it">Signor Presidente, signor Commissario, onorevoli colleghi, è di fondamentale importanza rafforzare a livello europeo l'impegno a sostegno delle piccole e medie imprese perché – com'è stato ricordato – esse hanno un peso e un ruolo determinanti nel tessuto sociale comunitario e sono le vere protagoniste del rilancio economico. A questo proposito, vorrei ricordare che tra il 2002 e il 2008, con la loro forte crescita nei 27 paesi, hanno creato 9.400.000 nuovi posti di lavoro, rappresentando già il vero motore dell'occupazione. Ora, a seguito della crisi, hanno perduto un terzo dei posti di lavoro che erano stati creati.</p>
      <p sl="it">È quindi necessario pensare a strumenti concreti, che restituiscano alle piccole e medie imprese la loro capacità di produrre e creare nuovi posti di lavoro, perché da questo tragga vantaggio l'intera società. L'accesso al credito è sicuramente uno dei punti chiave, quello più sentito dagli imprenditori. Nella prima parte del 2010 il 18 percento delle piccole e medie imprese si è vista negare il prestito bancario. L'anno precedente tale percentuale era del 12 – dati questi di un sondaggio della Banca centrale europea.</p>
      <p sl="it">Proprio l'accesso al credito, così come la semplificazione amministrativa e l'accesso ai mercati, saranno tra i punti qualificanti dello Small business act , che verrà presentato la prossima settimana a Roma dal Commissario Tajani e che accogliamo con grande favore. Vorrei infine ricordare le mie origini da una parte dell'Italia – il Nord-Est – che ha conosciuto visto un enorme sviluppo e una grande crescita proprio grazie a un sistema creditizio intelligente, che ha saputo accompagnare la crescita delle piccole e medie imprese. Seguiamo quell'esempio.</p>
    </intervention>
    <intervention id="1-142-000" speaker_id="96727" name="Zoran Thaler" is_mep="True" mode="spoken">
      <p sl="sl">Signor Presidente, vorrei unirmi ai colleghi nel proporre che politici, Stati membri e Unione pongano le piccole e medie imprese al centro del loro impegno di ripresa economica.</p>
      <p sl="sl">Il 99 per cento di tutte le imprese dell’Unione rientra in questa categoria e tali imprese generano oltre 100 milioni di posti di lavoro. Che cosa preoccupa dunque una piccola o media impresa nell’Unione europea? Teniamo sempre presente questo interrogativo nell’odierna discussione.</p>
      <p sl="sl">Innanzi tutto, tali imprese sono preoccupate dal mancato pagamento delle fatture, una mancanza di disciplina nel campo dei pagamenti. Le imprese devono aspettare addirittura 90 o 120 giorni per essere pagate, ammesso che lo siano. La crisi finanziaria ed economica ha esacerbato notevolmente il problema e le piccole e medie imprese sono le più impotenti di fronte a tali difficoltà.</p>
      <p sl="sl">Noi nell’Unione europea abbiamo adottato una nuova legislazione. Ora è tempo che gli Stati membri migliorino la propria disciplina, e mi riferisco alla disciplina dei pagamenti. È lì che inizia tutto per poi propagarsi lungo la catena.</p>
      <p sl="sl">In secondo luogo, tali imprese, le PMI, si preoccupano dell’aspetto finanziario. Molte non avrebbero problemi finanziari se le loro fatture fossero pagate. Le banche si sono ritirate nel loro guscio e non assolvono il loro compito. Per questo la crescita economica nell’Unione europea è nettamente inferiore a quella che potrebbe essere. Appoggio le misure della Commissione promosse dal Commissario Tajani e chiedo alla Commissione di porre le piccole e medie imprese al centro dei suoi sforzi. È tempo di attuare insieme le raccomandazioni dello Small Business Act.</p>
    </intervention>
    <intervention id="1-143-000" speaker_id="96668" name="Seán Kelly" is_mep="True" mode="spoken">
      <p sl="en">Signor Presidente, questo è un pomeriggio positivo per il Parlamento europeo e l’Unione europea in termini di argomenti discussi, pomeriggio che ha un impatto vero sull’economia reale. Abbiamo dibattuto la direttiva sui servizi, il brevetto unitario e ora i nuovi strumenti a sostegno delle piccole e medie imprese. È stato detto che le piccole e medie imprese sono assolutamente vitali e se ogni PMI creasse un posto di lavoro in più, la disoccupazione in Europa scomparirebbe. Per molte di loro, creare un posto di lavoro in più non sarebbe troppo difficile, soprattutto se avessero accesso al credito, ma tutto dimostra che tale accesso è negato.</p>
      <p sl="en">Ogni fine settimana incontro imprenditori che non riescono a ottenere finanziamenti, specialmente nel mio paese. Lo scorso fine settimana ne ho incontrato uno che voleva 4 000 euro per una PMI da utilizzare come flusso di cassa e non è stato in grado di ottenerli. La situazione nel mio paese è dunque cronica. Nonostante la capitalizzazione delle banche da parte della BCE, tale capitalizzazione non viene trasferita. La situazione va sicuramente analizzata perché non è abbastanza incentivante.</p>
      <p sl="en">Abbiamo sentito il mantra delle banche troppo grandi per fallire. Dovremmo trasformarlo in un mantra delle piccole e medie imprese troppo importanti per fallire. Se dessimo loro credito e sostegno, ciascuna potrebbe senza dubbio creare un posto di lavoro in più e questo posto di lavoro ci consentirebbe di superare la situazione di recessione economica in cui attualmente versiamo. Non chiediamo troppo e, questa sera, discutendo i nuovi strumenti a supporto delle PMI, possiamo sicuramente compiere passi notevoli in tale direzione.</p>
    </intervention>
    <intervention id="1-144-000" speaker_id="96814" name="Elena Băsescu" is_mep="True" mode="spoken">
      <p sl="ro">Signor Presidente, fornire sostegno alle piccole e medie imprese e agli imprenditori offre un modo per superare la crisi finanziaria. Garantire accesso al mercato unico e migliorare l’attuazione dello Small Business Act devono essere priorità a livello sia nazionale sia comunitario. Desidero rammentare che le attuali misure non hanno ancora permesso di superare le difficoltà che ostacolano lo sviluppo delle PMI. Ben 23 milioni di piccole e medie imprese europee attendono infatti un intervento positivo da parte della Commissione.</p>
      <p sl="ro">Un altro aspetto importante è anche lo sviluppo di fonti di finanziamento alternative. È necessario adottare iniziative al fine di migliorare l’accesso al mercato dei capitali e creare incentivi fiscali più convincenti per gli investitori. Bisogna inoltre prestare particolare attenzione al sostegno al finanziamento su larga scala per le aziende innovative. Il governo rumeno dovrebbe adottare un programma che incoraggi i giovani imprenditori ad avviare e sviluppare microimprese, una nuova misura specifica che si inserisce nel pacchetto di iniziative elaborato dal governo per promuovere l’ambiente economico.</p>
    </intervention>
    <intervention id="1-145-000" speaker_id="96680" name="Zigmantas Balčytis" is_mep="True" mode="spoken">
      <p sl="lt">Signor Presidente, il finanziamento delle piccole e medie imprese resta un grave problema. Nonostante le misure intraprese, oggi la situazione in tale settore importante è ancora critica.</p>
      <p sl="lt">Sono certo che conoscete la relazione analitica dell’organizzazione internazionale Bankwatch, che analizza la ripartizione dei prestiti della Banca europea per gli investimenti in quattro Stato membri. La relazione dimostra che sinora i prestiti erogati dalla Banca sono andati fondamentalmente a vantaggio soltanto delle stesse banche, alle quali sono stati assegnati 15 milioni di euro con un lasso di tempo per individuare le aziende che necessitano di tale sostegno.</p>
      <p sl="lt">Sussiste la preoccupazione che, sebbene il denaro sia giunto dalla Banca europea per gli investimenti, le banche abbiano operato una stretta creditizia nei confronti delle piccole imprese e il denaro sia stato utilizzato principalmente per finanziare organizzazioni grandi e prospere.</p>
      <p sl="lt">Ritengo che tale situazione dimostri che in questo ambito è necessario un controllo e un monitoraggio più rigoroso delle banche commerciali e la Commissione europea deve anche assumere un ruolo più incisivo in maniera che gli aiuti concessi non siano utilizzati in maniera impropria.</p>
    </intervention>
    <intervention id="1-146-000" speaker_id="2125" name="Pat the Cope Gallagher" is_mep="True" mode="spoken">
      <p sl="en">Signor Presidente, vorrei esprimere apprezzamento per la dichiarazione della Commissione sulla revisione degli strumenti comunitari a sostegno del finanziamento delle piccole e medie imprese. È assolutamente evidente che il costo e, di fatto, la disponibilità di credito restano l’unica grande sfida con la quale il settore delle piccole e medie imprese in Europa deve confrontarsi, anche nel mio stesso paese, l’Irlanda.</p>
      <p sl="en">Molte aziende sostenibili continuano ad avere difficoltà di accedere a prestiti bancari a un costo accettabile. Tale situazione è intollerabile. Posso parlare soltanto per il mio paese, ma tenuto presente il sostegno che il settore delle piccole e medie imprese ha ricevuto dai contribuenti irlandesi, tale settore è il volano della crescita dell’economia. È il settore privato che crea posti di lavoro. A livello di Commissione, Parlamento e Consiglio dobbiamo creare un clima economico che induca l’investimento ed è necessario continuare a operare in tal senso.</p>
      <p sl="en">Sono lieto che il Commissario abbia fatto riferimento alla flessibilità dicendo che l’accesso al capitale non dovrebbe essere burocratizzato, ma si esprime in questo modo soltanto sulla falsariga della dichiarazione del Presidente della Commissione nella sua allocuzione sullo stato dell’Unione. Dobbiamo seguire da vicino quanto sta accadendo perché il Presidente ha detto che otterremmo un risparmio annuo di 38 miliardi di euro dalle aziende europee. Dobbiamo fare in maniera da aiutare le piccole imprese perché tali imprese concorreranno a creare posti di lavoro e ridurre la disoccupazione.</p>
    </intervention>
    <intervention id="1-147-000" speaker_id="4466" name="Ilda Figueiredo" is_mep="True" mode="spoken">
      <p sl="pt">Signor Presidente, la situazione di molte microimprese e piccole imprese è critica in tanti paesi dell’Unione europea perché sono state quelle più duramente colpite dalla crisi economica e dalle politiche neoliberali. In Portogallo, decine di migliaia di piccole imprese a conduzione familiare, ossia piccole e medie imprese (PMI), stanno chiudendo in numerosissimi settori – industria, commercio, servizi, agricoltura – aggravando in tal modo la disoccupazione e la povertà.</p>
      <p sl="pt">I problemi legati al credito bancario, alla burocrazia e alla difficoltà di accesso agli aiuti comunitari, specialmente da parte delle microimprese e delle piccole imprese, stanno soffocando lo sviluppo economico di vaste aree e ostacolando la crescita dell’occupazione. È dunque necessario un cambiamento radicale a livello politico per sostenere efficacemente le piccole e medie imprese e il sistema finanziario deve essere esortato a mettere a loro disposizione credito accessibile affiancato da un’assistenza sufficiente da parte dell’Unione.</p>
    </intervention>
    <intervention id="1-148-000" speaker_id="28255" name="Andreas Mölzer" is_mep="True" mode="spoken">
      <p sl="de">Signor Presidente, l’Unione europea è sempre prodiga nei suoi elogi alle piccole e medie imprese come forza trainante dell’economia e principale fonte di occupazione, specialmente quando i datori di lavoro non licenziano immediatamente i propri dipendenti, anche in momenti di recessione. Nel contempo, queste stesse imprese sono state sovraccaricate di burocrazia per decenni, subendo anche svantaggi in termini di sovvenzioni comunitarie. Sulla carta le iniziative a favore delle PMI si susseguono incessantemente. Nella pratica, invece, le piccole e medie imprese non sono in grado di accedere al capitale a causa delle disposizioni di Basilea II, ora Basilea III.</p>
      <p sl="de">L’innovazione è decisiva per la sopravvivenza futura delle piccole e medie imprese. Tuttavia, l’innovazione richiede anche denaro e ricerca. Ovviamente, è lodevole che le piccole e medie imprese siano in futuro oggetto di maggiore attenzione nell’ambito delle nuove norme comunitarie sugli appalti pubblici e sia più agevole per loro accedere ai fondi europei per la ricerca. Il fatto è però che molte piccole e medie imprese potrebbero non sopravvivere abbastanza per usufruire di queste misure a lungo discusse perché saranno soffocate dalla mancanza di fondi.</p>
    </intervention>
    <intervention id="1-149-000" speaker_id="96823" name="Petru Constantin Luhan" is_mep="True" mode="spoken">
      <p sl="ro">Signor Presidente, come lei sa, in Romania le piccole e medie imprese devono confrontarsi con problemi grossomodo analoghi a quelli di altri Stati membri, vista la natura complessa e peculiare dell’attuale periodo. Vi sono nondimeno aspetti riguardanti il miglioramento delle possibilità per le piccole e medie imprese di ottenere sostegno finanziario che derivano principalmente dalla disponibilità di un’assistenza tecnica volta ad agevolare l’accesso agli strumenti finanziari, specialmente quelli dedicati al rafforzamento della capacità di sviluppo e ricerca.</p>
      <p sl="ro">Ritengo necessario migliorare l’accesso a informazioni di buona qualità e servizi competenti. Forse dovrei ricordarvi che, durante la plenaria dello scorso settembre, il rappresentante della Commissione europea ha dichiarato che, nel 2011, avrebbe dovuto rendersi disponibile in Internet una piattaforma di apprendimento online appositamente studiata per le piccole e medie imprese. Il suo scopo sarebbe agevolare l’accesso da parte delle piccole e medie imprese ai progetti di ricerca e sviluppo e utilizzarne i risultati mettendo a disposizione una formazione gratuita online, informazioni personalizzate e un forum di comunicazione. Formare gli imprenditori piccoli e medi alle modalità di utilizzo degli strumenti finanziari, oltre a sostenere le corrispondenti procedure e ridurre la burocrazia, potrebbe portare al conseguimento di risultati molto più efficaci.</p>
    </intervention>
    <intervention id="1-150-000" speaker_id="97195" name="Giovanni Collino" is_mep="True" mode="spoken">
      <p sl="it">Signor Presidente, onorevoli colleghi, ho molto apprezzato l'intervento del Commissario Tajani, che ha posto, ancora una volta, l'accento su un fattore primario, quello delle piccole e medie imprese viste e vissute come modello produttivo, quindi come modello sociale perché esse costituiscono un elemento primordiale nel settore dell'occupazione.</p>
      <p sl="it">La crisi economica in atto non è passeggera ma strutturale, legata al mutamento dei mercati in conseguenza anche della globalizzazione. La grande ossatura dell'industria europea è composta per il 99 percento da piccole e medie imprese. La proposta di risoluzione evidenzia alcune esigenze imprescindibili, vale a dire: maggiore informazione e semplificazione per l'accesso al credito e maggiore sburocratizzazione, per rendere gli strumenti di accesso alle risorse dell'Unione europea di più facile utilizzo.</p>
      <p sl="it">Come ribadito dal Commissario stesso poc'anzi, occorrono maggiore semplificazione e flessibilità nonché maggiori risorse per l'innovazione e la ricerca; la necessità che la Commissione europea elabori nuove linee guida più chiare e comprensibili per facilitare l'accesso alle informazioni utili alle piccole e medie imprese; una nuova visione degli affidamenti: in un momento di crisi non possono pagare soltanto le piccole e medie mentre i sistemi bancari continuano a realizzare e a fra crescere i loro utili.</p>
      <p sl="it">È importante fare in modo che la nuova programmazione della Commissione europea tenga conto di queste esigenze per evitare che la strategia Europa 2020 non sia soltanto una bella scatola vuota, ma contenga gli strumenti adeguati per raggiungere gli obiettivi che si prefigge.</p>
    </intervention>
    <intervention id="1-151-000" speaker_id="95281" name="Vasilica Viorica Dăncilă" is_mep="True" mode="spoken">
      <p sl="ro">Signor Presidente, vorrei sottolineare che gli ostacoli che impediscono lo sviluppo delle piccole e medie imprese, la creazione di posti di lavoro e l’innovazione in Europa non sono ancora stati eliminati. Per questo penso che si debbano migliorare le strategie specifiche, le misure e i piani di azione della Commissione europea. Ventitre milioni di piccole e medie imprese attendono passi positivi in ambiti quali appalti pubblici, gestione dei pagamenti tardivi, accesso alla formazione professionale, sostegno all’imprenditorialità e miglioramenti a livello di tassazione e finanziamento.</p>
      <p sl="ro">Fornire sostegno alle piccole e medie imprese e agli imprenditori offre un modo per superare la crisi finanziaria. Migliorare i regolamenti e l’accesso delle PMI al mercato unico e ai fondi, nonché garantire un’attuazione migliore dello Small Business Act, devono essere priorità a livello sia nazionale sia comunitario.</p>
    </intervention>
    <intervention id="1-152-000" speaker_id="23787" name="Czesław Adam Siekierski" is_mep="True" mode="spoken">
      <p sl="pl">Signor Presidente, il principale prerequisito di una politica riuscita nei confronti delle imprese, comprese le piccole e medie imprese, è garantire il corretto funzionamento del mercato interno. Libera circolazione dei prodotti significa che tutte le imprese devono avere accesso a un numero superiore di potenziali consumatori, sebbene anch’esse debbano essere pronte a una maggiore concorrenza. Le normative sul mercato unico devono essere costantemente adeguate per assicurare il pari trattamento di tutte le aziende nell’Unione. È essenziale monitorare la propensione degli Stati membri a proteggere la propria industria nazionale.</p>
      <p sl="pl">Noi tutti diciamo che le piccole e medie imprese costituiscono il fondamento delle economie europee moderne, sono un fattore essenziale della crescita economica e occupano due terzi di tutta la popolazione attiva in Europa generando un terzo del PIL dell’Unione. Non dimentichiamo che una situazione difficile per le piccole e medie imprese incide innanzi tutto sul patrimonio di coloro che per tali imprese lavorano perché in larga misura si tratta di imprese a conduzione familiare. Tali imprese hanno iniziato ad accusare problemi soltanto in un momento successivo, per cui sembra che la maggior parte abbia reagito lentamente alla crisi, ma ciò non significa che la crisi non abbia inciso sulla loro situazione economica.</p>
      <p sl="pl">Vorrei infine aggiungere che il settore richiede un sostegno specifico per incoraggiare l’introduzione di metodi innovativi, sostegno che l’Unione europea dovrebbe fornire tempestivamente.</p>
    </intervention>
    <intervention id="1-153-000" speaker_id="photo_generic" name="Antonio Tajani" is_mep="True" mode="spoken">
      <p sl="it">Vicepresidente della Commissione . − Signor Presidente, la discussione di stasera ha messo in risalto – come del resto si evinceva già dal testo della proposta di risoluzione – una perfetta sintonia tra la volontà del Parlamento e quella della Commissione europea di porre al centro della politica economica, per uscire dalla crisi, l'economia reale, dedicando particolare attenzione alle piccole e medie imprese, che rappresentano il sistema arterioso e venoso della nostra economia.</p>
      <p sl="it">La Commissione europea è assolutamente impegnata per cercare di trasformare una scelta politica in azioni concrete e non è un caso che anche grazie al sostegno del Parlamento e del Consiglio abbiamo approvato il testo della direttiva sul ritardo dei pagamenti, che è di fondamentale importanza per le piccole e medie imprese. Adesso tocca a noi spingere gli Stati membri ad accelerare i tempi del recepimento della direttiva nel diritto nazionale –hanno 24 mesi a partire da ottobre – anche se personalmente mi auguro che gli Stati membri facciano più in fretta nel recepire una direttiva che incide direttamente anche sulla possibilità di accedere a un credito dovuto, per poi utilizzarlo nell'innovazione. Quando la direttiva entrerà in vigore, entreranno in circolazione circa 180 miliardi di euro.</p>
      <p sl="it">Ma non basta. Per quanto riguarda gli aiuti alle piccole e medie imprese, il 23 febbraio verrà adottato l'aggiornamento dello businessSmall Business Act dalla Commissione, dove ci saranno una serie di scelte importanti, compresa quelle dello sportello unico per l'accesso ai finanziamenti, che sarà una delle proposte che noi faremo agli Stati membri. In più, inviteremo tutti gli Stati membri e tutte le autorità locali a nominare Mister o Miss PMI.</p>
      <p sl="it">Il 16 febbraio nominerò il nuovo responsabile della Commissione europea –il Direttore generale aggiunto, Daniel Calleja – che sarà responsabile dell'azione di controllo e di verifica dell'applicazione dello Small business act e il punto di riferimento per le piccole e medie imprese europee per la politica della Commissione. Nel testo dello businessSmall Business Act – che per l'appunto approveremo il 23 – si invitano tutti gli Stati membri a fare altrettanto, così come vi invitiamo le comunità locali che hanno potere legislativo.</p>
      <p sl="it">Per quanto riguarda i finanziamenti, il problema dell'accesso al credito dovuto – ne abbiamo già parlato nella direttiva sui ritardi dei pagamenti – e dell'accesso al credito sperato o richiesto dalle piccole e medie imprese lo possiamo risolvere soltanto cercando di agevolare i rapporti tra gli istituti di credito e le imprese ma anche tra la Banca europea per gli investimenti – quindi mi riconosco nelle dichiarazioni di chi sostiene che è necessario incrementare questi rapporti – nonché di sbloccare quei colli di bottiglia che in passato, soprattutto al termine della crisi, hanno fatto ritardare l'erogazione dei famosi 30 miliardi decisi per le piccole e medie imprese e che, a causa del difficile trasferimento agli istituti di credito nazionali, hanno tardato ad essere ricevuti dalle PMI.</p>
      <p sl="it">Devo dire che la prima riunione dell'SME Finance Forum ha puntato proprio l'attenzione sul collo di bottiglia che si crea tra la Banca europea per gli investimenti e gli istituti di credito nazionali: gli sherpa stanno lavorando e nella prossima riunione verrà presentata una serie di proposte per cercare di agevolare l'accesso al credito da parte delle piccole imprese.</p>
      <p sl="it">Naturalmente, stiamo lavorando per quanto riguarda la semplificazione già con cose concrete, di cui faccio qualche esempio: in relazione al regolamento REACH, ho fatto tradurre in tutte le lingue dell'Unione europea i regolamenti di applicazione di un regolamento alquanto tecnico e questo è stato un segnale importante per le piccole e medie imprese, che così non dovranno assumere un esperto in lingua inglese tecnica e di tecnica chimica; abbiamo di fatto abbattuto tutta la tassazione per la registrazione – per le microimprese siamo arrivati a un abbattimento del 90 percento per la registrazione di REACH e siamo arrivati al 60 percento per le piccole imprese. Queste sono alcune cose concrete che riguardano anche la semplificazione.</p>
      <p sl="it">Naturalmente continua a esistere il test per le piccole e medie imprese, che è nato con lo Small business act ; continuiamo a sostenerlo e ad applicarlo con serietà. Ovviamente anche il test di competitività – il fitness check – che abbiamo introdotto con il documento sulla politica industriale che guarda anche agli effetti sulla competitività e sulla legislazione in vigore, aiuterà di certo anche le piccole e medie imprese. Non posso che ringraziare l'onorevole Rübig ed essere soddisfatto per l'invito e il sostegno del Parlamento a impegnarsi per accrescere i finanziamenti per il prossimo CIP II .</p>
      <p sl="it">In conclusione, posso soltanto garantirvi il mio impegno, in quanto condivido tutto quanto detto. Come ho sempre affermato in tutte le occasioni in cui ho avuto la possibilità di esprimermi in materia politiche per le piccole e medie imprese, confermo che il mio sarà un impegno prioritario per fare in modo che le barriere burocratiche, l'accesso al credito e una politica di sostegno alle piccole e medie imprese possano caratterizzare l'azione del Commissario all'Industria e all'Imprenditoria nei prossimi anni, cioè sino alla fine della legislatura. Il sostegno del Parlamento europeo è per me di fondamentale importanza anche perché, come ho detto all'inizio della replica, c'è una perfetta identità di vedute tra voi e me.</p>
    </intervention>
    <intervention id="1-154-000" speaker_id="23707" is_mep="True" mode="spoken" role="Presidente">
      <p sl="unknown">Comunico di aver ricevuto una proposta di risoluzione ai sensi dell’articolo 110, paragrafo 2, del regolamento.</p>
      <p sl="unknown">La discussione è chiusa.</p>
      <p sl="unknown">La votazione si svolgerà mercoledì 16 febbraio 2011, alle 12.00.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="1-156-000" speaker_id="96859" name="Ioan Enciu" is_mep="True" mode="written">
      <p sl="it">È ampiamente condivisa nell’Unione europea l’idea che le piccole e medie imprese abbiano bisogno di un accesso al credito migliore e più diretto. Come sottolineato nella comunicazione sul 2020, la crisi finanziaria ha dimezzato il potenziale di crescita dell’Europa. Si potrebbe aggiungere che l’impatto sull’attività dell’economia reale è più accentuato in Europa in ragione del fatto che le piccole e medie imprese fanno grande affidamento sui prestiti bancari. Affinché le piccole e medie imprese superino la crisi, sarebbe necessario sostenere e sviluppare ulteriormente i mercati azionari e le piccole imprese innovative. La creazione di un forum per il finanziamento delle piccole e medie imprese lo scorso maggio è stato un segnale di una tendenza positiva verso il miglioramento delle prospettive finanziarie delle PMI e la loro futura sostenibilità in Europa. Penso che più di 1,8 milioni di piccole e medie imprese abbiano usufruito di garanzie sui prestiti nel 2009. Non dimentichiamo che le PMI sono il pane e il burro dell’economia europea. È fondamentale che quanto prima i prestiti delle banche ritornino a livelli normali. L’Europa deve adoperarsi prioritariamente per la creazione di un mercato del capitale di rischio sostenibile.</p>
    </intervention>
    <intervention id="1-155-000" speaker_id="28275" name="Małgorzata Handzlik" is_mep="True" mode="written">
      <p sl="it">A seguito della crisi dei mercati finanziari, le piccole e medie imprese hanno subito una contrazione dell’accesso al credito. Particolare difficoltà nell’ottenere sostegno finanziario la incontrano le nuove imprese e quelle innovative, le cui attività sono considerate rischiose. La ripresa economica dipenderà in larga misura dalle possibilità di sviluppo offerte alle piccole e medie imprese che, dopo tutto, rappresentano quasi il 99 per cento di tutte le imprese. Apprezzo dunque l’odierna iniziativa concernente la revisione degli strumenti comunitari a sostegno del finanziamento delle piccole e medie imprese nel prossimo periodo di programmazione. In particolare, le imprese che operano con metodi innovativi dovrebbero avere accesso a nuove forme di credito. Penso inoltre che semplificare le procedure amministrative e i regolamenti esistenti contribuirà a una maggiore efficacia nella gestione dei programmi europei elaborati pensando alle piccole e medie imprese, come anche a un risparmio notevole per le stesse PMI, che potranno così dedicare meno tempo all’amministrazione e più ai progetti che stanno realizzando.</p>
    </intervention>
    <intervention id="1-157-500" speaker_id="28280" name="Filip Kaczmarek" is_mep="True" mode="written">
      <p sl="it">Apprezzo molto la proposta di risoluzione e la discussione sulla revisione degli strumenti comunitari a sostegno del finanziamento delle piccole e medie imprese. Il sostegno alle piccole e medie imprese è importante perché tali imprese sono importanti per il presente e il futuro dell’Europa. Le PMI rivestono un’importanza fondamentale per il mantenimento della nostra competitività, la ripresa dalla crisi, la creazione di nuova occupazione e il rafforzamento della capacità innovativa dell’economia europea. Abbiamo bisogno di sostenere il finanziamento delle piccole e medie imprese, ma l’Unione europea può e deve compiere altri passi per supportare il settore. Mi riferisco all’esigenza di ridurre gli oneri amministrativi e burocratici. Le PMI devono poter operare senza ostacoli e agire rapidamente. Negli Stati Uniti, vi sono luoghi in cui per avviare un’azienda bastano 10 minuti. Se vogliamo sfruttare il potenziale imprenditoriale degli europei, dobbiamo agevolare lo svolgimento della loro attività e liberare il mercato europeo dalle restrizioni, il che significa che oggi non ci stiamo avvalendo di tutte le opportunità di sviluppo. Le piccole e medie imprese rappresentano un modello economico molto efficace e utile per lo sviluppo sociale. Nella maggior parte dei paesi poveri e in via di sviluppo non esiste un settore del genere o, comunque, è molto debole. Questa è una prova indiretta del grande valore di tale settore per l’intera economia e la qualità della vita in determinati paesi. Grazie.</p>
    </intervention>
    <intervention id="1-157-000" speaker_id="97308" name="Vilja Savisaar-Toomast" is_mep="True" mode="written">
      <p sl="it">È positivo vedere che la Commissione europea si sta occupando del rilancio delle risorse comunitarie a sostegno delle piccole e medie imprese (PMI), specialmente in vista del prossimo periodo di programmazione. Va detto, tuttavia, che le piccole e medie imprese hanno avuto bisogno di ulteriori aiuti, soprattutto negli ultimi due anni e mezzo, perché molte di loro, a causa della recessione, hanno accusato problemi di liquidità. Per dirla senza mezzi termini, le banche si sono rifiutate di concedere prestiti alle PMI o l’hanno fatto a tassi di interesse estremamente elevati, il che ha aggravato ulteriormente la situazione di tali imprese. Sia in Estonia sia nell’Unione europea nel suo complesso, le PMI rappresentano il 99 per cento di tutte le imprese, mentre le microimprese costituiscono l’83 per cento di tutte le imprese in Estonia e all’incirca il 92 per cento di tutte le imprese nell’intera Unione europea. Per questo è importante che vengano messi a disposizione strumenti finanziari per questa specifica maggioranza, specialmente durante anni difficili di crisi. Spero sinceramente che sia l’Unione europea sia le piccole e medie imprese presto saranno capaci di indurre una ripresa dell’economia e siano più pronte a eventuali future crisi. L’attuale crisi economica, preceduta dalla crisi finanziaria, è stata notevolmente amplificata dalla minore liquidità delle PMI derivante dalla posizione delle banche nella crisi economica. Oltre due terzi degli imprenditori operano all’interno di piccole e medie imprese e due terzi delle entrate supplementari sono generati da queste aziende. Ciò non va dimenticato, per cui dobbiamo ergerci per il benessere di tali imprese.</p>
    </intervention>
    <intervention id="1-157-750" speaker_id="96718" name="Olga Sehnalová" is_mep="True" mode="written">
      <p sl="it">Gli strumenti comunitari di sostegno alle piccole e medie imprese (PMI) devono essere soprattutto quanto più possibile flessibili e non burocratizzati. Le banche continuano a non essere propense a finanziare i programmi imprenditoriali più rischiosi, tra cui le imprese neocostituite e i prodotti innovativi. L’accesso al credito è dunque uno dei maggiori ostacoli con i quali oggi le piccole e medie imprese devono confrontarsi. È pertanto necessario rafforzare i vari metodi per sostenere il microfinanziamento delle aziende e garantire un migliore coordinamento e una maggiore interazione tra i singoli programmi esistenti. Tuttavia, anche la complessità, il tempo e il denaro speso, nonché gli eccessivi oneri amministrativi rispetto alle somme relativamente contenute in questione, rappresentano una barriera alla disponibilità. Ritengo inoltre che sia importante anche innalzare i livelli generali di conoscenza delle opzioni e degli strumenti esistenti a sostegno delle piccole e medie imprese in Europa.</p>
    </intervention>
  </section>
  <section id="creitem17" title="17. Attuazione della strategia UE per la regione del Danubio (discussione)">
    <intervention id="1-159-000" speaker_id="23707" is_mep="True" mode="spoken" role="Presidente">
      <p sl="unknown">L’ordine del giorno reca la discussione su:</p>
      <p sl="unknown">l’interrogazione orale (O-0029/2011 – B7-0013/2011) alla Commissione, degli onorevoli Silvia- Ţicău, Krehl, Swoboda, Severin, Kalfin, Kadenbach, Sehnalová, Plumb, Sándor Tabajdi, Kirilov, Neveďalová, Dăncilă, Sârbu, Mircea Paşcu, Cutaş, Thomsen, Creţu, Tănăsescu, Enciu, Ivan, Pirillo, Göncz, Tarabella, Castex, Boştinaru, Ayala Sender, Liberadzki, Leinen, Cashman, Simpson, El Khadraoui, Berman, Gardiazábal Rubial, Ertug, Herczog a nome del gruppo S&amp;D, degli onorevoli Theurer, Todorov Panayotov, Weber, in ’t Veld, Mulder, Meissner, Chatzimarkakis, Bearder, Uspaskich, Klinz, Hirsch, Buşoi, Uggias, Mănescu, Vălean, Takkula, Creutzmann, Alvaro, Krahmer a nome del gruppo ALDE, degli onorevoli Bütikofer, Cramer, Lichtenberger, Lochbihler, Rühle, Schroedter, Durant a nome del gruppo Verts/ALE, degli onorevoli van Dalen e Vlasák a nome del gruppo ECR, sull’attuazione della strategia UE per la regione del Danubio;</p>
      <p sl="unknown">l’interrogazione orale (O-0014/2011 – B7-0011/2011) alla Commissione, degli onorevoli Deutsch, van Nistelrooij, Maria Hübner, Marinescu, Matula, Kovatchev, Áder, Bagó, Gál, Glattfelder, Gyürk, Hankiss, Járóka, Kósa, Őry, Gáll-Pelcz, Schöpflin, Surján, Szájer, Bauer, Mészáros, Sógor, Tőkés, Winkler, Jeggle a nome del gruppo PPE, sulla strategia UE per la regione del Danubio.</p>
    </intervention>
    <intervention id="1-160-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">autore. – Signor Presidente, la Commissione ha pubblicato la strategia UE per la regione del Danubio e il relativo piano di azione, che dovrebbero essere adottati dal Consiglio europeo sotto la Presidenza ungherese dell’Unione l’8 dicembre 2010.</p>
      <p sl="ro">Il Parlamento europeo ha contribuito a sviluppare la strategia sia tramite la sua risoluzione del 20 gennaio 2010 sia tramite l’attività del suo forum sul Danubio e continuerà a essere un partner attivo anche a livello di attuazione e aggiornamento.</p>
      <p sl="ro">La strategia dell’Unione europea per la regione del Danubio è frutto di ampie consultazioni che hanno visto la partecipazione di enti locali, regionali e nazionali, nonché rappresentanti della società civile, del mondo accademico e dell’ambiente economico, che svolgeranno un ruolo ancor più significativo nel suo processo di attuazione. La strategia conferma l’importanza della mobilità e della co-modalità, oltre alla necessità di investire nel miglioramento della navigazione e delle interconnessioni, nello sviluppo di porti multimodali e nell’uso di nuove tecnologie in modo da rendere il Danubio più pulito e contribuire a eliminare più rapidamente gli ostacoli che impediscono la libera circolazione delle navi.</p>
      <p sl="ro">Completare i progetti RTE-T riguardanti la regione del Danubio, sviluppare turismo e infrastruttura energetica, prevenire e combattere le calamità naturali e l’impatto del cambiamento climatico, unitamente agli scambi culturali e accademici, sono tutte azioni che produrranno benefici nella regione. Visti i complessi ecosistemi e la biodiversità della regione del Danubio, è importante che, tenendo fede alla dichiarazione comune sullo sviluppo della navigazione fluviale e della salvaguardia dell’ambiente nel bacino del Danubio, si creino team per la realizzazione di progetti integrati e si propongano soluzioni vantaggiose per tutti al fine di migliorare la navigazione e assicurare la salvaguardia ambientale.</p>
      <p sl="ro">Accogliamo con favore la nomina dei coordinatori delle zone prioritarie il 3 febbraio e chiediamo loro di elaborare programmi di lavoro e individuare le risorse finanziarie necessarie, nonché migliorare la collaborazione tra paesi e regioni in maniera da poter immediatamente procedere con l’attuazione della strategia. Gli Stati membri possono rivedere i loro programmi operativi e riassegnare i fondi inutilizzati ai progetti prioritari per la regione del Danubio. Inoltre, le disposizioni del futuro quadro finanziario pluriennale dovranno includere misure specifiche per le strategie macroregionali.</p>
      <p sl="ro">Desidero concludere, signor Presidente, dicendo che, tenuto conto del legame esistente tra Mar Nero e Mare del Nord attraverso il Reno, il canale del Meno e il Danubio, chiediamo che la strategia UE per la regione del Danubio sia estesa alla regione del Mar Nero.</p>
    </intervention>
    <intervention id="1-161-000" speaker_id="39717" name="Ramona Nicole Mănescu" is_mep="True" mode="spoken">
      <p sl="ro">autore. – Signor Presidente, la strategia UE per la regione del Danubio è una strategia integrata che collega diverse politiche europee concentrandosi sui problemi principali che interessano l’intera macroregione. Lo scopo del contributo del gruppo ALDE è migliorare il trasporto delle merci allargando il canale navigabile, sviluppare le città lungo il Danubio incrementando la capacità portuale, nonché sviluppare i necessari terminal e un’infrastruttura adeguata che sostenga il trasporto multimodale, per non parlare della necessità di incoraggiare le piccole e medie imprese ad accedere ai fondi europei.</p>
      <p sl="ro">Desidero sottolineare l’interdipendenza economica sicuramente peculiare tra i paesi della regione del Danubio e l’importanza degli investimenti non soltanto nelle tecnologie di informazione e comunicazione, bensì anche nello sviluppo delle piccole e medie imprese e delle loro strutture di ricerca per garantire crescita sostenibile ed efficienza, nonché promuovere la crescita di un’economia verde. Se vogliamo ottenere una crescita economica e creare occupazione negli Stati membri lambiti dal Danubio, dobbiamo creare le condizioni per l’attuazione riuscita di questa strategia non soltanto coinvolgendo gli enti locali, bensì anche attraverso partenariati pubblico-privato.</p>
      <p sl="ro">Gli Stati membri devono identificare le zone di sviluppo prioritarie e preparare i corrispondenti progetti per tempo accertandosi che siano progetti integrati rivolti a tutti i fondi europei disponibili e, in particolare, alle opportunità di cooperazione regionale. In tale contesto, penso che sia essenziale per noi sapere esattamente come si configura il piano di azione della Commissione europea per attuare la strategia e il modello di governo adottato allo scopo.</p>
    </intervention>
    <intervention id="1-162-000" speaker_id="1933" name="Elisabeth Schroedter" is_mep="True" mode="spoken">
      <p sl="de">autore. – Signor Presidente, signor Commissario, onorevoli colleghi, una strategia completa per la regione del Danubio che riunisca tutte le aree interessate, i loro popoli e gli Stati membri è un importante incentivo e offre un enorme potenziale di sviluppo sostenibile all’intera regione danubiana. Gli aspetti economici ed ecologici possono essere bilanciati in una maniera razionale che indichi la via per il futuro. I problemi sociali possono essere risolti insieme. La diversità biologica e culturale dell’intera area lungo il fiume può essere commercializzata con successo in progetti turistici comuni. L’elemento più importante è, tuttavia, che tale cooperazione dovrebbe essere volta principalmente a evitare le inondazioni distruttive. Tutti ricordiamo gli anni in cui molte zone della regione hanno vissuto uno stato di necessità e miseria. Per questo è importante che le regioni lungo il tratto superiore e inferiore del fiume collaborino in una strategia comune per la regione del Danubio nell’ambito dell’Unione europea con lo scopo di sostenere il carattere naturale del fiume.</p>
      <p sl="de">Ciò non significa che innovazione e progresso debbano essere abbandonati. Dopo tutto, è possibile imparare dagli errori del passato anziché ripeterli. Per questo le navi devono essere adattate al fiume, non viceversa. In tale ambito abbiamo un’opportunità enorme perché abbiamo a nostra disposizione le competenze tecniche e il potenziale della regione è notevole. Ciò può portare a un’innovazione considerevole e una strategia di marketing mondiale per l’intera regione danubiana.</p>
      <p sl="de">In quest’ottica, mi pare anche essenziale che il Parlamento europeo rettifichi nella sua risoluzione un punto della proposta della Commissione: come per la regione baltica, già esiste un importante accordo internazionale di cooperazione congiunta sui temi legati al fiume, accordo che rappresenta un consenso ed è sfociato in una dichiarazione comune che permette la conservazione del fiume, consentendo nel contempo il suo sviluppo come via di trasporto per le navi. È fondamentale che la Commissione non si spinga oltre.</p>
      <p sl="de">Affinché ciò accada, abbiamo bisogno di esperti indipendenti e, soprattutto, trasparenza. L’esperienza nella regione baltica ha dimostrato che la trasparenza e il coinvolgimento della popolazione locale svolgono un ruolo decisivo per garantire che le misure intraprese nella zona fluviale godano di un ampio sostegno, il lavoro venga svolto pensando alle future generazioni e tale approccio cooperativo abbia successo.</p>
      <p sl="de">È assolutamente sensato utilizzare in fondi disponibili in tale ambito e valutare se tutte le misure originariamente previste fossero corrette e come si possano intraprendere interventi correttivi nell’interesse di una cooperazione e uno sviluppo razionali, oltre che ecologicamente ed economicamente equilibrati, in tutta la regione del Danubio.</p>
    </intervention>
    <intervention id="1-163-000" speaker_id="28323" name="Oldřich Vlasák" is_mep="True" mode="spoken">
      <p sl="cs">autore. – Signor Presidente, le strategie macroregionali sono, in primo luogo, strumenti politici che rappresentano una delle possibili forme di cooperazione regionale e devono fungere da strumento per l’efficace sfruttamento delle iniziative, dei programmi, degli strumenti finanziari, delle piattaforme di cooperazione e delle istituzioni esistenti. Le strategie macroregionali dovrebbero anche fornire un quadro per il migliore funzionamento dell’Unione e del suo mercato interno, oltre che una piattaforma per la messa in rete delle aziende, contribuendo alla razionalizzazione e alla migliore strutturazione dell’accesso alle gare di appalto, tema con il quale le unità geografiche transfrontaliere più grandi dell’Europa devono confrontarsi. Tuttavia, sia gare sia strumenti devono essere definiti con chiarezza.</p>
      <p sl="cs">Dal punto di vista del nostro gruppo, il gruppo ECR, è fondamentale che il concetto di strategie macroregionali a livello europeo si risolva in maniera strutturata e sistematica rispetto ad altre politiche. È dunque auspicabile scegliere un approccio strategico alla questione, specialmente per quel che riguarda il numero di strategie, nonché la natura e la concentrazione dei progetti e dell’amministrazione.</p>
      <p sl="cs">Sosteniamo il concetto di strategie macroregionali, compresa quella per la regione del Danubio, a condizione che il Consiglio continui a osservare i principi approvati (le “3 neutralità”): neutralità finanziaria e di bilancio, neutralità legislativa e neutralità istituzionale.</p>
      <p sl="cs">Il ruolo e il futuro delle strategie macroregionali possono essere correlati al dibattito sul futuro uso dei fondi europei, sebbene a nostro parere sia inutile che l’odierna discussione si trasformi in una discussione sulla futura architettura della politica di coesione anticipando potenziali stanziamenti finanziari per singoli Stati nella prossima prospettiva finanziaria. Le strategie macroregionali non dovrebbero incidere sulla futura architettura della politica di coesione, salvo per la cooperazione sopranazionale, né sulla dotazione finanziaria per singoli obiettivi.</p>
    </intervention>
    <intervention id="1-164-000" speaker_id="96826" name="Tamás Deutsch" is_mep="True" mode="spoken">
      <p sl="hu">autore. – Signor Presidente, signor Commissario, onorevoli colleghi, di che cosa parliamo esattamente quando ci riferiamo alla strategia europea per il Danubio e citiamo la regione danubiana? Tale regione collega 14 paesi europei e 115 milioni di cittadini comunitari. Forse non è esagerato dire che la strategia europea per il Danubio è la strategia del futuro, e non semplicemente il futuro dell’Unione europea, bensì il futuro dell’Europa in senso ampio. La strategia non analizza semplicemente il passato, non cerca unicamente di risolvere i problemi che abbiamo ereditato dal passato, ma tenta anche di trovare una ricetta di cooperazione che possa permettere di assolvere i compiti del futuro. Nell’elaborare la strategia per il Danubio, abbiamo utilizzato un metodo impiegato l’ultima volta molto tempo fa attraverso il quale forse siamo realmente riusciti a portare l’Unione europea, l’iniziativa dell’Unione europea, vicina ai cittadini dell’Europa, perché la Commissione ci ha messo molto tempo a sviluppare il concetto annunciato nel dicembre dello scorso anno ascoltando e valutando i pareri di un numero estremamente ampio di parti interessate.</p>
      <p sl="hu">Un aspetto parimenti importantissimo consiste nel fatto che i paesi e le aree della regione del Danubio, le popolazioni che vi abitano, sono stati duramente colpiti dalla crisi, e intendo la crisi economica e finanziaria, per cui la strategia per la regione del Danubio deve essere una strategia di ripresa dalla crisi incentrata, in ogni caso, sull’aumento dell’occupazione. Ritengo che tutti noi qui, in Parlamento, possiamo accogliere con favore l’approccio dell’attuale Presidenza ungherese del Consiglio europeo, la quale ritiene che la strategia per una regione danubiana sempre più prospera e in costante sviluppo, da un lato, e la strategia per una regione danubiana abitabile, dall’altro, siano estremamente importanti. Da questo punto di vista, per la realizzazione della strategia di cooperazione è fondamentale poter contare sui fondi comunitari che non sono stati ancora utilizzati dagli Stati membri coinvolti nella strategia per la regione del Danubio ai fini dell’attuazione della loro politica di coesione.</p>
    </intervention>
    <intervention id="1-165-000" speaker_id="photo_generic" name="Johannes Hahn" is_mep="True" mode="spoken">
      <p sl="de">membro della Commissione. – Signor Presidente, la Commissione è decisamente entusiasta. Per questo siamo tanto lieti di assumere il compito di sviluppare una strategia con le corrispondenti regioni e i relativi Stati membri. Abbiamo presentato un progetto allo scopo di intensificare notevolmente la cooperazione tra le regioni e gli Stati membri migliorando il tenore di vita. Esiste un ampio consenso in merito alle priorità della strategia, segnatamente mobilità, ambiente e suo miglioramento, nonché aumento della prosperità.</p>
      <p sl="de">Sono particolarmente lieto che il Parlamento abbia ripetutamente approvato e sostenuto l’approccio integrato assunto in questa nuova strategia macroregionale. Come dimostra anche la strategia per la regione del mar Baltico, l’impegno attivo di tutti coloro che sono coinvolti è fondamentale, dal livello locale, nazionale e regionale a un livello europeo. Tuttavia, la società civile, la comunità imprenditoriale, eccetera, devono svolgere tutte il loro ruolo. Questo sembra accadere nella regione del Danubio. Ciò che occorre qui è un vero sviluppo sostenibile. Così, per esempio, tre delle undici aree prioritarie riguardano il miglioramento della qualità dell’acqua, la salvaguardia della natura e la questione della gestione del rischio e di misure di prevenzione delle inondazioni ecologicamente solide, non soltanto lungo il Danubio, bensì anche lungo i suoi affluenti.</p>
      <p sl="de">Ci viene offerta un’opportunità incredibile. Non dimentichiamo che il Danubio è sicuramente il fiume più internazionale al mondo, un fiume che attraversa dieci paesi. Non esiste un altro fiume al mondo che lambisca così tanti Stati. Per questo è estremamente importante per noi cogliere le opportunità di cooperare istituzionalmente e creare nuove istituzioni, specialmente in vista del fatto che questa strategia macroregionale coinvolge otto Stati membri dell’Unione e sei Stati non membri.</p>
      <p sl="de">Passiamo ora al tema del finanziamento: l’aspetto importante in tale ambito è che si utilizzino le risorse già disponibili. Vi sono molteplici opportunità in tal senso nell’attuale pianificazione dei programmi. Il punto è collegare i programmi operativi in maniera intelligente affinché alcuni progetti realizzabili soltanto su base interregionale possano essere attuati in parallelo. In molte discussioni, siano esse multilaterali o bilaterali, dico ai miei interlocutori che dovrebbero intraprendere ora il lavoro preparatorio per il prossimo ciclo di domande di finanziamento considerando i progetti che possono essere attuati congiuntamente e le risorse finanziarie che potrebbero essere necessarie.</p>
      <p sl="de">Il punto è anche avvalersi delle risorse aggiuntive esistenti, come i 30 miliardi di euro messi a disposizione dalla Banca europea per gli investimenti per tre anni nella regione. Sono certo che potremo ancora affrontare già oggi uno o due di questi argomenti specifici. Da parte della Commissione, supervisioneremo e sosterremmo la strategia, che si è evoluta dal basso verso l’alto. Sarà costituito un gruppo di alto livello con la partecipazione di tutti gli Stati membri al quale verranno sottoposte relazioni periodiche sullo stato di avanzamento. Vi saranno conferenze di follow-up , relazioni, eccetera, ma soprattutto vi sarà un piano di azione con specifici termini e condizioni ed è importante che tali iniziative siano sostenute.</p>
      <p sl="de">Vi esorterei infine, nella vostra veste di rappresentanti locali, a garantire che le numerose misure già considerate, valutate e approvate oggi siano realmente attuate in maniera che tutte le nostre intenzioni condivise diano realmente frutti.</p>
    </intervention>
    <intervention id="1-166-000" speaker_id="33982" name="Marian-Jean Marinescu" is_mep="True" mode="spoken">
      <p sl="ro">a nome del gruppo PPE. – Signor Presidente, il gruppo PPE accoglie con favore il documento elaborato dalla Commissione e appoggerà la sua approvazione durante la Presidenza ungherese. Riteniamo che esistano sostanzialmente tre prerequisiti per un’attuazione efficace della strategia: un elenco di priorità e progetti comuni, il coordinamento a livello di Commissione e dotazioni appropriate in maniera da poter conseguire l’obiettivo perseguito.</p>
      <p sl="ro">Perché includere un elenco di priorità? Il motivo è che tale elenco dovrebbe essere messo a disposizione di tutti i paesi coinvolti, un elenco di progetti che sia attuato congiuntamente e contestualmente per concorrere a promuovere lo sviluppo economico della regione e, di conseguenza, renderla più interessante. Tutti i partner dovranno attuare tali progetti chiaramente definiti, che prevedranno una serie di priorità comuni e saranno attuati simultaneamente da tutte le parti coinvolte. Il punto successivo è il coordinamento. L’esperienza maturata dall’Unione europea con la strategia per il mar Baltico ha dimostrato la necessità di un quadro adeguato istituito a livello comunitario per garantire la coerenza della strategia. Il quadro di coordinamento non dovrebbe incidere sulle responsabilità regionali e locali, bensì garantire l’attuazione delle priorità appropriate.</p>
      <p sl="ro">Come si è detto, non occorrono altri fondi, nuove istituzioni né nuove normative. Serve invece una strategia che si basi su un elenco comune di priorità, un valido coordinamento e una dotazione efficace. Tale piano dovrà essere messo in atto e le risorse già stanziate nei programmi strutturali dovranno essere integrate sia da contributi degli Stati coinvolti sia dalla possibilità di riassegnare i fondi inutilizzati attualmente destinati ad altri segmenti.</p>
      <p sl="ro">Signor Commissario, lei ha proposto un contratto per la futura politica di coesione. Forse potrebbe ripetere tale esercizio anche per l’attuazione della strategia per il Danubio.</p>
    </intervention>
    <intervention id="1-167-000" speaker_id="23808" name="Csaba Sándor Tabajdi" is_mep="True" mode="spoken">
      <p sl="hu">a nome del gruppo S&amp;D. – Signor Presidente, è una fortuna che Hahn sia il Commissario responsabile. Anche lui proviene da un paese del bacino danubiano e sicuramente molto lavoro attende sia la Presidenza ungherese sia la Commissione europea per creare armonia tra le 11 aree politiche. Le priorità sono troppe, signor Commissario, onorevoli colleghi. Come si potrà creare equilibrio e armonia tra le diverse priorità? Non è il dubbio a indurmi a parlare in tal senso, perché anch’io vorrei che questa strategia avesse successo e l’elemento più positivo di tale strategia consiste nel fatto che incoraggia e induce i paesi della regione del Danubio a collaborare laddove spesso la cooperazione è mancata. Nel contempo, la possibilità di armonizzare obiettivi talvolta contraddittori indicati nella strategia per il Danubio come qualità dell’acqua, miglioramento dello stato dell’ambiente, sfruttamento dell’energia o ecoturismo è opinabile. Per questo, la Commissione dovrà compiere un grande lavoro per creare armonia tra gli 11 paesi e le 11 politiche dopo l’adozione in giugno.</p>
    </intervention>
    <intervention id="1-168-000" speaker_id="34249" name="Filiz Hakaeva Hyusmenova" is_mep="True" mode="spoken">
      <p sl="bg">a nome del gruppo ALDE. – Signor Presidente, la strategia per la regione del Danubio dovrebbe essere approvata dal Consiglio dei ministri in aprile. Questo è un segnale al pubblico in generale del fatto che non sussistono impedimenti alla sua attuazione.</p>
      <p sl="bg">In pratica, tuttavia, gli Stati membri e non membri della regione devono confrontarsi con molte sfide associate all’effettiva attuazione e a un reale coordinamento non soltanto per quanto concerne le priorità, bensì anche i meccanismi di finanziamento, assegnazione, rendicontazione e monitoraggio dell’attuazione. Ciò vale in particolare per i principali progetti infrastrutturali transfrontalieri.</p>
      <p sl="bg">Penso che la Commissione debba analizzare attentamente la questione del monitoraggio dei progetti realizzati nell’ambito della strategia per il Danubio non soltanto in termini di disciplina finanziaria, bensì anche in termini di rispetto delle scadenze e degli impegni contrattuali, nonché di qualità dei risultati. È necessario definire chiare responsabilità in merito a chi monitorerà l’assolvimento degli impegni, come e dove, nonché come i problemi saranno comunicati, analizzati e risolti.</p>
      <p sl="bg">Un altro aspetto importante è quello della comunicazione e della pubblicazione dei risultati conseguiti attraverso la strategia. La trasparenza e l’accesso alle informazioni durante il periodo di realizzazione dei progetti sono estremamente importante sia per quel che riguarda gli effettivi processi interni di amministrazione tra coordinatori dei progetti e contraenti sia per quanto concerne i cittadini dell’Unione europea.</p>
      <p sl="bg">Prima di elaborare la strategia, abbiamo organizzato ampie discussioni e consultazioni sui temi relativi alle priorità e agli effettivi progetti previsti dalla strategia. Questo ha accresciuto l’interesse del pubblico europeo per i progetti. Come sarà informato dei progressi o di altri aspetti della strategia e qual è il meccanismo di supervisione pubblica? Anche questo è un aspetto a cui dare risposta a livello europeo.</p>
      <p sl="bg">Per questo ritengo che dibattiti e campagne di informazione debbano proseguire. È necessario mantenere il coinvolgimento pubblico in questo ambizioso progetto europeo che tutti vorremmo desse i suoi frutti.</p>
    </intervention>
    <intervention id="1-169-000" speaker_id="96728" name="Barbara Lochbihler" is_mep="True" mode="spoken">
      <p sl="de">a nome del gruppo Verts/ALE. – Signor Presidente, è importante che l’elaborazione della strategia sia un processo aperto e non si permetta a un numero ristretto di attori influenti di determinarne l’esito. Ciò significa che dobbiamo anche trovare soluzioni per i conflitti di interesse. Non è possibile conciliare tutte le forme di sviluppo del corso d’acqua con l’obiettivo di proteggere il patrimonio naturale unico della regione del Danubio. Il punto deve essere quello di sfruttare le opportunità tecniche a nostra disposizione adeguando le navi al fiume anziché viceversa.</p>
      <p sl="de">Nella fattispecie mi riferisco al Danubio che scorre liberamente attraverso la Baviera. Ritengo che dovremmo fortemente criticare il fatto che una comunicazione pubblicata dalla Commissione non tenta di seguire la via di ciò che è tecnicamente sostenibile e più compatibile dal punto di vista ambientale. Contrariamente alle raccomandazioni formulate sinora, la Commissione si sta impegnando a realizzare uno sviluppo che consenta a navi di tipo 4B di navigare sul fiume per tutto l’anno entro il 2015. Questo inevitabilmente comporterà conflitti, anche se non sarebbe necessario se si giungesse a un consenso sulle modalità di sfruttamento delle alternative tecniche esistenti tutelando nel contempo l’amenità naturale. Tale decisione preliminare deve essere revocata a tutti i costi.</p>
      <p sl="de">Chiederei anche infine che la strategia comunitaria per l’integrazione dei rom sia legata alla strategia per la regione del Danubio, idea che dovrebbe anche riflettersi in una risoluzione parlamentare.</p>
    </intervention>
    <intervention id="1-170-000" speaker_id="96654" name="Jaroslav Paška" is_mep="True" mode="spoken">
      <p sl="sk">a nome del gruppo EFD. – Signor Presidente, alla fine dello scorso anno la Commissione europea ha presentato una comunicazione, il piano di azione della strategia UE per la regione del Danubio. La sezione 2.1 della comunicazione si sofferma sulle sfide e le opportunità che un approccio coordinato comune dei paesi coinvolti potrebbe creare in termini di sviluppo della regione.</p>
      <p sl="sk">Una di queste è lo sfruttamento del corso del Danubio per il trasporto delle merci in maniera efficiente e rispettosa dell’ambiente. Sappiamo che l’attuale capacità di trasporto del fiume è nettamente inferiore a quella che potrebbe essere. Tuttavia, in relazione alla costruzione di una linea ferroviaria a scartamento largo per il trasporto delle merci da Vladivostok attraverso tutta l’Asia, la regione del Caspio, la Russia e l’Ucraina per giungere a Vienna in prossimità di Bratislava, l’importanza del corso del Danubio di certo aumenterà notevolmente. A mio parere, è dunque necessario, al fine di rilanciare e promuovere la crescita economica della regione, riesaminare i progetti programmati per l’infrastruttura idrica ambientale, che renderà possibile non soltanto ridurre i rischi di inondazione e le relative conseguenze, ma anche migliorare la navigabilità del fiume, producendo energia elettrica pulita a basso costo da fonti rinnovabili. Per infrastrutture come questa, sarebbe anche utile mobilitare i fondi inutilizzati esistenti, specialmente nell’ambito del fondo di coesione, sempre che si possa trovare un idoneo meccanismo allo scopo.</p>
    </intervention>
    <intervention id="1-171-000" speaker_id="28165" name="Lambert van Nistelrooij" is_mep="True" mode="spoken">
      <p sl="nl">Signor Presidente, è positivo che si acceleri la strategia per il Danubio. Esistono problemi importanti, lo sappiamo, problemi ambientali, erosione dei versanti, qualità dell’acqua e, aspetto più importante, uso insufficiente del potenziale che tale area offre a cittadini e imprese.</p>
      <p sl="nl">Come membro olandese di questo Parlamento, so che abbiamo utilizzato un approccio analogo nei confronti del Reno. Il miglioramento della qualità dell’acqua, il funzionamento del trasporto e del turismo e l’agricoltura vanno di pari passo. Se le varie dimensioni non si osteggiano l’un l’altra, un approccio integrato può risultare veramente utile.</p>
      <p sl="nl">Passiamo dunque alla base giuridica. La base giuridica per una migliore coesione territoriale è stata stabilita nel trattato. Questo nuovo articolo offre l’opportunità di attuare una valida cooperazione tra i quattordici Stati membri partecipanti, anche a livello transfrontaliero. Gli strumenti, l’obiettivo 3 della politica di coesione, costituiscono una base eccellente in quanto copre comuni, aziende e cittadini. Il gruppo PPE è favorevole a tale strategia, purché siano rispettate le tre condizioni citate poc’anzi dal Commissario: nessuna nuova struttura, nessun nuovo quadro legislativo, nessun nuovo fondo distinto. Sì invece all’uso dei fondi correnti, sì ai fondi della Banca europea per gli investimenti.</p>
      <p sl="nl">Le macroregioni, ancora in fase sperimentale, non dovrebbero rendere più complessa l’amministrazione in Europa. No, la regione, lo stesso Stato membro, resterà il punto di partenza e utilizzeremo il denaro e gli strumenti per ottenere un effetto migliore. Penso poi che riusciremo a lavorare molto efficacemente sui programmi di azione che offrono consulenza e assistenza e sono sostenuti dalla Commissione europea.</p>
      <p sl="nl">Queste sono le circostanze in cui ci stiamo attualmente movendo con il Baltico, iniziativa che procede regolarmente. Ora parliamo del Danubio e presto parleremo della costa atlantica.</p>
      <p sl="nl">Stamattina mi sono confrontato con Schuttevaer, associazione di comandanti olandese, la quale sostiene che il 10 per cento dei trasporti sul Reno proviene dal Danubio. Potremmo facilmente aumentare tale volume se utilizzassimo meglio l’ampio corso d’acqua tra il Mare del Nord e il Mar Nero. Sarebbe un bene per l’Est e un bene per l’Ovest!</p>
    </intervention>
    <intervention id="1-172-000" speaker_id="34231" name="Evgeni Kirilov" is_mep="True" mode="spoken">
      <p sl="en">Signor Presidente, la strategia per il Danubio deve trasformarsi in un processo continuo e uno strumento di coordinamento tra partner che affrontano sfide simili. La strategia deve migliorare l’attuazione degli obiettivi comuni e produrre un impatto percepito chiaramente dai nostri cittadini lungo questa importante arteria europea che, come ha sottolineato un collega, è stata anch’essa pesantemente colpita dall’attuale crisi.</p>
      <p sl="en">È di fondamentale importanza che la strategia per il Danubio si basi su un approccio dal basso verso l’alto. Tale partenariato dovrebbe essere riesaminato nel futuro sviluppo dei documenti di programmazione della politica di coesione. La partecipazione attiva delle parti interessate a livello locale e regionale è una garanzia del fatto che riconoscano come priorità le azioni e i progetti inseriti nella strategia. Intendo con ciò una reale appropriazione del processo. La volontà delle regioni del Danubio di stanziare fondi provenienti dai propri programmi per realizzare progetti comuni è un prerequisito per il conseguimento dei loro obiettivi, ma dovrebbero anche rafforzare il coordinamento tra i programmi transfrontalieri esistenti. Questo è l’unico modo per far sì che la strategia diventi un valido esempio di cooperazione interregionale.</p>
    </intervention>
    <intervention id="1-173-000" speaker_id="96718" name="Olga Sehnalová" is_mep="True" mode="spoken">
      <p sl="cs">Signor Presidente, la strategia per il Danubio è la seconda strategia macroregionale per sostenere la cooperazione territoriale in cui vi sono caratteristiche comuni e sfide condivise.</p>
      <p sl="cs">Sicuramente concordiamo nell’affermare che l’obiettivo principale dovrebbe consistere nel garantire sviluppo sostenibile, occupazione e prosperità nella regione del Danubio. Si dovrebbero inoltre sfruttare il più possibile strumenti e politiche esistenti. Sono dunque assolutamente favorevole al cosiddetto principio dei tre “no”: no alla burocrazia inutile, no a nuove istituzioni e no a fondi nuovi o aggiuntivi. Nel contempo, però, sorge un interrogativo specifico in merito a tale obiettivi, interrogativo da rivolgere alla Commissione. Come è possibile assicurare che la strategia sia attuata in maniera corretta in tali condizioni?</p>
      <p sl="cs">Gli enti regionali e comunali, in collaborazione con il settore volontaristico, devono svolgere un ruolo particolarmente importante nel quadro del principio della sussidiarietà. Tali enti dovrebbero collaborare efficacemente tra loro e le loro attività dovrebbero essere monitorate e valutate dalla Commissione. L’attuazione dovrebbe essere regolamentata da un piano di azione della Commissione. La Commissione, però, sta forse anche elaborando una versione sintetica e più comprensibile di tale documento che comunichi i principali vantaggi concreti della strategia direttamente ai cittadini e agli enti locali e regionali? Un’ultima domanda: qual è il legame possibile tra la strategia per il Danubio e il nuovo quadro finanziario per il periodo 2014-2020? Vi è una sovrapposizione?</p>
    </intervention>
    <intervention id="1-174-000" speaker_id="97014" name="Karin Kadenbach" is_mep="True" mode="spoken">
      <p sl="de">Signor Presidente, signor Commissario, vorrei porgerle i miei più sentiti ringraziamenti per essere venuto qui oggi. Lei oggi ha enumerato undici priorità e uno dei suoi primi commenti è stato che la Commissione è decisamente entusiasta.</p>
      <p sl="de">La strategia per la regione del Danubio è veramente un processo dal basso verso l’alto. Ovunque negli Stati membri, ma soprattutto nelle comunità lungo il Danubio, tale strategia è universalmente considerata essenziale.</p>
      <p sl="de">Ascoltando le odierne discussioni, è emerso alquanto chiaramente a che livello si situano i principali timori. La cooperazione nell’ambito culturale non è un grave problema: funzionerà. La regione del Danubio vanta già una lunga storia di cooperazione culturale. I timori riguardano la sostenibilità e la minaccia per il Danubio stesso.</p>
      <p sl="de">Oggi abbiamo sentito che dobbiamo sviluppare il Danubio come via di trasporto perché, e parlo anche in veste di membro della commissione per l’ambiente, la sanità pubblica e la sicurezza alimentare, lo reputiamo veramente una via alternativa se non per ridurre le emissioni di CO2 , obiettivo forse troppo ambizioso, perlomeno per evitare che aumentino. Riconosciamo tuttavia la grave minaccia per il Danubio nel suo complesso.</p>
      <p sl="de">Se consideriamo il Danubio e i suoi affluenti come un grande ecosistema, ci rendiamo conto che tale strategia per la regione del Danubio rappresenta una grande opportunità, sebbene d’altro canto, richieda molta lungimiranza nel modo in cui la strategia viene elaborata.</p>
      <p sl="de">Viene chiesto più denaro e, di fatto, sarà necessario un sostegno monetario. Spetterà tuttavia a lei e alla Commissione, come anche al Parlamento, garantire, come è ovvio, che tutte le risorse stanziate in tale ambito effettivamente svolga un ruolo al fine di assicurare che in futuro l’ecosistema comprendente il Danubio, i suoi affluenti, boschi, praterie secche e umide, sia preservato. Questo è un requisito fondamentale se vogliamo che l’Europa si sviluppi.</p>
      <p sl="de">Tale strategia per il Danubio offre realmente l’opportunità di investire nell’energia verde e creare sostenibilità dal basso verso l’alto. Ora abbiamo la possibilità di cavalcare l’entusiasmo della popolazione, delle parti interessate e di altri responsabili. Insieme, dobbiamo sfruttare al meglio questa opportunità perché in tale ambito possiamo offrire un esempio eccellente.</p>
    </intervention>
    <intervention id="1-175-000" speaker_id="96807" name="Ivailo Kalfin" is_mep="True" mode="spoken">
      <p sl="bg">Signor Presidente, la strategia per il Danubio deve dare risultati concreti con una chiara visibilità sin dall’inizio per i cittadini dei paesi del Danubio.</p>
      <p sl="bg">Sono tante le idee per i paesi lungo il Danubio, ma ciò che conta sono le priorità usate per lanciare la strategia. Itinerari comuni per i turisti e sviluppo di trasporti, ambiente e contatti tra università saranno progetti molto visibili che conferiranno un’immagine alla strategia per il Danubio.</p>
      <p sl="bg">Vorrei in particolare sottolineare la necessità di coinvolgere attivamente sin dal principio le strutture della società civile nell’attuazione della strategia. La strategia potrà avere successo soltanto se i cittadini che vivono lungo il Danubio sentiranno che ha assunto una forma concreta e possono parteciparvi.</p>
      <p sl="bg">In proposito, mi rivolgerei alla Commissione e ai colleghi dei paesi danubiani affinché vi contribuiscano aprendo punti di informazione e, in particolare, assistano organizzazioni non governative, consigli locali e università nell’attuazione di specifici progetti.</p>
    </intervention>
    <intervention id="1-176-000" speaker_id="28178" name="Miroslav Mikolášik" is_mep="True" mode="spoken">
      <p sl="sk">Signor Presidente, la strategia per il Danubio sarà vuota se non sarà accompagnata da una dotazione adeguata. Stiamo parlando anche di questo stasera.</p>
      <p sl="sk">D’altro canto, però, è un bene che uno dei principali punti di interesse sia il trasporto multimodale. So, per esempio, che i porti fluviali lungo il Danubio, che si tratti di Vienna o Bratislava, dopo l’ammodernamento daranno un contributo significativo al settore del trasporto multimodale garantendo che non tutto sia trasportato con camion poiché questo danneggia ovviamente l’ambiente. La recente conferenza di Bratislava sulla strategia per il Danubio alla quale ha partecipato il Vice primo ministro slovacco e ministro dei Trasporti Ján Figeľ ha illustrato le principali tendenze e il coinvolgimento di tutti i paesi lungo il Danubio che partecipano alla strategia. Le questioni dell’ambiente, della purezza delle acque sotterranee, come anche della prevenzione delle calamità naturali e delle catastrofi ambientali, sono tutti temi che devono essere inclusi in maniera intelligente. A mio parere, la strategia non avrà effetti sulla futura assegnazione dei fondi strutturali ad altre regioni.</p>
    </intervention>
    <intervention id="1-177-000" speaker_id="96856" name="George Sabin Cutaş" is_mep="True" mode="spoken">
      <p sl="ro">Signor Presidente, dopo le adesioni del 2004 e del 2007, è diventato legittimo per noi parlare della regione del Danubio come area dell’Unione europea. Di conseguenza, a seguito della richiesta formulata dal Consiglio europeo nel giugno 2009, la Commissione ha elaborato la strategia per la regione del Danubio. Vorrei complimentarmi per l’attenzione rivolta nel documento alle 11 aree prioritarie che permetterà, sempre che l’attuazione sia corretta, di conseguire uno sviluppo sostenibile creando occupazione e sicurezza nella regione. Penso che una delle condizioni per garantire il successo di questa strategia consista nel superare le insensibilità che esistono tra le diverse regioni attraverso un’intensa collaborazione finanziaria e istituzionale e un migliore accesso ai fondi esistenti a livello regionale.</p>
      <p sl="ro">Da ultimo, ma non meno importante, un fattore che potrebbe svolgere un ruolo determinate per il successo della strategia è l’energia. La frammentazione dei mercati dell’energia comporta costi elevati e l’assenza di una reale concorrenza. Per questo invito a diversificare l’approvvigionamento attraverso interconnessioni e veri e propri mercati regionali in grado di garantire una maggiore sicurezza energetica.</p>
    </intervention>
    <intervention id="1-178-000" speaker_id="96981" name="Franz Obermayr" is_mep="True" mode="spoken">
      <p sl="de">Signor Presidente, signor Commissario, la strategia per la regione del Danubio è volta, tra l’altro, a promuovere la cooperazione a lungo termine per migliorare la rete di trasporti e le infrastrutture nell’ottica di una maggiore salvaguardia ambientale. Ciò sicuramente includerà impianti per il trattamento delle acque reflue e progetti per promuovere la biodiversità e la tecnologia ambientale, il che rappresenta un elemento positivo.</p>
      <p sl="de">Eppure, ciò che a mio parere manca nel capitolo ambientale, signor Commissario, è la questione della sicurezza ambientale nel contesto del nucleare. Dopo tutto, alcune delle centrali nucleari più controverse in Europa – Mochovce, Temelin, Belene – si trovano proprio nella regione del Danubio e, per la maggior parte, i metodi di costruzione utilizzati per dette centrali risalgono al periodo sovietico, per cui le centrali presentano alcune gravi e pericolose carenze. Nonostante le conseguenze gravi di una politica nucleare lassista, si presta scarsa attenzione alle regioni limitrofe degli Stati confinanti, che non sono incluse in misura adeguata nelle valutazioni ambientali. Purtroppo, ciò crea tensioni tra Stati e regioni confinanti sul tema della politica ambientale. Penso che la strategia per la regione del Danubio costituirebbe una base eccellente per risolvere questi problemi.</p>
    </intervention>
    <intervention id="1-179-000" speaker_id="96652" name="Alajos Mészáros" is_mep="True" mode="spoken">
      <p sl="hu">Signor Presidente, quando da bambino nuotavo nel Danubio ne uscivo sempre ricoperto di petrolio, per non parlare dell’odore, per cui spero che in futuro la situazione cambi. Oggi le circostanze sono completamente diverse e in avvenire, quando la strategia per il Danubio darà i suoi frutti, penso e spero sinceramente che, bonificando il fiume, anche le differenze tra le regioni progressivamente scompariranno. Mi rammarico per il fatto che non vi sia un quadro finanziario distinto e l’iniziativa sia stata inserita nell’ambito della politica di coesione, pur essendo vero che l’applicazione di tale politica è in un certo senso corretta perché, procedendo lungo l’intero corso del fiume, emergono con chiarezza le profonde differenze esistenti tra le diverse regioni. Un altro motivo per il quale tale strategia è valida consiste nel fatto che il Danubio collega i vecchi Stati membri ai nuovi, il che ci offre l’opportunità per rendere omogenee tali regioni e condurle verso lo sviluppo. La macroregione degli Stati baltici è un valido esempio in tal senso e possiamo trasporre moltissimi impulsi positivi nella pratica sulla base della loro esperienza, specialmente per quanto concerne le questioni ambientali.</p>
    </intervention>
    <intervention id="1-180-000" speaker_id="95281" name="Vasilica Viorica Dăncilă" is_mep="True" mode="spoken">
      <p sl="ro">Signor Presidente, la strategia UE per la regione del Danubio, predisposta sulla base del modello della strategia per il Baltico, offre uno strumento di coordinamento delle politiche comunitarie in diversi settori. Tale strategia dovrà rispondere alle sfide con le quali gli Stati della regione devono confrontarsi: disparità economiche e sociali tra le diverse aree nei paesi che costeggiano il Danubio, aumento del traffico mercantile, cambiamento climatico, diversità culturale, nonché questioni ambientali e legate alla biodiversità.</p>
      <p sl="ro">Al riguardo, ritengo che la strategia UE per la regione del Danubio fornirà una piattaforma di dialogo costante tra gli Stati membri dell’Unione europea e gli Stati non membri, oltre che uno strumento per ottenere vantaggi a lungo termine a livello nazionale, regionale e locale. Vogliamo una strategia adeguata basata su nuove tecnologie, innovazione e investimento, una strategia che, una volta attuata, in ultima analisi migliori la qualità della vita per tutti i cittadini europei della regione del Danubio.</p>
    </intervention>
    <intervention id="1-181-000" speaker_id="photo_generic" name="Johannes Hahn" is_mep="True" mode="spoken">
      <p sl="de">membro della Commissione. – Signor Presidente, non è possibile affrontare tutto questo nel breve tempo a mia disposizione, ma consentitemi di soffermarmi su due o tre punti. Il primo riguarda la questione della navigabilità, aspetto per il quale dobbiamo trovare una soluzione intelligente, ecologicamente accettabile ed economicamente giustificabile.</p>
      <p sl="de">Due approcci possono essere abbinati in maniera intelligente. In primo luogo, dobbiamo risolutamente impegnarci in compiti quali lo sviluppo degli scafi delle navi per ridurre il consumo energetico e contenere l’impatto negativo sui letti dei fiumi. In secondo luogo, e ritengo che si sia prestata sinora un’attenzione troppo scarsa, per cui concordo con tutti coloro che pensano che le navi dovrebbero essere adeguate al fiume, non viceversa, dovremmo affrancarci dall’idea che le navi debbano essere delle stesse dimensioni lungo tutto il Danubio. Le navi utilizzate nel Mediterraneo non sono identiche a quelle che solcano l’Atlantico e viceversa. Sappiamo che la distanza media per il trasporto delle merci è grossomodo di 800 chilometri e sono persuaso che se la scelta disponibile dovesse essere sufficientemente interessante, pure tale distanza potrebbe essere ridotta. Pertanto, sarebbe anche interessante valutare se in tal senso sarebbe altresì possibile introdurre od offrire una scelta adeguata in termini di dimensioni delle navi per i diversi tratti del fiume.</p>
      <p sl="de">Un aspetto che sarà parimenti importante in tale contesto, ed è stato citato diverse volte, è quello noto come “governo multilivello”. In proposito, siamo in grado di sperimentare qualcosa di diverso, un approccio che intendiamo introdurre con una certa determinazione nel prossimo periodo di programmazione, vale a dire uno specifico tentativo di coinvolgere realmente tutte le parti della società nello sviluppo, ma in particolare anche nell’attuazione della strategia. Al riguardo, condivido incondizionatamente la valutazione dell’onorevole Kadenbach e altri. Esiste un entusiasmo incredibile in tale ambito che deve essere incanalato, o se preferite cavalcato, per creare il corrispondente valore aggiunto. Possiamo dire che esiste reale fervore e passione nella popolazione.</p>
      <p sl="de">In sintesi, ora dobbiamo realizzare insieme ciò che abbiamo fondamentalmente già promesso. In proposito, tutto quello che posso fare è esortarvi di nuovo a concretizzare realmente gli interventi che insieme abbiamo ipotizzato, ma soprattutto vorrei ribadire che in linea di massima il denaro a nostra disposizione è sufficiente, perlomeno per il momento. Ciò che dobbiamo fare è utilizzare il denaro a disposizione al fine di creare il corrispondente valore aggiunto per il Danubio e i cittadini, tutti i 115 milioni di cittadini che vivono lungo il fiume.</p>
    </intervention>
    <intervention id="1-182-000" speaker_id="23707" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà giovedì 17 febbraio 2011.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="1-186-500" speaker_id="96659" name="János Áder" is_mep="True" mode="written">
      <p sl="it">A lungo si è ritenuto uno stereotipo affermare nella vita scientifica che esistono tre principali tesori per conquistare i quali l’uomo ingaggerebbe persino una guerra. Questi tesori sono i giacimenti di petrolio, il cibo e le riserve di acqua potabile. In Europa, il Danubio è il fiume che rappresenta la più grande riserva di acqua potabile. Tutti gli altri suoi vantaggi, dal trasporto alla produzione energetica, sono soltanto un corollario alla luce dell’importanza dell’acqua come prodotto di base strategico. Come ho sottolineato in diversi miei interventi in Parlamento, proprio per questo, a mio parere, la strategia per il Danubio dovrebbe essere essenzialmente uno strumento di protezione dell’approvvigionamento di acqua potabile. Per inciso, la mia posizione al riguardo coincide con gli sforzi profusi dall’Unione per garantire il rispetto dei requisiti in materia di qualità delle acque contenuti nella direttiva quadro sulle acque. Ritengo pertanto che se, durante la concreta attuazione della strategia, dovessero scontrarsi gli interessi della protezione delle fonti idriche e della produzione energetica, o della protezione delle fonti idriche e del trasporto, anche mercantile, sarà necessario fare concessioni in tal senso affinché questa resti la massima priorità. In tale ottica, trovo sorprendente che la comunicazione della Commissione includa specifici obiettivi nell’ambito dello sviluppo del trasporto mercantile danubiano che stabiliscono lungo il fiume l’obbligo di un pescaggio di 2,5 metri per le navi ogni giorno dell’anno. Un motivo per il quale una simile condizione è particolarmente bizzarra consiste nel fatto che, per quanto di mia conoscenza, non ha ottenuto l’approvazione né degli esperti di acque ungheresi né dei loro colleghi austriaci e tedeschi.</p>
    </intervention>
    <intervention id="1-185-000" speaker_id="95017" name="Iosif Matula" is_mep="True" mode="written">
      <p sl="it">Per lungo tempo, il Danubio ha funto non soltanto da frontiera naturale tra Stati e regioni, ma anche da potenziale fonte energetica e mezzo di trasporto poco utilizzato. La strategia per il Danubio si basa sul principio di ridurre tali barriere interne fino alla loro eliminazione al fine di migliorare la cooperazione tra i paesi che costeggiano il fiume. Il bacino del Danubio è l’asse portante di una struttura macroregionale sostenibile. La strategia europea in tale ambito è rivolta a comunità, regioni e Stati europei, armonizzandone le necessità di sviluppo economico, sociale e culturale, rispettando nel contempo gli standard ambientali dell’habitat naturale del Danubio. Lo sviluppo coerente di tale macroregione concorrerà a contenere le disparità tra le regioni e conseguire l’obiettivo comunitario della coesione territoriale. La strategia offrirà una piattaforma per rafforzare i partenariati tra autorità a diversi livelli, nonché tra enti, settore privato e società civile. Senza lo specifico coinvolgimento di tutte le parti interessate di cui sopra, l’attuazione di una struttura complessa e onnicomprensiva come quella della strategia per il Danubio resterà soltanto un’aspirazione. Lo sviluppo di un mercato regionale dell’energia è un altro ambito di interesse per i paesi lambiti dal fiume. Interconnessioni strategiche tra gli Stati confinanti avranno un’influenza positiva sulla sicurezza energetica e la salvaguardia ambientale, tenuto conto del potenziale quale fonte di energia sostenibile offerto dalla macroregione danubiana.</p>
    </intervention>
    <intervention id="1-183-000" speaker_id="28255" name="Andreas Mölzer" is_mep="True" mode="written">
      <p sl="it">Il Danubio è un sistema di comunicazione vitale che, nonostante l’unificazione dell’Europa, sembra costituire più che mai una barriera di separazione riducendo la regione del Danubio a una zona culturale praticamente chiusa da Passau al Mar Nero. La strategia per il Danubio è volta a migliorare il modo il cui il fiume, che attraversa otto Stati membri dell’Unione e sei Stati non membri, viene utilizzato come via di trasporto, il che probabilmente comporterà la necessità di rendere più profondi i canali navigabili. Inoltre, la strategia per il Danubio riguarda anche il campo dell’energia, che in talune circostanze potrebbe portare all’espansione dell’energia idroelettrica. La strategia è peraltro volta a essere un importante fattore di stimolo per l’economia. Dobbiamo sperare che il nuovo progetto portabandiera dell’Unione rappresentato dalla strategia per il Danubio in futuro acquisisca effettivamente un qualche contenuto osservabile e tangibile. La vita di fatto infusa nel progetto sicuramente dipenderà, tra l’altro, dal modo in cui sarà risolta la tensione tra gli obiettivi della salvaguardia ambientale e l’unificazione della regione del Danubio. Determinante sarà inoltre se il Danubio sarà sufficiente come comune denominatore per l’attuazione di una tale colossale iniziativa. L’ambito della strategia per il Danubio non si limiterà a tener conto degli aspetti ambientali per prevenire ulteriori danni all’ecosistema danubiano. Sarebbe particolarmente apprezzabile se la cooperazione con la Croazia nel quadro della strategia per il Danubio potesse indurre progressi in merito alle richieste di restituzione degli svevi danubiani sfollati dopo la Prima guerra mondiale.</p>
    </intervention>
    <intervention id="1-184-000" speaker_id="97008" name="Georgios Stavrakakis" is_mep="True" mode="written">
      <p sl="it">La strategia per la regione del Danubio è una dimostrazione positiva dell’importanza fondamentale di un “approccio integrato” allo sviluppo di zone chiamate a confrontarsi con sfide comuni, sfide che non si fermano alle frontiere comunitarie e impongono un’azione comune se vogliamo affrontarle con efficacia. Coordinando politiche, meccanismi di finanziamento e agenzie coinvolte ai vari livelli di governo, riusciremo a formulare risposte integrate a una serie di problematiche: potenziale inutilizzato di trasporto fluviale, mancanza di strade e linee ferroviarie e minacce ambientali. Dobbiamo tutti contribuire al fine di garantire che la strategia per la regione del Danubio venga attuata nella maniera più rapida ed efficiente possibile. Tale strategia, unitamente a quella per la regione baltica, fungerà da progetto pilota e fornirà i migliori metodi e meccanismi per la loro applicazione ad altre “macroregioni”. Le sfide che la strategia per la regione del Danubio deve affrontare esistono evidentemente in altre aree geografiche più ampie come i Balcani e l’Adriatico. Non è necessario che citi le conseguenze che il cambiamento climatico con tutta probabilità avrà su tali aree e il loro potenziale in termini di sviluppo di economia verde, trasporto e fonti di energia rinnovabili. La Commissione europea è chiamata a rispondere a tali sfide adottando analoghe “strategie macroregionali”.</p>
    </intervention>
    <intervention id="1-186-000" speaker_id="96855" name="Csanád Szegedi" is_mep="True" mode="written">
      <p sl="it">Jobbik, il movimento per un’Ungheria migliore, ritiene che sia importante e necessario intraprendere la strategia UE per la regione del Danubio quanto prima. Tuttavia, come sempre, il principale problema deriva dalla questione della trasparenza e dei fondi. Gli aiuti stanziati dal fondo di coesione e disponibili nell’ambito dei programmi di cooperazione regionale devono raggiungere il livello locale. Le attuali disparità regionali possono essere ridotte soltanto attraverso l’applicazione di una strategia trasparente e attentamente ponderata che distribuisca in maniera efficace i fondi inutilizzati sostenendo direttamente investimenti e imprenditori locali. Gli Stati membri che intendono aderire all’Unione europea, come Croazia e successivamente Serbia, saranno anch’essi partner naturali della regione danubiana. Per questo la strategia dovrebbe attribuire un peso nettamente superiore alla cooperazione transfrontaliera e al ruolo dei nuovi Stati membri.</p>
    </intervention>
  </section>
  <section id="creitem18" title="18. Cellule staminali da sangue del cordone ombelicale (discussione)">
    <intervention id="1-188-000" speaker_id="23707" is_mep="True" mode="spoken" role="Presidente">
      <p sl="unknown">L’ordine del giorno reca la dichiarazione della Commissione sulle cellule staminali da sangue del cordone ombelicale.</p>
    </intervention>
    <intervention id="1-189-000" speaker_id="photo_generic" name="John Dalli" is_mep="True" mode="spoken">
      <p sl="en">membro della Commissione. – Signor Presidente, onorevoli parlamentari, i progressi scientifici degli ultimi decenni hanno contribuito a un aumento dell’uso nei farmaci delle cellule staminali da sangue del cordone ombelicale. L’uso di tali cellule ha portato a risultati positivi nel trattamento di pazienti con disturbi ematici come la leucemia.</p>
      <p sl="en">In futuro, le cellule staminali da sangue del cordone ombelicale potrebbero essere usate per trattare altre condizioni, specialmente malattie genetiche. Analogamente, anche le cellule staminali adulte danno prova di un potenziale promettente. La ricerca, tuttavia, deve ancora dimostrare tali benefici potenziali per ambedue i tipi di cellule staminali. Il trapianto di sostanze di origine umana, comprese le cellule, comporta rischi di trasmissione di patologie. Per questo esiste un quadro giuridico europeo al fine di garantire la qualità e la sicurezza di cellule e tessuti umani in tutta l’Unione.</p>
      <p sl="en">Vorrei essere però molto chiaro: soltanto gli Stati membri decidono se e come usare le cellule staminali da sangue di cordone ombelicale. L’Unione non ha competenza in materia di armonizzazione dell’uso delle cellule. La direttiva sui tessuti e le cellule indica espressamente che l’Unione non dovrebbe interferire con le decisioni nazionali riguardanti l’uso o il non uso di qualunque tipo specifico di cellule umane. Qualora nondimeno uno Stato membro dovesse decidere di usare cellule staminali da sangue del cordone ombelicale, dovrà rispettare i requisiti della direttiva in materia di qualità e sicurezza, proteggere la salute e garantire l’osservanza dei diritti fondamentali.</p>
      <p sl="en">Concordo con voi nell’affermare che è importante fornire informazioni accurate e oggettive ai cittadini circa vantaggi e limiti dell’uso delle cellule staminali da sangue del cordone ombelicale. Anche fornire tali informazioni rientra tra le competenze degli Stati membri. La Commissione incoraggia gli Stati membri a intraprendere tali azioni e alcuni lo hanno già fatto.</p>
      <p sl="en">Posso infine assicurarvi che la Commissione monitora sistematicamente il recepimento e l’attuazione della direttiva sui tessuti e le cellule. La Commissione ha infatti adottato una comunicazione sull’applicazione della direttiva trasmessa al Parlamento nel gennaio 2010.</p>
    </intervention>
    <intervention id="1-190-000" speaker_id="1927" name="Peter Liese" is_mep="True" mode="spoken">
      <p sl="de">a nome del gruppo PPE. – Signor Presidente, signor Commissario, è positivo vedere che, anche a quest’ora tarda, si dedica tempo alla discussione in Aula di un importante tema. Onorevoli colleghi, la ricerca sulle cellule staminali offre grandi opportunità ai pazienti ai quali non siamo in grado di offrire al momento aiuto adeguato. In tale ambito, molto non va oltre lo stadio della ricerca fondamentale, i cui esiti sono ancora incerti, ma vi sono comunque più di 70 malattie per le quali ai pazienti colpiti si può offrire aiuto in un modo o nell’altro utilizzando cellule staminali adulte o cellule staminali da sangue del cordone ombelicale.</p>
      <p sl="de">Attualmente, le cellule staminali da sangue del cordone ombelicale sono prevalentemente utilizzate per trapianti allogeni, in altre parole il sangue del cordone ombelicale può essere utilizzato per aiutare bambini, da cui tale sangue non deriva, affetti da condizioni come la leucemia. Esistono però anche tecniche terapiche autologhe delle quali oggi, in un numero molto ristretto di campi, può trarne già beneficio il bambino dal quale viene ottenuto il sangue del cordone ombelicale. Sono pertanto del parere che la politica debba essere orientata in modo tale che, entro il nostro ambito di competenze, si dia soprattutto sostegno alle banche pubbliche che raccolgono sangue del cordone ombelicale. Noi incoraggiamo questa iniziativa, non la imponiamo. Ciò premesso, dovremmo anche non vietare il trattamento autologo e le corrispondenti misure. In ultima analisi, dovrebbero decidere i genitori, ma la politica nazionale dovrebbe informarli di opportunità e rischi.</p>
      <p sl="de">Abbiamo bisogno di standard chiari per quanto concerne qualità e sicurezza. Dobbiamo essere sempre vigili a riguardo in maniera che non siano offerte cellule che non sono più impiegabili nel sito di utilizzo perché non rispettano gli standard di qualità e sicurezza. Vanno inoltre stabilite le priorità della ricerca in tale ambito perché è chiaro che una ricerca del genere è molto vicina ai pazienti. Dobbiamo infine garantire che i genitori possano decidere che il sangue del cordone ombelicale non venga semplicemente buttato via perché in futuro potrebbe essere utile per altri bambini o il proprio. In tale ottica dovremmo organizzarci, entro la nostra sfera di competenze, come ho detto, ma vi è molto che possiamo già fare in questo ambito.</p>
    </intervention>
    <intervention id="1-191-000" speaker_id="4253" name="Frédérique Ries" is_mep="True" mode="spoken">
      <p sl="fr">a nome del gruppo ALDE. – Signor Presidente, signor Commissario, onorevoli colleghi, anch’io vorrei ringraziare i miei co-autori e, in particolare, l’onorevole Liese, appena intervenuto, nonché l’onorevole Peterle, per questa iniziativa molto soddisfacente sulla donazione del sangue del cordone ombelicale, una donazione di vita, quindi, che ha consentito di compiere straordinari e significativi progressi medici negli ultimi 20 anni grazie al trapianto del suo ricco patrimonio di cellule staminali. Oggi tali cellule vengono impiegate per il trattamento di oltre 80 patologie, specialmente tumorali (tumore al cervello, tumore del sangue, leucemia, linfoma), oltre che anemia, malattie autoimmuni, alcune malattie rare e l’elenco continua ad allungarsi.</p>
      <p sl="fr">Nonostante ciò, soltanto l’1 per cento del sangue del cordone ombelicale, così pieno di promesse e possibilità, viene conservato in Europa, l’1 per cento di più di 15 milioni di nascite all’anno. Vi sono inoltre notevoli differenze da un paese all’altro: 7 000 donazioni registrate in Belgio, 7 000 in Francia, anche se la sua popolazione è sestupla rispetto a quella del suo vicino settentrionale.</p>
      <p sl="fr">Chiediamo pertanto alla Commissione di intraprendere, naturalmente insieme ai 27 Stati membri, come ha detto poc’anzi il Commissario, una campagna di informazione rivolta ai futuri genitori in maniera che tali donazioni diventino una realtà, se non una necessità. Madri ben informate in Europa sicuramente vorranno dare la vita due volte.</p>
      <p sl="fr">Per questo noi e io personalmente riteniamo che sia fondamentale, al di là del recepimento uniforme di questa direttiva del 2004 sulla qualità e la sicurezza di tessuti e cellule, già menzionata e oggetto della nostra seconda interrogazione, che l’Europa incoraggi fortemente gli Stati membri a semplificare procedure e sistemi di accreditamento degli ospedali infantili. Il numero di ospedali infantili autorizzati a preservare e conservare sangue del cordone ombelicale è ancora troppo ridotto e i dati lo dimostrano. Non possiamo più permettere che l’animato dibattito, che non siamo qui a risolvere, e la controversia che circonda lo scopo e l’uso di tale sangue, finisca esso in banche del sangue pubbliche o private, ci impedisca di fatto di parlare di questa tecnica, e tale è l’appello lanciato dal professor Eliane Gluckman, che ha dedicato l’intera carriera a trasformare la donazione di sangue del cordone ombelicale in una donazione di vita.</p>
    </intervention>
    <intervention id="1-192-000" speaker_id="28161" name="Margrete Auken" is_mep="True" mode="spoken">
      <p sl="da">a nome del gruppo Verts/ALE. – Signor Presidente, come è ovvio anch’io concordo con quanto affermato in merito all’importanza che creiamo queste banche per le cellule staminali da sangue del cordone ombelicale a fini di ricerca e trattamento. Tali cellule sono facili da raccogliere se si è pronti a farlo e personalmente credo che tale pratica non vada neppure trattata come una questione di trapianto. Ritengo infatti che dovremmo semplicemente poter prelevare tali cellule e i genitori dovrebbero essere in grado di opporvisi, ma non dovrebbe essere necessario che diano il proprio consenso. Penso che tale aspetto sia meno importante.</p>
      <p sl="da">Reputo invece fondamentale che, oltre alle misure di sicurezza sulle quali l’onorevole Liese e altri hanno richiamato l’attenzione, ricordiamo che ancora non sappiamo molto delle possibilità di sviluppo in tale ambito. È dunque essenziale per noi poter contare su tali banche. Credo che innanzi tutto tali banche debbano, ovviamente, essere pubbliche poiché le strutture dovrebbero essere utilizzabili da chiunque. L’ambito di applicazione sicuramente più consistente sarà quello del trattamento di altri pazienti. È però anche importante richiamare l’attenzione sul fatto che esistono anche tranelli. Abbiamo assistito a tentativi di far pagare ai genitori una sorta di garanzia per il proprio figlio creando per lui una “riserva” conservata in una banca. Pagamenti del genere sono inutili.</p>
      <p sl="da">È alquanto raro che qualcuno abbia bisogno che il proprio figlio venga sottoposto a un trattamento del genere e credo fermamente che tali banche debbano essere istituite principalmente a fini di ricerca e trattamento in generale. Questa dovrebbe essere l’apertura alla quale puntiamo. Ritengo che quasi inganneremmo i genitori se credessero di poter investire molto nella tutela del proprio figlio. Dovrebbero invece investire nel sangue del cordone ombelicale per la protezione del pubblico in generale e spero vivamente che riusciremo a renderlo molto più disponibile. È vergognoso che una sostanza tanto importante sulla quale adesso possiamo contare vada semplicemente sprecata perché vi viene prestata troppo poca attenzione.</p>
    </intervention>
    <intervention id="1-193-000" speaker_id="96820" name="Marisa Matias" is_mep="True" mode="spoken">
      <p sl="pt">a nome del gruppo GUE/NGL. – Signor Presidente, signor Commissario, anch’io vorrei dire che a mio parere la questione è troppo importante per continuare a vivere nella menzogna in cui abbiamo vissuto in Europa. È una menzogna o una falsa promessa, come volete chiamarla, perché abbiamo continuato a operare, specialmente nel campo della raccolta delle cellule staminali dal cordone ombelicale, sulla base di informazioni fuorvianti.</p>
      <p sl="pt">Come sappiamo perfettamente ed è stato menzionato, in Europa la raccolta di cellule staminali dal cordone ombelicale raggiunge a malapena l’1 per cento. Sappiamo però che il loro potenziale a livello di trattamento di alcune patologie può essere infinito, e mi riferisco a patologie che sono già state citate: tumore, Alzheimer e malattie rare. Le possibilità sono immense.</p>
      <p sl="pt">Abbiamo tuttavia permesso che venisse creata una serie di banche di cellule private dicendo ai genitori che potevano conservarvi le cellule dei propri figli non appena nati per poterle riutilizzare in futuro, se necessario.</p>
      <p sl="pt">Penso che dobbiamo essere molto più responsabili di così perché la probabilità di garantire che questo accada è molto bassa, come tutti sappiamo. Questa falsa promessa venduta ai genitori costa denaro. In Portogallo, per esempio, costa tre volte e mezzo la retribuzione minima mensile.</p>
      <p sl="pt">La soluzione consiste naturalmente nel creare banche di cellule staminali pubbliche perché soltanto attraverso banche pubbliche possiamo garantire parità di utilizzo, parità di accesso, trattamento medico efficace e più ricerca uguale per tutti senza trattare semplicemente le cellule staminali come una sorta di merce o un business in espansione, appannaggio soltanto di pochi privilegiati.</p>
      <p sl="pt">Credo dunque che solidarietà, buon senso e informazioni imparziali siano, in ultima analisi, elementi che non possono essere classificati come richiesta extra. Non abbiamo il potere di imporre, ma abbiamo il potere di promuovere. Ciò rientra nelle nostre capacità e penso che dobbiamo farlo nel nome della parità.</p>
    </intervention>
    <intervention id="1-194-000" speaker_id="23693" name="Alojz Peterle" is_mep="True" mode="spoken">
      <p sl="sl">Signor Presidente, signor Commissario, sono lieto che si dedichi attenzione alla nostra interrogazione. Ciò che stiamo facendo insieme, a mio parere, è avvicinarci o avvicinarci maggiormente ai cittadini.</p>
      <p sl="sl">Una volta sono stato relatore per l’approvazione dei motoveicoli a idrogeno e penso che dobbiamo prestare perlomeno la stessa attenzione alle cellule staminali da sangue del cordone ombelicale. In realtà, lei stesso ha detto di essere rimasto colpito positivamente da questo fatto, che è fonte di interesse non soltanto per i pazienti o i genitori, ma anche per i ricercatori, i quali stanno scoprendo un numero crescente di ambiti di applicazione.</p>
      <p sl="sl">Quanto da lei affermato in merito alla volontà della Commissione europea di incoraggiare gli Stati membri a intraprendere misure al riguardo è molto importante. Veramente sembra che ciò che oggi consideriamo in larga misura un rifiuto, successivamente potrebbe essere fonte di salute per noi o altri.</p>
      <p sl="sl">In tale contesto, ritengo che ci occorra una strategia. Dobbiamo sapere che cosa stiamo incoraggiando, quali informazioni diamo a genitori e altri e, ovviamente, quale ricerca stiamo compiendo. Confido nella grande opportunità offertaci di dimostrare ai cittadini che stiamo dalla loro parte e sosteniamo la giusta via per il futuro.</p>
    </intervention>
    <intervention id="1-195-000" speaker_id="96733" name="Antonio Cancian" is_mep="True" mode="spoken">
      <p sl="it">Signor Presidente, signor Commissario, onorevoli colleghi, benché trattato a tarda ora, ritengo si tratti di un argomento importante da tenere in grande considerazione perché l'utilizzo terapeutico delle cellule staminali del cordone ombelicale deve essere sostenuto, così come devono essere appoggiate iniziative e campagne informative – promosse a tutti i livelli, tanto più a livello europeo – tese a diffondere la possibilità di donare le cellule staminali.</p>
      <p sl="it">Lei ha poc'anzi affermato che tutto ciò non è di competenza europea. Ma la trasposizione della direttiva 23 del 2004 non potrebbe definire le norme di qualità e sicurezza per la donazione, il controllo, la conservazione e la distribuzione delle cellule stesse?</p>
      <p sl="it">È tuttavia necessario assicurare un'applicazione coerente delle diverse normative nazionali tra i vari paesi europei, per garantire che tutti i pazienti e genitori europei abbiano gli stessi diritti e siano soggetti alle medesime norme.</p>
      <p sl="it">Riveste particolare importanza la conservazione del sangue cordonale in banche pubbliche nazionali ed europee, in modo che questo possa efficacemente raggiungere tutti i pazienti che ne hanno realmente bisogno, evitando omertà e adoperandosi a che tutti abbiano gli stessi diritti.</p>
    </intervention>
    <intervention id="1-196-000" speaker_id="96668" name="Seán Kelly" is_mep="True" mode="spoken">
      <p sl="en">Signor Presidente, durante le ultime elezioni in Irlanda, la ricerca sulle cellule staminali embrionali è stata un argomento molto controverso. Questa volta durante le elezioni si parla poco di medicina. Come è ovvio, l’economia ha assunto una posizione centrale sulla scena, ma anche la scienza medica ha compiuto progressi considerevoli. Non possiamo non compiacerci per la qualità della ricerca medica condotta da vari istituti in tutta l’Unione europea, come anche per la qualità dei medici stessi.</p>
      <p sl="en">Le cellule staminali da sangue del cordone ombelicale sono soltanto un esempio degli ambiti in cui si sono compiuti progressi. È stato detto che questa ricerca può potenzialmente aiutare a trattare da 70 a 80 patologie. È un esito che dovremmo incoraggiare, per cui è importante che questo tipo di ricerca e struttura sia reso disponibile, ovviamente entro i limiti dell’etica. Come lei ha sottolineato, signor Commissario, molto di questo dipenderà dagli stessi Stati membri in termini sia in particolare di applicazione, ma anche a tempo debito di follow-up .</p>
    </intervention>
    <intervention id="1-197-000" speaker_id="96960" name="Nicole Sinclaire" is_mep="True" mode="spoken">
      <p sl="en">Signor Presidente, come molti miei colleghi hanno già commentato, questa è una discussione incredibilmente importante e un tema che va dibattuto sono soltanto qui, in Aula, nell’Unione europea, bensì anche il più capillarmente possibile. È un tema in merito al quale devo ancora propendere per un lato o per l’altro. Continuo a oscillare tra i due: da un lato vi è la mia formazione cattolica, dall’altro la scienza moderna e i benefici che può portarci.</p>
      <p sl="en">Detto questo, forse per la prima volta, elogerò un Commissario. Ciò che ha affermato è stato assolutamente corretto: la decisione dovrebbe essere lasciata agli Stati membri. Le differenze culturali e religiose all’interno dell’Unione europea dovrebbero essere rispettate e la questione non dovrebbe in alcuna circostanza essere sottratta agli Stati membri.</p>
    </intervention>
    <intervention id="1-198-000" speaker_id="28178" name="Miroslav Mikolášik" is_mep="True" mode="spoken">
      <p sl="sk">Signor Presidente, vorrei parlare della questione della raccolta e della conservazione del sangue del cordone ombelicale, importante fonte di cellule staminali. Attraverso la raccolta di sangue del cordone ombelicale alla nascita, sangue che in passato veniva eliminato con la placenta, possiamo ottenere una fonte significativa di cellule staminali indifferenziate senza arrecare disturbo né alla madre né al bambino, cellule che successivamente possono essere modulate e utilizzate con successo per trattare la leucemia e perlomeno altre 70 patologie. Vorrei chiedere come sia possibile che in Europa raccogliamo meno dell’1 per cento delle cellule staminali alla nascita e, ovviamente, vorrei dichiararmi d’accordo con il Commissario quando afferma che spetta principalmente agli Stati membri regolamentare la questione, sebbene la Commissione, unitamente agli Stati membri, possa sicuramente migliorare la disponibilità di informazioni per i genitori in merito ai vantaggi delle cellule staminali alla luce dei progressi compiuti nella terapia basata su tali cellule e nella medicina rigenerativa. Lo dico in veste di ex relatore della direttiva sulle terapie avanzate.</p>
    </intervention>
    <intervention id="1-199-000" speaker_id="2109" name="Brian Crowley" is_mep="True" mode="spoken">
      <p sl="en">Signor Presidente, anch’io vorrei ringraziare il Commissario per il suo contributo all’odierno dibattito.</p>
      <p sl="en">Tuttavia, viste le preoccupazioni che sono state sollevate, forse una soluzione potrebbe consistere nell’utilizzare il registro nazionale delle banche del sangue come conservatore, risorsa, per il mantenimento delle cellule staminali da cordone ombelicale utilizzabili in futuro. Ciò consentirebbe di superare una serie di problemi e difficoltà già citati da alcuni colleghi per quel che riguarda il costo della conservazione.</p>
      <p sl="en">Oltre a ciò, già disponiamo di un sistema presso le banche del sangue nazionali esistenti in grado di disciplinare e controllare la qualità di tale approvvigionamento. Questa potrebbe essere una maniera valida per superare qualche difficoltà. Come molti colleghi, personalmente ritengo che l’uso delle cellule staminali offra un enorme potenziale per il futuro trattamento di alcune patologie.</p>
      <p sl="en">Dobbiamo però anche essere cauti per non creare false speranze, visto che spesso abbiamo sentito, non soltanto in riferimento alle cellule staminali, ma anche in relazione alle biotecnologie applicate in altri ambiti, che i cittadini si sono illusi. Ci occorrono dati scientifici fondati e ricerca scientifica di base per garantire che i risultati annunciati possano realmente essere conseguiti.</p>
    </intervention>
    <intervention id="1-200-000" speaker_id="photo_generic" name="John Dalli" is_mep="True" mode="spoken">
      <p sl="en">membro della Commissione. – Signor Presidente, vi è chiaramente un generale apprezzamento per i progressi compiuti nell’applicazione delle cellule staminali a fini terapeutici. Concordiamo con l’idea che ciò vada incoraggiato.</p>
      <p sl="en">I temi sollevati dagli onorevoli parlamentari riguardano in primo luogo l’informazione e in secondo luogo la conservazione.</p>
      <p sl="en">Per quanto concerne l’informazione, è importante, e tutti concordiamo, fornire informazioni accurate e oggettive ai genitori e al pubblico in generale in merito a vantaggi e limiti dell’uso delle cellule staminali, comprese quelle derivanti dal sangue del cordone ombelicale. Fornire tali informazioni è competenza degli Stati membri, nei quali vi sono talvolta differenze a livello di opinioni e politiche in merito ai vantaggi e ai limiti, oltre che all’uso, delle cellule staminali. Molti Stati membri hanno già introdotto campagne di informazione e altre attività di divulgazione. La Commissione incoraggia gli Stati membri a intraprendere queste azioni.</p>
      <p sl="en">Quanto alla conservazione, sappiamo che imprese private già offrono ai genitori il servizio di conservazione delle cellule staminali del sangue del cordone ombelicale. Tuttavia, diversi Stati membri hanno costituito banche pubbliche per il sangue del cordone ombelicale basate su donazioni altruistiche o volontarie di tale sangue.</p>
      <p sl="en">La normativa comunitaria su tessuti e cellule disciplina tutti gli istituti che si occupano di tessuti, siano essi pubblici o privati, specificando i principi della donazione volontaria e non retribuita, dell’anonimità, dell’altruismo del donatore e della solidarietà tra donatore e ricevente. Nel 2004, il gruppo europeo per l’etica ha raccomandato alle banche pubbliche per la conservazione del sangue del cordone ombelicale di garantire accesso solidale a tutti i pazienti bisognosi.</p>
    </intervention>
    <intervention id="1-201-000" speaker_id="23707" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="1-202-000" speaker_id="96702" name="Elena Oana Antonescu" is_mep="True" mode="written">
      <p sl="it">Il valore del mercato globale delle cellule staminali da sangue del cordone ombelicale è stato pari all’incirca a 3,34 miliardi di euro nel 2010. Le future proiezioni, basate su un tasso di crescita annuale grossomodo del 27 per cento negli anni a venire, indicano che tale cifra raggiungerà 11 miliardi di euro entro il 2015. In un momento in cui le cellule staminali sembrano essere il nuovo El Dorado nella ricerca medica, molti ricercatori si affrettano a spostarsi in questo segmento di nicchia senza garantire il rispetto di tutti gli standard di qualità e sicurezza necessari per tali procedure. Penso che la Commissione debba intensificate il proprio impegno in termini di informazione di pazienti e personale medico circa i benefici dell’estrazione delle cellule staminali dal sangue del cordone ombelicale. Tuttavia, un particolare impegno va anche profuso per garantire che gli standard minimi di qualità e sicurezza per donare, acquisire, testare, trasformare, preservare, conservare e distribuire cellule e tessuti umani siano e continuino a essere rispettati in tutti gli Stati membri.</p>
    </intervention>
    <intervention id="1-202-500" speaker_id="23894" name="Anna Záborská" is_mep="True" mode="written">
      <p sl="it">Abbiamo udito dal Commissario Dalli la posizione estremamente cauta della Commissione europea in merito alla ricerca sulle cellule staminali da sangue del cordone ombelicale. Non è affatto sorprendente. La Commissione ha proposto e inserito nel settimo programma quadro un enorme pacchetto di sostegno alla controversa ricerca sulle cellule staminali e teme di ammettere che tale ricerca non ha soddisfatto le aspettative. Inoltre, ora è chiaro che la ricerca sulle cellule staminali ottenute da corpi di feti non ha prodotto affatto gli stessi risultati ottenuti dalla ricerca su cellule provenienti da sangue del cordone ombelicale. Fino a poco tempo fa, questo sangue era considerato un rifiuto biologico. Alla luce delle ultime pubblicazioni su esperimenti riusciti e persino trattamenti compiuti utilizzando cellule staminali da sangue del cordone ombelicale, come può la Commissione difendere la produzione moralmente inaccettabile di embrioni umani a fini di ricerca? Inoltre, perché il Commissario Dalli oggi non ci ha presentato un piano concreto della Commissione per incrementare la percentuale di sangue del cordone ombelicale raccolto alla nascita in luogo di un insignificante parere? Spero che sia perché i suoi servizi stanno ancora lavorando alacremente su tale piano. Presumo che la Commissione proporrà un meccanismo nel piano che allevi i genitori dall’onere di dover pagare per la raccolta e successiva conservazione del sangue del cordone ombelicale. Mi aspetto altresì che il piano contenga una rivalutazione delle priorità nel campo della ricerca sulle cellule staminali.</p>
    </intervention>
  </section>
  <section id="creitem19" title="19. Interventi di un minuto (articolo 150 del regolamento)">
    <intervention id="1-204-000" speaker_id="23707" is_mep="True" mode="spoken" role="Presidente">
      <p sl="unknown">L’ordine del giorno reca gli interventi di un minuto di questioni di rilevanza politica.</p>
    </intervention>
    <intervention id="1-205-000" speaker_id="96850" name="Damien Abad" is_mep="True" mode="spoken">
      <p sl="fr">Signor Presidente, stiamo vivendo la peggiore crisi finanziaria globale dal 1929 e, pertanto, l’Europa non deve restare passiva. Inoltre, la regolamentazione del sistema finanziario internazionale non è appannaggio della destra, della sinistra o del centro: riguarda tutti nel mondo. Credo fermamente che l’Europa debba assumere un ruolo di guida come è riuscita a fare lo scorso marzo quando ha esortato Commissione e Stati membri a concentrarsi sulla questione della tassazione delle attività finanziarie internazionali.</p>
      <p sl="fr">Ora, a distanza di quasi un anno, dobbiamo compiere un passo in più e adoperarci al meglio per garantire che l’Europa diventi una fonte di ispirazione sollecitando proposte. Invito dunque il Parlamento europeo ad adottare una posizione comune, forte e offensiva a favore dell’introduzione, a livello internazionale, di un’imposta sulle attività finanziarie.</p>
      <p sl="fr">Con la Presidenza francese del G20, che ha reso prioritario un regolamento finanziario internazionale, l’Europa ha l’opportunità unica di farsi promotrice di una visione umanista di fronte a un mondo in costante mutamento. Con tale imposta, disporremmo di uno strumento pratico, utile ed equo. L’Europa deve giungere puntuale all’appuntamento, e lo stesso dicasi per il Parlamento europeo.</p>
    </intervention>
    <intervention id="1-206-000" speaker_id="29579" name="Marc Tarabella" is_mep="True" mode="spoken">
      <p sl="fr">Signor Presidente, oggi, 14 febbraio, giorno di San Valentino, vorrei sottolineare che una donna su cinque in Europa è vittima di violenze domestiche.</p>
      <p sl="fr">In Europa, il 40-50 per cento delle donne ha subito molestie sessuali sul luogo di lavoro. Siamo nel XXI secolo e l’Europa non ha ancora adottato alcuna misura legislativa per sradicare la violenza ai danni delle donne. Il Parlamento europeo l’ha richiesta più volte, il Consiglio l’ha domandata e la Commissione l’ha promessa, ma dov’è la strategia europea per combattere la violenza contro le donne?</p>
      <p sl="fr">La violenza contro le donne rappresenta la più grave e diffusa violazione dei diritti umani in Europa. Abbiamo bisogno di un’azione europea per superare le profonde differenze esistenti tra i nostri paesi in termini di tutela della donna. Per parlare di numeri, la violenza contro le donne in ambito domestico, giusto per citare una forza di violenza, ahimè molto diffusa, ci costa 1 milione di euro ogni mezzora. Se vogliamo un’Europa più moderna e democratica, abbiamo bisogno di una strategia forte per combattere la violenza contro le donne.</p>
    </intervention>
    <intervention id="1-207-000" speaker_id="96922" name="Izaskun Bilbao Barandica" is_mep="True" mode="spoken">
      <p sl="es">Signor Presidente, l’ETA ha causato molto dolore e deve scomparire del tutto. La società basca ne respinge i crimini. L’unica opzione politica che non la condannava è stata vietata. Il 7 febbraio ha rettificato la propria posizione creando un nuovo partito che risponde ai requisiti indicati nelle leggi spagnole e nelle sentenze giudiziarie, ascoltando dunque quanto chiesto da decenni dalla società basca, dalle sue istituzioni e dai suoi rappresentanti legittimi, che si stanno anche adoperando per garantire che la sofferenza delle vittime sia riconosciuta e risarcita.</p>
      <p sl="es">Va anche detto, però, che i criteri penali eccezionali applicati in Spagna contro l’ETA sono talvolta sfociati in gravi violazioni dei diritti fondamentali. Le ideologie e persino la lingua basca sono state gratuitamente criminalizzate nel nome della lotta al terrorismo. Ho descritto in questa sede il caso del quotidiano Egunkaria. Vi sono altri esempi che non dovrebbero ripetersi.</p>
      <p sl="es">Per questo appoggiamo la partecipazione del nuovo partito alle imminenti elezioni di maggio.</p>
    </intervention>
    <intervention id="1-208-000" speaker_id="96708" name="Oriol Junqueras Vies" is_mep="True" mode="spoken">
      <p sl="es">Signor Presidente, sulla scia di quanto affermato dal collega Bilbao, vorrei dire alla Camera che qualche giorno fa il governo spagnolo ha interrotto il processo di riconoscimento di un nuovo gruppo politico basco sul registro dei partiti politici. Non riteniamo che questa misura sia in linea con le buone prassi europei e casi analoghi non sarebbero riscontrabili in altri Stati membri dell’Unione.</p>
      <p sl="es">Pensiamo che vada detto che lo Stato spagnolo è stato criticato in varie occasioni da organizzazioni internazionali come Amnesty International perché continuava a praticare la tortura. Vorremmo inoltre sottolineare che la Corte europea dei diritti dell’uomo ha criticato questo uso della tortura in più occasioni o perlomeno il fatto che non sia stato sufficientemente indagato.</p>
      <p sl="es">Aggiungeremmo che il fatto che molti prigionieri dell’ETA siano tenuti lontano dalla propria abitazione non è evidentemente compatibile con i principi generali del diritto e, pertanto, reputiamo essenziale che l’Unione europea partecipi al processo di pace.</p>
    </intervention>
    <intervention id="1-209-000" speaker_id="96820" name="Marisa Matias" is_mep="True" mode="spoken">
      <p sl="pt">Signor Presidente, il prezzo dei prodotti alimentari ha raggiunto un picco storico e sta nuovamente aumentando per la settima volta di fila. Vi sono vari fattori che possono spiegare tale aumento, il primo dei quali è un fattore a breve termine che ha a che vedere con concomitanti condizioni meteorologiche avverse in alcuni paesi come Russia e Argentina.</p>
      <p sl="pt">Vi sono tuttavia due fattori di tipo strutturale, ed è il motivo per cui ne parlo in questa sede. Il primo riguarda il fatto che alcuni produttori e consumatori di alimenti che erano esportatori ora sono importatori, per esempio la Cina. Il secondo riguarda il peso di alcune grandi multinazionali, che riescono a influenzare i prezzi a proprio favore. I cereali ne sono un esempio molto eloquente, essendo dominati da sei grandi multinazionali.</p>
      <p sl="pt">La situazione getta dunque i coltivatori in una situazione di grande insicurezza in merito ai prezzi dei prodotti alimentari. L’Europa deve riprendere a fare quello che ha smesso di fare qualche tempo fa, vale a dire proteggere i suoi produttori e consumatori. Non possiamo permetterci il lusso di essere ingenui in un mondo in cui tutti ricorrono a forme di protezione e le multinazionali manipolano i prezzi.</p>
    </intervention>
    <intervention id="1-210-000" speaker_id="38610" name="Slavi Binev" is_mep="True" mode="spoken">
      <p sl="bg">Signor Presidente, vorrei prendere la parola per esprimere disappunto rispetto all’apatia procedurale della Commissione quando si chiedono risposte scritte.</p>
      <p sl="bg">In diverse occasioni, ho ricevuto risposta alla mia interrogazione ben oltre il termine di tre settimane. Non soltanto la procedura è tortuosa, ma le risposte sono sempre vaghe, laconiche e del tipo “lei ha ragione, ma non rientra nella mia sfera di competenze”.</p>
      <p sl="bg">Onorevoli colleghi, rappresento un paese in cui 20 anni fa, sotto un regime politico diverso, le istituzioni normalmente facevano lo scaricabarile e non rispondevano perché era più facile. Questa non è la maniera giusta per comunicare. Tale approccio è sbagliato e mi domando, se la Commissione è così indifferente nei confronti di noi parlamentari, quale sia il suo atteggiamento nei confronti dei normali cittadini europei. Ho paura della risposta.</p>
    </intervention>
    <intervention id="1-211-000" speaker_id="28117" name="Jim Higgins" is_mep="True" mode="spoken">
      <p sl="en">Signor Presidente, oggi non è soltanto il giorno di San Valentino, ma anche la giornata europea dell’epilessia, visto che si riteneva che San Valentino ne fosse affetto.</p>
      <p sl="en">Lo scopo della giornata europea dell’epilessia è sfatare i miti e superare le stigmatizzazioni che circondano una condizione che colpisce sei milioni di cittadini europei. Nel mio paese, l’Irlanda, un paese piccolo, 37 000 persone convivono quotidianamente con l’epilessia. La finalità principale della campagna è generare maggiore apertura e conoscenza dell’epilessia affrontando i problemi legati all’assistenza di quanti sono affetti da tale patologia.</p>
      <p sl="en">Attualmente nel mio paese si registra una grave carenza di neurologi, la peggiore dell’intera Europa, e si devono aspettare anche due anni per poter consultare uno specialista. La situazione è drammatica. Esiste una sconvolgente disparità di standard in termini di assistenza agli epilettici nell’Unione europea.</p>
      <p sl="en">Ci occorrono ricerche e dati: abbiamo bisogno di una banca dati comunitaria che ci consenta di condividere effettivamente le migliori prassi e migliorare la situazione per chi cerca di condurre una vita normale, ma non riesce a guidare una macchina o una motocicletta né non può vivere appieno la propria quotidianità per quanto perfettamente sviluppato dal punto di vista intellettivo. Qualcosa è stato fatto, ma resta molto da fare.</p>
    </intervention>
    <intervention id="1-212-000" speaker_id="103488" name="Sergio Gutiérrez Prieto" is_mep="True" mode="spoken">
      <p sl="es">Signor Presidente, oggi è anche la giornata europea della salute sessuale. Onorevoli colleghi, le statistiche sono preoccupanti: l’Organizzazione mondiale della salute stima che vi sono più di 300 milioni di persone che contraggono una malattia trasmessa sessualmente ogni anno.</p>
      <p sl="es">In Europa, come segnala il forum europeo sulla salute sessuale, si osserva un preoccupante aumento delle gravidanze indesiderate tra le adolescenti dovuto a una grave carenza a livello di educazione e informazione dei nostri giovani. Come afferma la Commissione, vi sono anche chiare disparità in termini di accesso ai servizi dedicati alla salute sessuale tra gli Stati membri e, al loro interno, tra fasce di reddito dei cittadini.</p>
      <p sl="es">Per combattere tutto questo, abbiamo bisogno di una strategia europea. Soltanto cinque Stati membri hanno piani in tale ambito, ma tutti sono riusciti a ridurre il numero di gravidanze indesiderate, il numero di infezioni patologiche trasmesse sessualmente e anche il numero di aborti.</p>
      <p sl="es">Abbiamo bisogno di una strategia comune incentrata sulla prevenzione attraverso l’istruzione che ampli le politiche di informazione, intensifichi l’impegno di pianificazione familiare e agevoli l’accesso alla contraccezione. Abbiamo bisogno di una strategia ambiziosa e trasversale senza tabù per garantire i diritti di tutti gli europei alla salute e alla sicurezza sessuale migliore possibile.</p>
    </intervention>
    <intervention id="1-213-000" speaker_id="97230" name="Kristiina Ojuland" is_mep="True" mode="spoken">
      <p sl="en">Signor Presidente, vorrei segnalare ai cittadini europei che la scorsa settimana il Vice rappresentante permanente della Federazione russa presso l’Unione europea mi ha detto che il Parlamento europeo non dovrebbe tenere un dibattito né adottare una risoluzione sullo Stato di diritto in Russia questa settimana e, se ciò dovesse accadere, provocherebbe una dura reazione da parte del Cremlino.</p>
      <p sl="en">Onorevoli colleghi, mi chiedo se sono l’unico membro al che i diplomatici russi abbiano cercato di influenzare in tal modo. L’operato di questo specifico diplomatico russo è francamente sconvolgente e incompatibile con le corrette prassi diplomatiche. Suona quasi come una minaccia. Vorrei assicurarvi che noi, membro di questo Parlamento liberamente e democraticamente eletto, non possiamo seguire né seguiremo i diktat del Cremlino. Non soggiaceremo alle pressioni di Putin. Siamo europei che si ergono per valori veri e non soccomberemo alle minacce di nessuno.</p>
    </intervention>
    <intervention id="1-214-000" speaker_id="28514" name="Kyriacos Triantaphyllides" is_mep="True" mode="spoken">
      <p sl="el">Signor Presidente, sindacati, partiti e interlocutori della comunità turco-cipriota a Cipro stanno conducendo una battaglia passo a passo contro la politica di Ankara che, tra l’altro, sfrutta la politica e la migrazione per rendere i turco-ciprioti una specie in via di estinzione.</p>
      <p sl="el">L’aspetto più triste dell’intera questione sono le dichiarazioni irrispettose e umilianti nei confronti turco-ciprioti del Primo ministro turco Erdogan, il quale ha più o meno chiesto che chiunque reagisca contro la politica applicata da Ankara nella parte occupata di Cipro sia condannato. Il Primo ministro turco ora ha apertamente e direttamente ammesso che la Turchia ha interessi strategici a Cipro e ha ordinato senza esito ai turco-ciprioti di restare tranquilli.</p>
      <p sl="el">Siamo al loro fianco. La loro lotta è la nostra lotta. I loro obiettivi sono i nostri obiettivi. Il problema non sono i turco-ciprioti, come qualcuno ha detto. Il problema è la politica intransigente e arbitraria della Turchia.</p>
    </intervention>
    <intervention id="1-215-000" speaker_id="96707" name="Ágnes Hankiss" is_mep="True" mode="spoken">
      <p sl="hu">Signor Presidente, per attuare la nostra prima strategia in materia di sicurezza e combattere efficacemente il terrorismo e la criminalità organizzata, nell’Unione europea è indispensabile una formazione di alta qualità all’applicazione della legge, una formazione che sia in grado di armonizzare e innalzare a un livello unificato le tradizioni molto differenti esistenti in tale ambito e le capacità estremamente varie dei diversi Stati membri. Un ruolo di tutto rilievo attende l’Accademia europea di polizia, investita di un compito importante da svolgere. È un peccato che la CEPOL, l’Accademia europea di polizia, sia divenuta nota qui, nel Parlamento europeo, in ragione dell’operato probabilmente illecito e corrotto della sua ex direzione. Va detto nel contempo, e forse meno persone ne sono a conoscenza e sono interessate a tale aspetto piuttosto che agli scandali, che la nomina di nuovi leader nel 2010 ha avviato processi estremamente positivi nel funzionamento dell’Accademia. È dunque importante non occuparsi soltanto del passato, bensì anche del futuro. Per quanto concerne i prossimi obiettivi, in sintesi occorrono due elementi: garantire l’autonomia giuridica organizzativa dell’Accademia europea di polizia e le opportunità di sviluppo necessarie per il suo rinnovato funzionamento. Per questo, gradirei da voi sostegno e attenzione.</p>
    </intervention>
    <intervention id="1-216-000" speaker_id="97129" name="Luigi de Magistris" is_mep="True" mode="spoken">
      <p sl="it">Signor Presidente, onorevoli colleghi, oggi – 14 febbraio – è la Giornata europea dell'epilessia, una patologia di cui soffrono 6 milioni di cittadini europei e circa 300.000 italiani.</p>
      <p sl="it">È importante quindi che siano organizzati in questi giorni dei momenti d'incontro da parte delle associazioni – tra cui l'Associazione italiana contro l'epilessia – volti alla sensibilizzazione su una patologia così grave, sulla quale c'è ancora molta ignoranza, mancano informazioni chiare e non se conoscono tanti aspetti molto delicati.</p>
      <p sl="it">Di passi avanti ne sono stati fatti in questi anni a livello europeo – soprattutto mediante una direttiva del 2009 – ma resta ancora molto da fare soprattutto per garantire piena cittadinanza a chi soffre di questa patologia, nel mondo del lavoro e della mobilità, nella garanzia della disponibilità di farmaci negli orari scolastici.</p>
      <p sl="it">Ritengo pertanto molto importanti i giorni di riflessione su aspetti così fondamentali di questa problematica.</p>
    </intervention>
    <intervention id="1-217-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Signor Presidente, nel dicembre 2010 il tasso di disoccupazione nell’Unione dei 27 ha raggiunto il 9,6 per cento, pari a 23 milioni di disoccupati. Rispetto alla situazione dello scorso anno, tale tasso è aumentato in due terzi degli Stati membri. Giovani e donne sono stati quelli colpiti più duramente dalla crisi economica. Il tasso di disoccupazione comunitario per le donne nell’Unione dei 27 è salito al 9,6 per cento, mentre quello dei giovani ha raggiunto il 21 per cento. In alcuni paesi come Spagna, Slovenia e Lituania, tale cifra ha persino superato il 35 per cento. Analogamente, soltanto il 50 per cento della popolazione over 60 è ancora attivo. L’occupazione resta la principale preoccupazione dei cittadini europei.</p>
      <p sl="ro">Chiedo alla Commissione e agli Stati membri di adottare le misure necessarie per rendere l’Europa sociale una realtà. I cittadini europei desiderano un lavoro dignitoso in grado di offrire una retribuzione che consenta loro di vivere ragionevolmente bene, nonché un accesso a servizi sociali e sanitari di buona qualità.</p>
      <p sl="ro">Esorto Commissione e Stati membri a stanziare prioritariamente risorse finanziarie per le misure in grado di generare occupazione e promuovere lo sviluppo industriale in tutta l’Unione europea.</p>
    </intervention>
    <intervention id="1-218-000" speaker_id="23894" name="Anna Záborská" is_mep="True" mode="spoken">
      <p sl="sk">Signor Presidente, nel novembre 2008 il piccolo Adam Azab, 4 anni, cittadino della Repubblica slovacca e dell’Unione europea, è stato forzatamente separato da sua madre in Egitto. I tribunali sia in Slovacchia sia in Egitto avevano deciso di affidare il minore alle cure della madre. Il padre del bambino, cittadino egiziano, ignora tale decisione. La polizia egiziana e il Ministro degli interni non sono in grado né intendono scoprire l’indirizzo del piccolo Adam. Sua madre, Katarína Azab, è stata in Egitto per due anni e mezzo alla ricerca di suo figlio con l’aiuto dell’ambasciata slovacca. I sollevamenti in Egitto hanno costretto la madre a rientrare in Slovacchia senza suo figlio, per cui continua a vivere nel timore per la vita e la salute del suo bambino. Esorto Commissione e Parlamento a intervenire rapidamente in difesa dei diritti fondamentali dei cittadini europei. Chiedo la vostra assistenza affinché il piccolo Adam possa ricongiungersi a sua madre.</p>
    </intervention>
    <intervention id="1-219-000" speaker_id="39769" name="Martin Ehrenhauser" is_mep="True" mode="spoken">
      <p sl="de">Signor Presidente, non è passato molto tempo da quando il relatore sull’accordo SWIFT è intervenuto in plenaria assicurandoci che l’accordo non avrebbe coperto i dati dei trasferimenti interni europei. Non era però la verità, come ora sappiamo. La realtà è infatti che soltanto i dati delle transazioni SEPA sono esclusi dall’accordo, mentre i trasferimenti comunitari standard, nonché i trasferimenti espressi via SWIFTNet FIN non lo sono. L’accordo SWIFT provocherà pertanto una notevole fuga di dati, e una delle principali argomentazioni dei sostenitori dell’accordo SWIFT è crollata.</p>
      <p sl="de">Eppure che cosa fa ora il Parlamento europeo? Nulla. Assolutamente nulla! Nessuna protesta, soltanto un tentativo di nascondere queste nuove informazioni sotto il tappeto. Vi è un contrasto stridente con quanto accade nel parlamento tedesco. Vi è già stato un dibattito nel parlamento tedesco e oggi ho anche ricevuto un’e-mail dal partito socialdemocratico tedesco in cui si afferma con estrema chiarezza che il Parlamento deve essere attivo in tale ambito. Questo è esattamente ciò che intendo esortare il Parlamento a fare. Penso che sia molto importante per noi fermare questo trasferimento massiccio di dati e riaprire i negoziati.</p>
    </intervention>
    <intervention id="1-220-000" speaker_id="28338" name="Antonio Masip Hidalgo" is_mep="True" mode="spoken">
      <p sl="es">Signor Presidente, in un momento di notevole tensione sociale, non possiamo che accogliere con estremo favore l’importante accordo sul dialogo sociale in Spagna tra governo, sindacati e datori di lavoro.</p>
      <p sl="es">Tale accordo è un modello per l’Europa perché da tempo mancava una pietra miliare del genere. Dovremmo inoltre prestare grande attenzione ai pensieri di Cándido Méndez, uno dei principali fautori dell’accordo spagnolo, che ha presenziato alla riunione del Consiglio economico e sociale martedì 8 febbraio a Bruxelles.</p>
      <p sl="es">In occasione di detta riunione, Méndez ha sottolineato la necessità di ampliare il dialogo a livello europeo e dar voce e iniziativa ai sindacati in questa nostra Europa.</p>
      <p sl="es">Così dovrebbe essere.</p>
    </intervention>
    <intervention id="1-221-000" speaker_id="96770" name="Joanna Katarzyna Skrzydlewska" is_mep="True" mode="spoken">
      <p sl="pl">Signor Presidente, in riferimento al nostro recente dibattito sull’adozione internazionale, vorrei richiamare l’attenzione sull’istituto della famiglia affidataria, alternativa alla custodia residenziale dei bambini in attesa di adozione o soluzioni dei problemi all’interno della famiglia naturale. Le famiglie affidatarie sono una forma efficace e auspicabile di custodia dei minori e rappresentano un’opportunità particolare per i minori socialmente disadattati che hanno le più scarse probabilità di adozione.</p>
      <p sl="pl">Dovremmo incoraggiare gli Stati membri ad apportare modifiche alla normativa che migliorino le forme tradizionali di custodia presso le famiglie affidatarie, nonché la custodia presso famiglie affidatarie con molti figli o assistenti specializzati, garantendo anche che venga messo a disposizione un adeguato sostegno finanziario. Le organizzazioni di famiglie affidatarie potrebbero essere coinvolte nell’elaborazione di proposte per le misure giuridiche realmente necessarie in tale ambito. I genitori affidatari hanno altresì bisogno che vengano istituiti gruppi composti da genitori, assistenti, tutori e operatori sociali che lavorerebbero insieme in maniera efficace e il cui obiettivo sarebbe fornire aiuto e sostegno reciproco per l’affidamento. Non meno importante è la promozione generale dell’idea delle famiglie affidatarie nella società in maniera che ve ne siano di più e il loro notevole contributo alla custodia dei bambini sia apprezzato.</p>
    </intervention>
    <intervention id="1-222-000" speaker_id="23808" name="Csaba Sándor Tabajdi" is_mep="True" mode="spoken">
      <p sl="hu">Signor Presidente, la situazione delle minoranze nazionali dipende essenzialmente dalla cooperazione costruttiva dei rappresentanti politici della società maggioritaria e della minoranza. Negli ultimi 20 anni è stato dimostrato come le comunità minoritarie ungherese abbiano avuto successo quando la volontà di collaborare della leadership politica minoritaria ha incontrato un atteggiamento costruttivo da parte della leadership politica della società maggioritaria che ha considerato la minoranza come partner, prescindendo dal fatto che partecipasse al governo o meno. Non vi è alternativa a tale cooperazione. Sono molto lieto che l’attuale governo slovacco abbia indicato la via che un giorno potrà portare a una storica riconciliazione tra ungheresi e slovacchi. La gara nazionalistica, in cui il nazionalismo di un paese ha scatenato il nazionalismo dell’altro, deve cessare. Spero che in luogo del nazionalismo si instaurino forme di cooperazione rispettosa delle minoranza in grado di competere nelle relazioni tra ungheresi e slovacchi. Confido nella possibilità che la storica riconciliazione tra i due popoli porti a risultati importanti perché per i due paesi non esiste alternativa.</p>
    </intervention>
    <intervention id="1-223-000" speaker_id="28584" name="Georgios Toussas" is_mep="True" mode="spoken">
      <p sl="el">Signor Presidente, i sollevamenti della base contro i barbari regimi repressivi della plutocrazia nei paesi dell’Unione per il Mediterraneo dell’UE dimostrano il potere imbattuto del popolo e, nel contempo, rivelano l’ipocrisia degli imperialisti.</p>
      <p sl="el">Ora Unione europea e Stati Uniti sono in polemica in merito alle libertà della base e alla democrazia in Egitto e altri paesi. Da anni ormai, Stati Uniti, NATO e Unione europea hanno sostenuto e compiuto tutto quanto in loro potere per rafforzare tali regimi barbari e rafforzare le relazioni commerciali, economiche, politiche e militari che intrattengono con essi, le grandi aziende e i loro portavoce politici, creando in tal modo povertà di massa, miseria, persecuzione e massicce ondate di profughi e migranti per motivi economici, ammassati e trattenuti in campi di concentramento negli Stati membri dell’Unione.</p>
      <p sl="el">Mubarak continua ancora a rivestire l’incarico di copresidente dell’Unione per il Mediterraneo. Le dichiarazioni dell’Unione europea e degli Stati Uniti ai ribelli dell’area hanno un unico obiettivo: disorientare il popolo nella sua lotta. Il popolo non dovrebbe lasciarsi intrappolare dagli interventi degli Stati Uniti e dei suoi alleati. Il partito comunista greco chiede alla gente di esprimere realmente la propria solidarietà al popolo che sta combattendo questa battaglia.</p>
    </intervention>
    <intervention id="1-224-000" speaker_id="97193" name="Antonello Antinoro" is_mep="True" mode="spoken">
      <p sl="it">Signor Presidente, onorevoli colleghi, attraverso il mio intervento intendo dar voce alle migliaia di famiglie di pescatori del Sud Italia – in particolare delle regioni della Campania e della Sicilia – che rappresentano la metà della piccola flotta peschereccia. Questi ultimi stanno vivendo un ingiusto, quanto inutile, blocco sulla pesca del novellame, blocco privo di qualsiasi riscontro scientifico e di qualsivoglia senso politico. Agendo di tal sorta, l'Unione verrà sempre più vista come un nemico dai nostri pescatori che trascinano un'economia importante nel PIL nazionale che in quello europeo.</p>
      <p sl="it">Circa due/tre settimane or sono abbiamo chiesto ad alcuni deputati – alcuni di essi sono anche presenti stasera in Aula – un incontro con il Commissario Damanaki. Benché ci fosse stata garantita, da allora non abbiamo ricevuto risposta, nonostante il Commissario stesso si fosse impegnato nella ricerca di una soluzione migliore di tutta questa problematica, dimostrando in quel momento grande sensibilità politica.</p>
      <p sl="it">Ancora una volta ci duole constatare che la burocrazia di Bruxelles ha la meglio sulla politica! Ritengo dunque opportuno che questo Parlamento, grazie al Trattato di Lisbona, si imponga una volta per tutte affinché certi tipi di ragionamenti stantii e miopi vengano superati.</p>
      <p sl="it">Chiediamo pertanto alla signora Commissario di riferire in Aula sulla questione, e a discuterne in seno al Parlamento.</p>
    </intervention>
    <intervention id="1-225-000" speaker_id="28295" name="Antolín Sánchez Presedo" is_mep="True" mode="spoken">
      <p sl="es">Signor Presidente, sebbene l’accordo di partenariato tra Unione e Marocco nel campo della pesca sia stato rinnovato per quattro anni, il protocollo che stabilisce le possibilità di pesca e le contropartite scade il 28 febbraio.</p>
      <p sl="es">Sussiste il rischio che le attività della flotta comunitaria che pratica essenzialmente pesca su piccola scala siano interrotte con un conseguente impatto notevole sulle zone e le città europee profondamente colpite dalla crisi. Vi è inoltre il rischio che si interrompano lo sviluppo di una pesca sostenibile nell’ambito del protocollo e il flusso di investimenti a favore della popolazione dell’area.</p>
      <p sl="es">Venerdì la Commissione ha chiesto al Consiglio di autorizzare l’avvio di negoziati per il rinnovo del protocollo e lunedì si riunirà il Consiglio “Agricoltura e pesca”.</p>
      <p sl="es">Dobbiamo agire rapidamente. Chiedo dunque al Consiglio di affidare alla Commissione un mandato in occasione di detta riunione e chiedo alla Commissione di avviare colloqui la prossima settimana per garantire un nuovo protocollo con tutte le garanzie del caso e giungere a una proroga provvisoria dell’attività al fine di assicurare che prosegua per un periodo sufficiente di uno o due anni in maniera da pervenire a un accordo definitivo completamente soddisfacente.</p>
    </intervention>
    <intervention id="1-226-000" speaker_id="96771" name="Jarosław Kalinowski" is_mep="True" mode="spoken">
      <p sl="pl">Signor Presidente, circa un miliardo di persone al mondo è cronicamente sottonutrito o muore di fame. Nel 2008 i prezzi dei prodotti alimentari sono aumentati drammaticamente, provocando rivolte per il cibo in circa 30 paesi del mondo. Oggi i prezzi dei prodotti alimentari si stanno avvicinando a quelli del 2008. La crisi economica generale ha contribuito anch’essa a tale situazione, il che significa che è ancor più necessario adoperarsi strenuamente al fine di trovare modi equi per distribuire i prodotti alimentari su scala mondiale. Purtroppo, nell’Unione europea si dimentica che la politica agricola comune è fondamentalmente una politica intesa a garantire l’approvvigionamento di alimenti di alta qualità a un prezzo adeguato per tutti i consumatori europei. Non dobbiamo consentire l’ulteriore eliminazione di strumenti che disciplinano il mercato e mantenere le scorte a livelli sufficientemente alti, comprese le scorte di cereali. È inoltre essenziale eliminare la speculazione su tale mercato. È infatti riprovevole e immorale che gruppi di capitale alla ricerca di maggiori profitti distorcano le regole del libero mercato condannando alla fame milioni di persone nel mondo.</p>
    </intervention>
    <intervention id="1-227-000" speaker_id="96807" name="Ivailo Kalfin" is_mep="True" mode="spoken">
      <p sl="bg">Signor Presidente, i risultati di uno studio rappresentativo dimostrano che soltanto il 4 per cento degli studenti bulgari partecipa a programmi di scambio di studenti come Erasmus. Il motivo principale di questa percentuale ridotta ha a che vedere con vincoli finanziari.</p>
      <p sl="bg">L’unico modo per raggiungere l’obiettivo di una mobilità degli studenti del 20 per cento entro il 2020 consiste nel rivedere i meccanismi di finanziamento. A tal fine, sono ipotizzabili due tipi di misure. La prima è rappresentata da crediti per la mobilità degli studenti. Uno studio della London School of Economics propone di introdurre uno strumento europeo per l’assegnazione di crediti allo scambio di studenti, soluzione che susciterebbe un maggiore interesse negli studenti.</p>
      <p sl="bg">Il secondo tipo di misure riguarda l’aumento delle borse concesse per lo scambio di studenti. Le borse riducono le disparità sociali e sono l’investimento più efficace per innalzare gli standard educativi e migliorare la competitività dell’economia europea. È necessario che il bilancio europeo e i bilanci nazionali stanzino maggiori risorse in modo che gli studenti possano permettersi di partecipare ai programmi di mobilità europei.</p>
    </intervention>
    <intervention id="1-228-000" speaker_id="96856" name="George Sabin Cutaş" is_mep="True" mode="spoken">
      <p sl="ro">Signor Presidente, accolgo con favore i sommovimenti civili in Tunisia ed Egitto che sono riusciti a rovesciare due regimi dittatoriali consolidatisi in diversi decenni. Alle preoccupazioni per il futuro del mondo arabo, dalla cui stabilità dipende l’equilibrio dell’assetto mondiale, dobbiamo aggiungere una preoccupazione più grave riguardante il benessere dei cittadini sia all’interno sia all’esterno dell’Unione europea.</p>
      <p sl="ro">Sin dall’inizio della crisi economica, le priorità sono consistite nel salvare il sistema finanziario e bancario ed equilibrare il bilancio nazionale. Qui però abbiamo una situazione in cui l’onere della recessione sta causando effetti imprevedibili con notevole impatto geopolitico. In Tunisia ed Egitto l’aumento dei prezzi dei prodotti alimentari e la disoccupazione hanno accentuato l’esasperazione causata dai regimi dittatoriali. La mancanza di prospettive e l’attuale clima sempre più opprimente stanno provocando anch’essi un impatto sullo stato d’animo dei cittadini di alcuni Stati membri, specialmente nelle regioni orientali e meridionali dell’Unione europea. Penso che sia giunto il momento di dedicare maggiore attenzione al tenore di vita dei cittadini, altrimenti rischiamo di assistere a manifestazioni impreviste di scontento da parte di una popolazione alla quale vengono chiesti continui sacrifici.</p>
    </intervention>
    <intervention id="1-229-000" speaker_id="96890" name="Mario Pirillo" is_mep="True" mode="spoken">
      <p sl="it">Signor Presidente, onorevoli colleghi, vorrei rappresentare la grave situazione in cui versano i pescatori italiani, ai quali non è riconosciuta la possibilità di pescare il bianchetto, con un danno immediato per le migliaia di famiglie che da questa attività traggono il proprio reddito.</p>
      <p sl="it">Sta trascorrendo nel pieno immobilismo del Commissario Damanaki e della sua struttura l'unico periodo utile per la pesca di questa specie, che va dai primi di gennaio al 31 marzo, senza che sia stata ancora presa alcuna decisione.</p>
      <p sl="it">Lo scorso 1° febbraio io personalmente, assieme a una delegazione di altri quattro colleghi, tra cui l'onorevole Antinoro presente in quest'Aula, abbiamo sollecitato il Commissario a intervenire con celerità e lo stesso si era impegnato a darci una risposta in pochi giorni. A tutt'oggi, invece, non abbiamo avuto nessun riscontro, il che dimostra l'incapacità del Commissario di reagire a una situazione che avrebbe meritato un'azione immediata.</p>
    </intervention>
    <intervention id="1-230-000" speaker_id="96680" name="Zigmantas Balčytis" is_mep="True" mode="spoken">
      <p sl="lt">Signor Presidente, vorrei esprimere preoccupazione per quanto concerne l’adozione da parte del Consiglio europeo dell’accordo su un nuovo modello di governo economico. In primo luogo, tale modello è destinato unicamente agli Stati membri della zona euro. Altri Stati membri hanno soltanto il diritto di partecipare al suo coordinamento. Ciò porta a chiedersi perché soltanto gli Stati membri della zona euro meritino speciali misure di salvataggio economico, visto che anche gli Stati membri non appartenenti alla zona euro devono confrontarsi con gravi difficoltà economiche e finanziarie e potrebbero anch’essi, in futuro, avere bisogno di assistenza.</p>
      <p sl="lt">Ritengo che in questo caso si stia creando un precedente alquanto negativo nell’Unione europea che rischia di portare a una cosiddetta Europa a due velocità. Ciò potrebbe condurre l’Europa verso tassi di crescita e sviluppo sempre più diversificati e diluire l’idea di un’Unione europea unica, deludendo i nostri cittadini.</p>
    </intervention>
    <intervention id="1-231-000" speaker_id="2109" name="Brian Crowley" is_mep="True" mode="spoken">
      <p sl="en">Signor Presidente, in realtà non ho chiesto la parola, ma la ringrazio per avermi offerto l’opportunità di manifestare la mia solidarietà alle famiglie delle persone che hanno perso la vita in un tragico incidente aereo nella mia città natale, Cork in Irlanda, lo scorso giovedì 10 febbraio.</p>
      <p sl="en">Se non fosse stato per la risposta tempestiva del servizio antincendio dell’aeroporto di Cork che ha estinto l’incendio scoppiato a bordo del velivolo, l’incidente sarebbe costato altre sei vittime. Due persone, infatti, sono sopravvissute all’impatto, nonostante il fatto che l’aereo si sia capovolto due volte lungo la pista.</p>
      <p sl="en">È importante per noi in Parlamento, visto che noi stessi ci serviamo regolarmente del trasporto aereo, riconoscere il fatto che i servizi antincendio in tutti gli aeroporti dell’Unione devono essere mantenuti al massimo livello di operatività per rispondere a tragedie di questo tipo.</p>
    </intervention>
    <intervention id="1-232-000" speaker_id="23707" is_mep="True" mode="spoken" role="Presidente">
      <p sl="unknown">Con questo si conclude tale punto all’ordine del giorno.</p>
    </intervention>
  </section>
  <section id="creitem20" title="20. Ordine del giorno della prossima seduta: vedasi processo verbale"/>
  <section id="creitem21" title="21. Chiusura della seduta"/>
</text>
