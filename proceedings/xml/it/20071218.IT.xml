<?xml version='1.0' encoding='utf-8'?>
<text id="20071218.IT" lang="it" date="2007-12-18" place="Bruxelles" edition="Edizione GU">
  <section id="creitem1" title="1. Ripresa della sessione">
    <intervention id="2-999" speaker_id="1253" is_mep="True" mode="spoken" role="Presidente" name="Hans-Gert PÖTTERING" nationality="Germany" birth_date="15-09-1945" birth_place="Bersenbrück " p_group="Group of the European People's Party (Christian Democrats)" m_state="DE">
      <p sl="unknown">Dichiaro ripresa la sessione del Parlamento europeo sospesa giovedì 13 dicembre.</p>
      <p sl="unknown">Onorevoli colleghi, desidero rivolgere un caloroso benvenuto al Presidente in carica del Consiglio José Sócrates nonché al Presidente della Commissione europea José Manuel Durão Barroso. Ma soprattutto do un benvenuto di cuore a voi, onorevoli colleghi.</p>
    </intervention>
  </section>
  <section id="creitem2" title="2. Approvazione del processo verbale della seduta precedente: vedasi processo verbale"/>
  <section id="creitem3" title="3. Composizione dei gruppi politici">
    <intervention id="2-976" speaker_id="1253" is_mep="True" mode="spoken" role="Presidente" name="Hans-Gert PÖTTERING" nationality="Germany" birth_date="15-09-1945" birth_place="Bersenbrück " p_group="Group of the European People's Party (Christian Democrats)" m_state="DE">
      <p sl="unknown">Gli onorevoli Dumitru Oprea, Nicolae Vlad Popa e Theodor Dumitru Stolojan mi hanno informato di aver aderito al gruppo PPE-DE.</p>
      <p sl="unknown">o</p>
      <p sl="unknown">o o</p>
      <p sl="unknown">Desidero congratularmi con i deputati ungheresi per la ratifica a stragrande maggioranza del Trattato di riforma da parte del parlamento dell’Ungheria.</p>
      <a text="(Applausi)"/>
      <p sl="unknown">Invito i parlamenti degli altri Stati membri a seguirne l’esempio.</p>
    </intervention>
  </section>
  <section id="creitem4" title="4. Progetto di bilancio generale 2008, modificato dal Consiglio (tutte le sezioni) (firma)">
    <intervention id="2-953" speaker_id="1253" is_mep="True" mode="spoken" role="Presidente" name="Hans-Gert PÖTTERING" nationality="Germany" birth_date="15-09-1945" birth_place="Bersenbrück " p_group="Group of the European People's Party (Christian Democrats)" m_state="DE">
      <p sl="unknown">Onorevoli colleghi, l’ordine del giorno reca la firma del bilancio comunitario 2008 e desidero ringraziare profondamente il Consiglio e la Commissione per l’efficace cooperazione prestata. Signor Primo Ministro, signor Presidente in carica del Consiglio José Sócrates, signor Presidente Durão Barroso e signora Commissario Grybauskaitė vi prego di accettare i nostri sinceri ringraziamenti.</p>
      <p sl="unknown">Ora ci apprestiamo a firmare e vorrei chiedere agli interessati di avvicinarsi: il presidente della commissione per i bilanci, il relatore, la signora Commissario e i Presidenti, se lo desiderano, sono caldamente invitati ad appropinquarsi.</p>
      <a text="(Il bilancio viene firmato)"/>
    </intervention>
  </section>
  <section id="creitem5" title="5. Risultati del Consiglio europeo del 13 e 14 dicembre 2007 a Bruxelles - Semestre di attività della Presidenza portoghese (discussione)">
    <intervention id="2-007" speaker_id="1253" is_mep="True" mode="spoken" role="Presidente" name="Hans-Gert PÖTTERING" nationality="Germany" birth_date="15-09-1945" birth_place="Bersenbrück " p_group="Group of the European People's Party (Christian Democrats)" m_state="DE">
      <p sl="unknown">L’ordine del giorno reca le dichiarazioni del Consiglio e della Commissione in merito ai risultati del Consiglio europeo del 13 e 14 dicembre nonché la relazione sul semestre di attività della Presidenza portoghese.</p>
      <p sl="unknown">Desidero innanzi tutto porgere i miei sinceri ringraziamenti al Presidente portoghese e le congratulazioni per il semestre estremamente positivo. Vorrei anche, benché non possa nominare tutti, menzionare alcune figure di spicco, vale a dire il Presidente in carica e Primo Ministro José Sócrates, il ministro degli Esteri Luís Amado, il sottosegretario di Stato Manuel Lobo Antunes e, com’è ovvio, l’ambasciatore Álvaro Mendonça e Moura. Molte grazie a tutti voi e ai vostri colleghi che vi hanno affiancato in questo lavoro.</p>
      <p sl="unknown">I miei sinceri ringraziamenti anche alla Commissione e al suo Presidente, José Manuel Durão Barroso. Vorrei anche ribadire ancora una volta (l’ho già accennato al Consiglio europeo) che se siamo riusciti a conseguire un risultato su una questione della portata del progetto GALILEO è anche grazie al fatto che la Commissione europea e il Parlamento europeo hanno cooperato in grande sintonia e alla fine siamo stati in grado di raggiungere un buon esito insieme alla Presidenza portoghese. Molte grazie alla Commissione anche in merito a questo aspetto.</p>
      <p sl="unknown">Onorevoli colleghi, la scorsa settimana è stata densa di avvenimenti. Prima di tutto, la firma della Carta europea dei diritti fondamentali avvenuta mercoledì presso la sede di Strasburgo del Parlamento europeo, cui ha fatto seguito la firma del Trattato di riforma giovedì a Lisbona e, infine, il vertice tenutosi venerdì a Bruxelles. Tengo a sottolineare, signor Presidente in carica del Consiglio Sócrates che la cerimonia della firma del Trattato svoltasi presso il monastero di Jerónimos è stato un evento di straordinaria bellezza, espressione simbolica dei molti interessi che condividiamo. Auspichiamo che tutti i parlamenti e i popoli seguiranno ora l’esempio dell’Ungheria e che adotteranno in tempi brevi il Trattato.</p>
    </intervention>
    <intervention id="2-010" speaker_id="photo_generic" name="José Sócrates" is_mep="True" mode="spoken">
      <p sl="pt">Presidente in carica del Consiglio. – Signor Presidente, signor Presidente della Commissione, onorevoli deputati, la Presidenza portoghese e io stesso ci accingiamo a riferire a quest’Assemblea in merito al nostro semestre di mandato con la sensazione di aver compiuto il nostro dovere. Ritengo che sarete d’accordo con me se affermo che l’Europa e gli europei hanno ottimi motivi per considerarsi soddisfatti degli sviluppi politici registrati negli ultimi sei mesi. In effetti, sono convinto che l’Europa oggi sia più forte, più sicura di sé e più fiduciosa. Alla fine di questi sei mesi l’Europa è migliore, migliore non solo rispetto a se stessa, ma anche rispetto al resto del mondo.</p>
      <p sl="pt">Signor Presidente, onorevoli deputati, sapete bene quali fossero le tre priorità della Presidenza portoghese, vale a dire, mi permetto di ricordarle, il Trattato e i vertici tra UE e Brasile e tra UE e Africa. Come ho avuto l’opportunità di sottolineare in quest’Aula nella sessione di presentazione della Presidenza portoghese, sono sempre state sin dall’inizio le tre principali priorità del nostro mandato.</p>
      <p sl="pt">Sono molto lieto di annunciarvi che abbiamo conseguito tutti gli obiettivi che ci eravamo posti per questi sei mesi. Ma cominciamo dal traguardo più importante, ossia il Trattato. Il Trattato, il nuovo Trattato dell’Europa. È sempre stata la priorità assoluta e il nuovo Trattato che abbiamo siglato a Lisbona e cui abbiamo dato il nome di Trattato di Lisbona è, ovviamente, un atto che risolve l’impasse istituzionale dell’Europa, un trattato che offre una risposta alla crisi istituzionale dell’Europa. Devo ammettere che nessun segno di fiducia era di maggiore importanza per il progetto europeo, per gli europei e per l’economia europea se non superare l’impasse e la crisi.</p>
      <p sl="pt">Ma il Trattato in parola ha anche risposto a tre sfide impegnative che deve affrontare l’Europa, di cui la prima è la cittadinanza europea. La sfida di affermare i valori sottesi al nostro progetto politico e la dichiarazione solenne dei valori e della cittadinanza europea sono presenti nella Carta dei diritti fondamentali proclamata in seno a quest’Assemblea, che tuttavia non ha forza giuridica nonostante sia stata integrata nel Trattato di Lisbona. Questa era la prima sfida.</p>
      <p sl="pt">La seconda, ovviamente, consisteva nel rafforzare la capacità decisionale dell’Europa. Chiunque abbia dimestichezza con il nostro continente comprende indubbiamente che un’Europa di 27 doveva modificare le proprie regole. Cambiare le regole, renderle più democratiche, consentendo però alle istituzioni di rispondere in modo più efficace ed efficiente a nome di tutti gli europei alle sfide poste dal nuovo mondo. Il Trattato di Lisbona ha affrontato anche questa sfida.</p>
      <p sl="pt">Infine, la sfida di essere dotati di istituzioni più forti e capaci, istituzioni all’altezza delle nuove esigenze che l’Europa deve soddisfare. Il Trattato di Lisbona affronta anche questo aspetto. E se vogliamo tentare di riassumere il Trattato di Lisbona è proprio in questa sede che dovremmo farlo. È un trattato che risponde alle tre principali sfide: trasformare l’Europa in un progetto politico che affermi i propri valori e la cittadinanza europea, un’Europa che sia più strutturata per far fronte alle sfide lanciate dai tempi moderni, che disponga delle condizioni adeguate per un processo decisionale più efficace, nonché un’Europa che abbia potenziato le proprie istituzioni al fine di non disattendere le aspirazioni dei suoi cittadini né le aspettative che il mondo nutre nei suoi confronti.</p>
      <p sl="pt">È un trattato importante per l’Europa, ma è anche un trattato che rende l’Europa più forte per mettersi al servizio di un mondo migliore. Non è solo un trattato per gli europei, per l’economia europea, è anche un trattato che invia al mondo il segnale chiaro che l’Europa è tornata ed è tornata per perseguire un progetto europeo cui possano ispirarsi molti continenti di questo globo. Il Trattato: quest’obiettivo prioritario è stato raggiunto sotto la Presidenza portoghese. Tuttavia, se il Trattato è forse il contributo maggiore che abbiamo offerto a un’Europa più forte, desidero porre in evidenza le altre due priorità.</p>
      <p sl="pt">Prima di tutto, il vertice con il Brasile. Perché il Brasile? Per la semplice ragione che la politica estera dell’UE ha già previsto vertici annuali con l’India, la Russia e la Cina, ma non ne aveva mai programmato uno con il Brasile. Grazie all’approvazione di un partenariato strategico in occasione di tale incontro stiamo trasformando la politica estera comunitaria in una politica più coerente e più comprensibile. Ora disponiamo di una politica con i BRIC, ossia Brasile, Russia, India e Cina, disponiamo di uno strumento utile per un’Europa che vuole essere un soggetto politico mondiale. Il vertice con il Brasile e il partenariato strategico che abbiamo concordato hanno impresso impulso alla politica estera dell’Europa e posto condizioni migliori per appoggiare l’economia europea, nonché per sostenere i valori e gli obiettivi del progetto europeo.</p>
      <p sl="pt">Altro punto: il vertice con l’Africa. Il vertice con l’Africa. Quando l’abbiamo intrapreso eravamo ben consapevoli delle difficoltà cui andavamo incontro, ma le abbiamo superate perché era pacifico sin dall’inizio che eravamo nel giusto, che l’Europa stava pagando il prezzo di sette anni di assenza di dialogo politico con l’Africa, un’assenza negativa per l’Africa, per l’Europa e per il mondo. Non c’era alcun motivo per non avere un dialogo politico globale e più ampio con quel continente. E forse la sensibilità del Portogallo ha reso quest’ultimo particolarmente incline a comprendere che una lacuna del genere era un errore. Abbiamo corretto l’errore organizzando il vertice con l’Africa, che si è rivelato un successo, perché per la prima volta nella storia del mondo, l’Europa dispone di una strategia congiunta con questa regione. Non inganniamoci: non si tratta di una strategia europea per l’Africa o viceversa. No, è una strategia congiunta di entrambi i continenti il cui sviluppo deve basarsi su cinque fattori principali, importanti per ambedue le aree: pace e sicurezza, cambiamento climatico, diritti umani, settori che sono – anche le migrazioni, scusatemi, stavo dimenticando quello più rilevante – le cinque colonne portanti di un dialogo politico con l’Africa che, come ho affermato poc’anzi, riguarda l’Africa, l’Europa e anche tutto il mondo. Non ci siamo tuttavia limitati ad approvare una strategia congiunta, abbiamo anche definito un piano d’azione e un meccanismo per l’attuazione della strategia stessa, e ora stiamo creando un’istituzione tra la Commissione europea e l’Unione africana, la Commissione dell’Unione africana, che permetterà ai due organi di collaborare per la messa in atto di quanto abbiamo deciso.</p>
      <p sl="pt">Onorevoli deputati, sono fermamente convinto che chiunque abbia dimestichezza con questi temi, chiunque sia interessato ai diritti umani, al cambiamento climatico, alla migrazione e ad azioni di sensibilizzazione nei confronti degli immigranti, allo sviluppo o alla sicurezza, avrà piacere di vedere che l’Europa e l’Africa hanno almeno definito un quadro politico volto al negoziato e al dialogo.</p>
      <p sl="pt">Non nutro il benché minimo dubbio che dal vertice con l’Africa la politica estera europea sia uscita migliore e più ricca e pertanto sono lieto di annunciarvi che in questi sei mesi siamo riusciti ad abbattere gli ostacoli e a superare l’impasse , e che siamo stati in grado anche di sconfiggere i pregiudizi, per cui oggi, al termine della Presidenza portoghese, possiamo affermare che l’Europa è diventata più forte non solo internamente ma anche sotto il profilo della politica estera.</p>
      <p sl="pt">Oggi disponiamo di una politica coerente nei confronti dei paesi BRIC e vantiamo un dialogo politico con l’Africa la cui mancanza negli ultimi anni è stata considerata un errore da tutti coloro che sono impegnati nelle relazioni esterne. Il Trattato, il vertice con il Brasile e quello con l’Africa sono risultati, conquiste a beneficio dell’Europa, ma mi permetto di aggiungere, onorevoli deputati, signor Presidente, che manca il tempo per ricordare in questa sede, anche in maniera sintetica, tutti gli obiettivi conseguiti dalla Presidenza portoghese; nondimeno, desidero far presente, anche se in breve, che questa Presidenza ha lasciato il segno sulle principali questioni dell’agenda europea a cominciare dai temi riguardanti le libertà.</p>
      <p sl="pt">Questa Presidenza ha impresso il proprio marchio sull’agenda relativa alle libertà nel momento della proclamazione in questa sede della Carta dei diritti fondamentali, un momento decisivo per il progetto europeo, e la Carta dei diritti fondamentali, come ho sottolineato poc’anzi, ha ora forza giuridica nel Trattato di Lisbona. Sempre sotto la Presidenza portoghese, siamo riusciti a istituire una Giornata europea contro la pena di morte, una scelta che rispetta i valori europei e invia un chiaro segnale al mondo che l’Europa si schiera a difesa del valore della vita. Desidero anche informarvi che è durante il mandato portoghese, in occasione della terza sessione dell’Assemblea generale delle Nazioni Unite, che è stata decisa una moratoria sulla pena di morte, un risultato che è stato possibile grazie a una proposta europea che ribadisce le tradizioni e i valori europei. Vorrei inoltre evidenziare in questa agenda relativa alle libertà gli sforzi compiuti dalla Presidenza portoghese al fine di estendere lo spazio di libera circolazione ai nuovi Stati membri.</p>
      <p sl="pt">Il 21 e 22 dicembre, insieme al Presidente della Commissione e ad alcuni ministri avrò l’opportunità di essere presente all’evento che segnerà l’abolizione dei controlli alle frontiere grazie all’adesione all’area Schengen di nove paesi, un risultato che risponde alle massime aspirazioni di quei cittadini che desiderano essere parte dell’Europa, godere della possibilità di viaggiare liberamente appartenendo al tempo stesso a uno spazio che ne salvaguarda la sicurezza.</p>
      <p sl="pt">SISone4all ha alle spalle una storia interessante, perché è stato grazie alle insistenze del Portogallo che il 31 dicembre 2007 verranno aboliti i controlli interni alle frontiere, perché è stato un ministro portoghese che non poteva accettare l’idea che fosse tecnicamente impossibile collegare le banche dati dei nuovi paesi a quelle del sistema di Schengen e perché è stata un’impresa portoghese a proporre una soluzione tecnica al problema. Il 21 e 22 dicembre saremo in questi paesi per dire loro che il Portogallo è molto orgoglioso di essere stato in grado di contribuire con la sua tecnologia e con la sua volontà politica affinché tali Stati potessero offrire ai loro cittadini la totale libertà di circolazione, che è la massima aspirazione dei popoli europei. Il mio paese ha vissuto direttamente simile esperienza; ricordo perfettamente il momento in cui sono stati aboliti i controlli alla frontiera tra Portogallo e Spagna, e per la prima volta ci siamo sentiti davvero parte della famiglia europea. È per tale ragione che se la Presidenza portoghese deve essere caratterizzata da un momento simbolico questo sarà quando i portoghesi e altri politici, insieme al Presidente della Commissione, saranno presenti alle frontiere a testimonianza dell’abolizione dei controlli, rendendo così concreti un sogno e un’aspirazione dell’Europa, quella di creare uno spazio di libera circolazione e sicurezza rappresentato dall’area Schengen.</p>
      <p sl="pt">Abbiamo lasciato il nostro segno sull’agenda relativa alle libertà, ma anche su quella sociale. Desidero rammentare a tutti che è durante la Presidenza portoghese che i sindacati e le associazioni dei datori di lavoro europei hanno raggiunto un accordo, un accordo di straordinaria importanza che evidenzia le sfide del mercato del lavoro d’Europa, ma è sempre durante questo mandato che tutti i paesi hanno trovato un’intesa sui principi comuni di flessicurezza, agendo così da forza trainante, promuovendo questo modello europeo volto a rendere la flessibilità, elemento indispensabile alla competitività, compatibile con la sicurezza dei lavoratori, aspetto essenziale del modello sociale europeo.</p>
      <p sl="pt">Per quanto riguarda infine l’agenda sociale, desidero sottolineare l’importanza che abbiamo riservato alla politica in materia di immigrazione. Nel semestre di mandato abbiamo posto un forte accento su questo tema. Abbiamo organizzato una conferenza internazionale a Lisbona in quanto il nostro obiettivo era ed è contribuire a elaborare o a definire gli orientamenti di massima relativi a una politica europea di immigrazione. In occasione dell’ultimo Consiglio, il Presidente della Commissione ha avuto l’opportunità di illustrare il documento dell’Esecutivo che stabilisce le basi di tale politica, strutturata essenzialmente su tre pilastri: inclusione degli immigranti, lotta all’immigrazione illegale e cooperazione con i paesi di origine, al fine di regolare i flussi migratori e proteggere di conseguenza gli immigranti. È una tappa importante, un tema di rilievo dell’agenda sociale europea e il Portogallo è orgoglioso di aver contribuito a compiere progressi sul versante della politica comunitaria di immigrazione.</p>
      <p sl="pt">La Presidenza portoghese ha lasciato il suo segno anche riguardo all’agenda economica, e mi riferisco, come affermato dal Presidente del Parlamento europeo, all’approvazione sotto la Presidenza portoghese del progetto GALILEO, che si trascinava da anni, danneggiando l’Europa e inviando a tutto il mondo il segnale inequivocabile che l’Europa non era in grado di avere un proprio progetto in un settore così determinante. Il progetto GALILEO è forse uno dei progetti di infrastrutture che permettono di rafforzare la visibilità dell’Europa sulla scena mondiale nonché di sostenerla nel campo altamente competitivo delle telecomunicazioni. Questo è il motivo per cui siamo molto orgogliosi che questo accordo sia stato infine raggiunto sotto la guida della Presidenza portoghese e del ministro Mário Lino, un risultato che distingue l’Europa e il progetto europeo. Anche per quanto riguarda l’agenda economica, vorrei evidenziare il contributo che abbiamo apportato alla politica europea marittima grazie all’adozione della direttiva quadro sulla strategia relativa all’ambiente marino quale condizione essenziale affinché l’Europa possa applicare un approccio coerente tra tutti i paesi nel rapporto con il mare.</p>
      <p sl="pt">Per quanto attiene all’energia e al cambiamento climatico, vorrei soffermarmi solo su due punti, il primo dei quali è la conclusione del piano strategico per le tecnologie in materia di energia. Si tratta di un aspetto assolutamente fondamentale che caratterizza le ambizioni dell’Europa in questo settore nonché la sua volontà di investire il più possibile nell’innovazione e nella ricerca onde consentirci di essere all’altezza delle sfide del futuro. Vorrei anche ricordare l’accordo di Bali, cui si è pervenuti sotto la Presidenza portoghese e che oggi ci offre una tabella di marcia precisa per i negoziati affinché nel 2009 si possa di nuovo raggiungere un’intesa globale volta a rispondere alle sfide poste dal cambiamento climatico.</p>
      <p sl="pt">Infine, onorevoli deputati, abbiamo lasciato un segno sull’agenda per il futuro dell’Unione europea nel senso, ovviamente, della dichiarazione sulla globalizzazione che abbiamo adottato in occasione dell’ultimo Consiglio, la quale significa quanto segue: innanzi tutto, l’Europa ha risolto i suoi problemi istituzionali e ora cerca di raccogliere le sfide di questo mondo in evoluzione al fine di assumere una posizione preminente nel processo di riforma istituzionale onde rafforzare istruzione, formazione e ricerca quali aspetti centrali del ruolo dell’Europa in un mondo globalizzato, ma anche per contrastare tutte le sfide ambientali che minacciano il pianeta. L’agenda europea di globalizzazione significa che l’Europa è tornata ed è tornata per discutere argomenti di importanza fondamentale che, purtroppo, negli ultimi anni aveva dovuto mettere in disparte perché troppo assillata dai suoi problemi istituzionali.</p>
      <p sl="pt">Una dichiarazione sulla globalizzazione, ma anche un accordo sul gruppo di riflessione. Nell’ambito dell’ultimo Consiglio abbiamo adottato un mandato che permette al gruppo in questione di contribuire a una riflessione generale in merito a questo tema e al futuro dell’Europa tra il 2020 e il 2030. Al fine di aiutare il gruppo ad anticipare e a rispondere ai problemi ne abbiamo anche nominato il presidente, Felipe González, uno dei grandi europei nella storia d’Europa, che torna alla vita politica per guidare un gruppo di riflessione al servizio di ciò per che per lui ha sempre rappresentato uno dei più nobili ideali, ossia il progetto europeo. Sarà assistito da due vicepresidenti, Vaira Viķe-Freiberga e Jorma Ollila, che lo affiancheranno nella guida del gruppo costituito nel frattempo.</p>
      <p sl="pt">Signor Presidente, onorevoli deputati, come ho già detto, non ho intenzione di descrivere minuziosamente i risultati conseguiti dalla Presidenza portoghese, tuttavia desidero dire che sono davvero molto orgoglioso di questo mandato ed estremamente soddisfatto. Abbiamo raggiunto tutti i traguardi che ci siamo posti, quelli più importanti e persino quelli che dubitavano di riuscire a realizzare. Il Trattato, il vertice con il Brasile, il vertice con l’Africa, ma anche quanto compiuto riguardo all’agenda economica, all’agenda sociale, all’agenda relativa alle libertà, e a quella per il futuro. Questa Presidenza, signor Presidente, onorevoli deputati, è una Presidenza di un paese europeista, un paese che comprende chiaramente che attraverso il progetto europeo difende i propri interessi, un paese votato agli ideali europei, un paese guidato da politici europei che capiscono perfettamente che quello che occorre all’Europa è sviluppare il progetto europeo, che quest’ultimo è verosimilmente il progetto più generoso, più critico e più importante dei tempi moderni e che è importante per gli europei, per l’economia europea e anche per tutto il mondo.</p>
      <p sl="pt">Se mi permette, signor Presidente, desidero terminare con alcuni ringraziamenti e con un personalissimo grazie al ministro degli Esteri, seduto qui di fianco a me, che mi ha affiancato in questi sei mesi, al sottosegretario di Stato per gli Affari europei, qui con me, ma vorrei anche rivolgere un ringraziamento al corpo diplomatico portoghese che si è occupato dell’intera organizzazione, ha lavorato dietro le quinte e al quale spesso non sono stati riconosciuti i meriti per gli sforzi compiuti. Desidero ringraziare il corpo diplomatico nel suo complesso che ha dato il meglio di se stesso per il proprio paese e per l’Europa sotto la guida di uno dei grandi ambasciatori portoghesi, l’ambasciatore Mendonça e Moura, oggi qui presente con me.</p>
      <p sl="pt">Signor Presidente, onorevoli deputati, abbiamo iniziato questo mandato con il motto: “Un’Europa più forte per un mondo migliore” e siamo arrivati al termine di questi sei mesi con la certezza di averlo rispettato, di aver dato il nostro meglio come paese affinché l’Europa potesse presentarsi come un’Europa più forte, un’Europa più valida nei confronti dei propri cittadini e un’Europa meglio attrezzata per svolgere il suo ruolo nel mondo.</p>
      <p sl="pt">Abbiamo sempre agito per l’Europa, al servizio dell’Europa, perché è come difendere gli interessi del Portogallo, dell’Europa e anche del mondo. Desidero ringraziare tutti i gruppi parlamentari che ci hanno offerto un sostegno così vigoroso in questo periodo, la Commissione per il suo appoggio e il Presidente del Parlamento europeo per l’aiuto costante e mai negato che ha offerto alla Presidenza portoghese. Sono molto orgoglioso ed estremamente soddisfatto di questa Presidenza e pertanto voglio condividere la mia felicità con voi, perché è una felicità per l’Europa.</p>
      <a text="(Applausi)"/>
    </intervention>
    <intervention id="2-011" speaker_id="1253" is_mep="True" mode="spoken" role="Presidente" name="Hans-Gert PÖTTERING" nationality="Germany" birth_date="15-09-1945" birth_place="Bersenbrück " p_group="Group of the European People's Party (Christian Democrats)" m_state="DE">
      <p sl="unknown">La ringrazio molto, signor Presidente in carica del Consiglio, per il discorso e ancora una volta per il profondo impegno.</p>
    </intervention>
    <intervention id="2-012" speaker_id="photo_generic" name="José Manuel Barroso" is_mep="True" mode="spoken">
      <p sl="pt">Commissario. − Signor Presidente, signor Presidente del Consiglio, onorevoli deputati, negli ultimi sei mesi abbiamo assistito a un ottimo esempio di quanto abbiamo sostenuto come le due vie per avanzare in Europa, ossia, nello sforzo di risolvere questioni di carattere istituzionale, abbiamo al contempo tentato di compiere progressi in termini di risultati pratici, per dimostrare ai nostri cittadini che l’Europa si pone davvero al servizio delle loro aspirazioni.</p>
      <p sl="pt">Il 2007 ha dimostrato che l’Europa è in grado di raccogliere queste sfide. Siamo stati testimoni dei negoziati, dell’accordo e della firma di un trattato, il Trattato di Lisbona, che doterà l’Europa delle istituzioni necessarie per il futuro, affinché possa rispondere alle sfide del XXI secolo.</p>
      <p sl="pt">A questo punto, desidero ancora una volta rendere omaggio alla Presidenza portoghese e in particolare al Primo Ministro José Sócrates per la competenza con cui ha guidato l’Unione europea. È altresì solo giusto riconoscere il valido contributo della Presidenza tedesca e del Cancelliere Merkel quando è stato ottenuto il mandato che ha permesso di registrare sviluppi positivi riguardo a questa intesa di così grande rilievo per l’Europa. Com’è ovvio, all’inizio erano numerosi coloro che dubitavano della necessità di questo sforzo, ma la verità è che alcuni giorni fa, a Lisbona, i 27 governi dell’UE hanno potuto riconciliarsi riguardo a un trattato che essi stessi avevano negoziato.</p>
      <p sl="pt">Ora occorre mettere in pratica questo risultato politico. Gli Stati membri sono pervenuti a un accordo e hanno firmato il Trattato e hanno anche deciso di ratificarlo, decretandone così l’entrata in vigore per il 1° gennaio 2009. Questo impegno degli Stati membri deve essere preso con molta serietà. Siglando il Trattato, i governi si sono assunti la responsabilità di difendere il Trattato dinanzi ai rispettivi parlamenti e all’opinione pubblica. Se l’obiettivo è far avanzare l’Europa, devono riuscire in questa impresa.</p>
      <p sl="en">Signor Presidente, desidero congratularmi di cuore con l’Ungheria per aver ratificato ieri il Trattato di Lisbona, grazie a una maggioranza schiacciante: 385 voti favorevoli e solo 5 contrari.</p>
      <a text="(Applausi)"/>
      <p sl="en">Ritengo che sia un avvenimento di alto valore simbolico nonché un segnale politico molto positivo il fatto che il primo paese a ratificare il Trattato di Lisbona sia stato uno dei nuovi Stati membri. L’Ungheria merita il nostro applauso.</p>
      <p sl="en">Al contempo, durante questo periodo e in particolare nell’ultimo semestre abbiamo visto l’Unione europea assumere un ruolo di primo piano in politiche che riguardano ogni giorno ciascun europeo: crescita economica e creazione di posti di lavoro, cambiamento climatico, energia, migrazione e innovazione. Sono questi i temi che determineranno il successo dell’Europa oggi e in futuro.</p>
      <p sl="en">Il Primo Ministro Sócrates ha già ricordato i molti risultati conseguiti dalla Presidenza. Non li ripeterò. Posso, ovviamente, esprimere il mio accordo riguardo a tutto ciò che ha enumerato: l’importanza del vertice tra Unione europea e Africa, il primo vertice con il Brasile sulla relazione strategica con questo importantissimo paese, l’intesa cui si è potuti pervenire su GALILEO, e l’accordo fondamentale da parte delle parti sociali in merito ai principi della flessicurezza. Potrei anche aggiungere qualche altro punto e sottolinearne alcuni cui talvolta non è stata prestata la dovuta attenzione, ma che sono altrettanto importanti. Per esempio, l’accordo politico generale raggiunto con il Parlamento europeo sulla creazione dell’Istituto europeo di tecnologia e innovazione – un progetto molto concreto e un vero e proprio fiore all’occhiello per l’innovazione in Europa – nonché il lancio di una politica marittima integrata per l’Unione.</p>
      <p sl="en">Questo risultato porta a compimento il lavoro che la Commissione ha iniziato quasi tre anni fa, nel marzo 2005. A seguito di un ampio dibattito pubblico incentrato su un Libro verde pubblicato dalla Commissione nel giugno 2006, oggi è indiscutibile il consenso da parte delle istituzioni europee riguardo all’importanza che la politica marittima riveste per l’Unione al fine di rispondere alle sfide della globalizzazione e della competitività, del cambiamento climatico e dell’energia, nonché nella prospettiva di sfruttare al massimo e in modo sostenibile i nostri oceani e mari. Sulla falsariga dell’eccellente relazione elaborata in luglio da cinque commissioni del Parlamento europeo, la scorsa settimana il Consiglio europeo ha sostenuto appieno la visione della Commissione di una politica marittima integrata per l’Unione e di un piano d’azione. Una particolare parola di riconoscimento va alla Presidenza portoghese per aver fatto di questo tema una priorità dell’Unione.</p>
      <p sl="en">Com’è stato possibile conseguire tutti questi risultati? Un elemento fondamentale è stato un efficiente lavoro di cooperazione tra le tra principali istituzioni: il Parlamento, la Commissione e il Consiglio dei ministri hanno collaborato al fine di pervenire a un’intesa tangibile riguardo a un’ampia proporzione del lavoro dell’Unione europea. Questo è stato possibile anche grazie alla crescente consapevolezza che l’Unione europea offre il giusto mezzo per affrontare le grandi sfide di oggi. Basta osservare i dati pubblicati da Eurobarometro oggi, che confermano quelli della primavera di quest’anno, ossia che l’Unione europea gode del sostegno generale più elevato degli ultimi dieci anni. Stiamo conquistando la fiducia dei cittadini europei; ora dobbiamo dimostrare che tale fiducia non è mal riposta.</p>
      <p sl="en">La scorsa settimana, nel giro di pochi giorni, abbiamo assistito alla proclamazione della Carta dei diritti fondamentali da parte delle tre istituzioni nella sede di Strasburgo del Parlamento europeo, alla firma del Trattato di Lisbona e, a seguito di questi avvenimenti di grande rilievo, a un Consiglio europeo incentrato su questioni chiave che interessano direttamente i cittadini.</p>
      <p sl="en">Dopo le tappe storiche di mercoledì e giovedì, nella giornata di venerdì il Consiglio europeo è tornato sul compito cruciale di trasformare l’Europa dei risultati in realtà e ora disponiamo di un quadro per gli obiettivi che l’Unione europea dovrebbe conseguire nel 2008.</p>
      <p sl="en">Un aspetto critico per la nostra azione futura è l’importanza che riveste la globalizzazione. Fino a non molto tempo fa i politici tendevano a rifuggire dalla globalizzazione. Era un processo ritenuto troppo difficile e un fattore di divisione, e talvolta abbiamo persino voluto evitare la parola stessa. La dichiarazione sulla globalizzazione adottata dal Consiglio europeo ha capovolto la situazione. Oggi sappiamo che l’Europa può formare una compagine unita intorno a un approccio attivista e proattivo alla globalizzazione. Non tutti gli effetti di tale processo sono positivi, ne siamo ben consci, ma non vi è alcun motivo per abbandonarsi alla passività. Dobbiamo anzi raddoppiare i nostri sforzi per sfruttare al massimo le opportunità che la globalizzazione offre all’Europa. L’Unione europea ha tutte le ragioni per nutrire fiducia nel proprio futuro nell’era della globalizzazione. Sta dimostrando che i valori che reggono la società europea sono perfettamente compatibili con l’approccio proattivo alla globalizzazione. Questo è il messaggio scaturito dalla dichiarazione sulla globalizzazione. È opinione diffusa che alla nostra agenda sia stato dato il giusto impulso per riuscire nell’età della globalizzazione, un impulso che manterremo adottando nei prossimi mesi una serie di iniziative della Commissione.</p>
      <p sl="en">Mi ha fatto piacere che la Presidenza portoghese abbia deciso di riservare particolare attenzione al tema della migrazione. Se riusciamo ad affrontare questo fenomeno nel modo adeguato, tutti potranno beneficiarne: l’Europa, gli Stati membri dell’Unione europea, ma anche i paesi di origine e gli stessi migranti, in quanto, come il Presidente in carica del Consiglio ci ha rammentato poc’anzi, è una questione sociale. Il Consiglio europeo ha appoggiato l’approccio integrato proposto dalla Commissione all’inizio di dicembre. Al fine di rafforzare le proposte già presentate, quali la migrazione illegale, il lavoro sommerso e un sistema di “blue card” per i migranti altamente qualificati, ne avanzeremo di nuove il prossimo anno nell’ottica di strutturare un approccio davvero esauriente a livello europeo riguardo alla questione della migrazione.</p>
      <p sl="en">Prima di muoverci in questo senso, presenteremo il nostro pacchetto di misure volte ad attuare le promesse dell’Unione su cambiamento climatico ed energia. Questo è un altro aspetto che riguarda la globalizzazione: il cambiamento climatico e l’esigenza di disporre di una soluzione globale per un problema globale. Sono lieto di poter affermare che l’Unione europea e i nostri 27 Stati membri hanno parlato con una voce sola alla conferenza di Bali. La dichiarazione è un passo importante nella giusta direzione verso l’incontro di Copenaghen del 2009. So bene che alcuni di noi avevamo sperato in qualcosa di più – io stesso avrei preferito un risultato più sostanzioso –, ma il fatto stesso che dalla conferenza delle Nazioni Unite fosse scaturita un’intesa e fosse emerso un impegno riguardo a una scadenza e a un regime dopo il 2012 è stato di per sé un successo, un successo, siamo onesti, che non sarebbe stato possibile senza la guida e l’unità dell’Europa.</p>
      <p sl="en">L’attenzione è ora concentrata sulla necessità di garantire il controllo e insistere su obiettivi ambiziosi e vincolanti riguardo alla riduzione di CO2. A pochi giorni di distanza dalla conferenza di Bali, si può concretamente percepire che il vento di cambiamento soffia nella nostra direzione. Alcuni dei nostri principali partner che non hanno ancora modificato la loro forma mentis in materia – l’Australia lo ha già fatto – lo faranno in futuro. Tuttavia dobbiamo continuare a esercitare pressione affinché la nostra leadership assuma significato. E il modo migliore per dimostrare questa nostra impostazione è proseguire con le proposte. Desidero lavorare a stretto contatto con il Parlamento l’anno prossimo e concordare entro la sua fine un obiettivo comune relativo a un accordo politico sul pacchetto completo.</p>
      <p sl="en">Il Consiglio europeo ha anche colto l’opportunità di guardare avanti, non solo in termini di una dichiarazione sulla globalizzazione, ma anche presentando una serie di idee. Il gruppo di riflessione è un approccio innovativo, un elemento che può dare ottimi risultati. Guardando oltre l’orizzonte del 2020, il 2030 necessita di disciplina e immaginazione, ma il risultato può aiutarci a focalizzare l’attenzione sul quadro generale, in particolare sulle sfide globali. Quando il prossimo anno il gruppo al completo inizierà l’attività, potrà fare affidamento sul sostegno della Commissione. Accolgo anche con favore la nomina di Felipe Gonzáles, statista di grande esperienza ed europeo impegnato, a presidente del gruppo, nonché dei due vicepresidenti, Vaira Vīķe-Freiberga e Jorma Ollila.</p>
      <p sl="en">Il Consiglio europeo si è anche concentrato su sfide più immediate. La stabilità del Kosovo dipende in larga misura da un’Unione europea compatta, e la soluzione per Serbia e Kosovo è da ricercare in Europa. Loro lo sanno e noi lo sappiamo. Dobbiamo conseguire questo obiettivo attraverso l’azione di un’Unione europea determinata e compatta. Si tratta di una prova ardua per l’Europa, che non possiamo permetterci di fallire. La Commissione europea esorta gli Stati membri ad adottare un approccio unito e coerente in merito alla questione del Kosovo.</p>
      <p sl="en">Prima di concludere, permettermi di aggiungere che la Commissione è estremamente soddisfatta dell’intesa europea in materia di aiuti umanitari cui sono pervenuti il Parlamento e il Consiglio. La dichiarazione che avrò l’onore di siglare al termine di questa seduta insieme al Presidente Pöttering e al Primo Ministro Sócrates è una dichiarazione politica di ampio respiro sui nostri obiettivi, i nostri principi e gli approcci di buone prassi riguardo agli aiuti umanitari, forniti a livello bilaterale dagli Stati membri e dalla Comunità europea.</p>
      <p sl="en">Il consenso raggiunto è una pietra miliare per gli aiuti umanitari dell’Unione europea. La sola Commissione europea è il secondo maggiore donatore a livello mondiale e, sostenendo con vigore questo consenso, ha risposto con determinazione al contesto sempre più impegnativo che devono affrontare gli aiuti umanitari. Gli Stati membri, il Parlamento e anche i partner umanitari accolgono in modo positivo la voce politica dell’Esecutivo in questo ambito, in considerazione della rilevante esperienza maturata nel fornire aiuti umanitari e del ruolo straordinario che svolge nel cuore dell’Unione europea. Ora è stato avviato il lavoro interno inteso a tradurre gli impegni delineati nel consenso in un progetto di piano d’azione da presentare nel primo semestre del 2008.</p>
      <p sl="en">Infine, signor Presidente in carica del Consiglio, il Primo Ministro Sócrates ha appena affermato che l’attività di quest’anno non è ancora terminata. Prima della fine dell’anno avrò l’onore di condividere con lui un avvenimento di straordinario significato simbolico, ossia l’apertura delle nostre frontiere interne. A partire dal 21 dicembre 2007, vivremo e circoleremo in uno spazio di 24 paesi privi di frontiere interne. È un traguardo storico e unico nel suo genere. Estonia, Repubblica ceca, Lettonia, Lituania, Ungheria, Malta, Polonia, Slovacchia e Slovenia elimineranno i controlli alle frontiere interne. Questo farà sì che gli europei possano viaggiare più rapidamente e più facilmente. Dal 21 dicembre 2007 sarà possibile spostarsi dalla Penisola iberica alla Polonia, dalla Grecia alla Finlandia senza controlli alle frontiere.</p>
      <p sl="en">Mi congratulo altresì con la Presidenza portoghese per la sua leadership strategica e per la riuscita attuazione del progetto relativo al sistema di informazione Schengen, il “SISone4all”. L’abolizione delle frontiere interne dell’Unione europea offre l’opportunità alle persone di vivere, viaggiare e fare affari in Europa. È importante spiegare ai nostri cittadini che se eliminiamo i controlli alle frontiere e promuoviamo la libertà, rafforziamo al contempo le norme di sicurezza, perché anche questo significa controlli efficienti alle frontiere esterne. Non dobbiamo dimenticare che oggi, ad esempio, la frontiera spagnola è la frontiera polacca e che la frontiera polacca è anche la frontiera greca, quindi possiamo fare tutto questo senza intensificare la nostra sicurezza alle frontiere esterne e stiamo proseguendo solo perché quegli Stati membri hanno compiuto lo sforzo necessario. Ritengo pertanto che sarà una tappa di eccezionale rilievo non solo da un punto di vista simbolico, un atto importantissimo della nostra nuova, allargata e impegnata Europa.</p>
      <p sl="en">Il messaggio globale del 2007 è un messaggio di grande speranza e grandi aspettative. Gli occhi degli europei sono puntati sull’Unione europea in attesa di risposte a tanti interrogativi. Quanto avvenuto negli ultimi mesi ci infonde la certezza che ce la faremo.</p>
      <a text="(Applausi)"/>
    </intervention>
    <intervention id="2-014" speaker_id="1253" is_mep="True" mode="spoken" role="Presidente" name="Hans-Gert PÖTTERING" nationality="Germany" birth_date="15-09-1945" birth_place="Bersenbrück " p_group="Group of the European People's Party (Christian Democrats)" m_state="DE">
      <p sl="unknown">Signor Presidente della Commissione, la ringrazio molto per il discorso e l’impegno.</p>
    </intervention>
    <intervention id="2-015" speaker_id="4342" name="Joseph DAUL" is_mep="True" mode="spoken" nationality="France" birth_date="13-04-1947" birth_place="Strasbourg" p_group="Group of the European People's Party (Christian Democrats)" m_state="FR">
      <p sl="fr">a nome del gruppo PPE-DE. – Signor Presidente, signor Presidente della Commissione, signor Presidente in carica del Consiglio, onorevoli colleghi, oggi quest’Assemblea rende onore a un’Europa che funziona a pieno regime. Il Trattato di Lisbona è firmato. La sua ratifica è iniziata. Mi congratulo con l’Ungheria, il primo dei nostri Stati membri ad averlo ratificato.</p>
      <p sl="fr">Con il Trattato di Lisbona, i nostri valori condivisi, ossia democrazia, libertà e solidarietà, e i nostri obiettivi, vale a dire pace, sicurezza, protezione dell’ambiente e prosperità, riaffermano il destino che ci accomuna. Sì, il Trattato di Lisbona conferisce alla nostra Unione una maggiore coesione. Il processo di integrazione che abbiamo avviato 50 anni fa è ancora in corso. Siamo ancora uniti nella diversità! È questa diversità di origine, cultura e lingua che fa dell’Europa una compagine davvero ricca ed è questa diversità che il Trattato di Lisbona sancisce. È dall’inclusione che l’Europa pluralista trae la propria forza.</p>
      <p sl="fr">Noi legislatori abbiamo il dovere di fornire spiegazioni ai nostri cittadini. Facciamolo con la massima semplicità possibile. L’Unione europea e gli Stati membri sono uniti. Condividono le competenze. Hanno deciso di esercitare congiuntamente parte della loro sovranità. Chiediamo all’Europa le cose che rientrano nella sua competenza e chiediamo agli Stati membri quello per cui sono competenti.</p>
      <p sl="fr">Il mio gruppo continuerà a schierarsi a favore del Trattato di Lisbona e della Carta europea dei diritti fondamentali che appongono il sigillo ai valori che condividiamo. Speriamo che questo sia spiegato, compreso e, soprattutto, rispettato da ognuno, e che questo Trattato goda anche del sostegno della stragrande maggioranza dei nostri cittadini.</p>
      <p sl="fr">A partire dal 2009, il nuovo quadro istituzionale offerto dal Trattato di Lisbona rafforzerà le competenze del Parlamento. È importante sapere che dal giugno 2009 i risultati delle elezioni europee determineranno la composizione di quest’Assemblea e che influiranno sulla nomina del Presidente della Commissione. Ovviamente il mio gruppo si augura di convincere il maggior numero possibile di europei a votare per la leadership del PPE-DE, una leadership in grado di perseguire una strategia socioeconomica per far fronte alla globalizzazione e all’invecchiamento della popolazione, una leadership capace di investire nel settore della ricerca e sviluppo, di creare uno spazio europeo di giustizia e sicurezza per contrastare la criminalità, lottare con maggiore efficacia contro l’immigrazione illegale e il terrorismo, una leadership che sa compiere le scelte giuste riguardo alla protezione dell’ambiente, allo sviluppo sostenibile e alla nostra indipendenza in termini di energia, una leadership in grado di condurre una politica estera che permetta all’Europa di parlare con una voce sola. Ecco, secondo noi, la base delle competenze di un’Europa unita e della governance . Questo è quello di cui necessita il Kosovo oggi per mantenere la pace. La pace e la stabilità nei Balcani, alle porte dell’UE, è una questione che riguarda gli europei nel modo più assoluto.</p>
      <p sl="fr">La buona governance dell’Europa è tuttavia anche quella che ha una visione a medio e lungo termine, e noi sosteniamo la scelta del Consiglio europeo di istituire un gruppo di riflessione incaricato di valutare il futuro impatto delle decisioni adottate oggi, in questa sede, nel cuore della nostra democrazia, che cercherà soluzioni per raccogliere le sfide che un’Europa unita dovrà affrontare nei prossimi 10, 20 o 30 anni e che rifletterà sulle strategie di sviluppo dell’UE. Solo una governance forte può piegare la reticenza e vincere le opposizioni alla lotta contro il cambiamento climatico. La valutazione di Bali è un esempio lampante. All’Europa occorre un ruolo di guida per affrontare le questioni legate al clima, prima a Poznań nel 2008, dove si svolgeranno i prossimi negoziati sul clima, e poi a Copenaghen nel 2009. Noi politici europei abbiamo una grande responsabilità in quelle sedi. Ipotecare il futuro dei nostri figli e dei figli dei nostri figli sarebbe un delitto. Spetta a noi convincere i nostri partner americani di tale realtà.</p>
      <p sl="fr">Il clima e la buona governance in Europa sono anche temi da trattare oggi, qui a Bruxelles, dove sono riuniti i ministri dell’Agricoltura e della Pesca per la loro maratona annuale di discussioni sui contingenti di produzione. Non dimentichiamo l’impatto del cambiamento climatico sulla produzione di derrate alimentari. Lo scorso agosto abbiamo già assistito a un pesante aumento dei prezzi dei prodotti alimentari. E ora se n’è verificato un altro che riguarda grano e riso, i quali hanno raggiunto prezzi mai registrati in precedenza. Ancora una volta, i cittadini europei attendono risposte dall’Europa, nonché un’azione concertata e coordinata.</p>
      <p sl="fr">Signor Presidente, signor Presidente in carica del Consiglio, onorevoli colleghi, abbiamo costruito 50 anni di pace, siamo riusciti a creare un mercato unico, abbiamo abolito le frontiere interne, disponiamo di una Banca centrale e di una moneta europea, dall’epoca di Amsterdam siamo impegnati per elaborare una politica estera comune e abbiamo Europol e Eurojust. Stiamo creando uno spazio di sicurezza e giustizia allargando e ampliando l’area Schengen. La domanda dell’Europa è maggiore. Il Trattato di Lisbona strappa l’UE dalla spirale negativa in cui era caduta.</p>
      <p sl="fr">Per me e il mio gruppo, la costruzione dell’Europa nel XXI secolo diventa ancora una volta sinonimo di entusiasmo e ambizione. Da uno spazio di libero scambio a una vera Europa politica, ricominciamo a parlare di un progetto europeo e siamo pronti a operare una serie di scelte. In questo nuovo mondo globalizzato non c’è posto per “ognuno per sé”. I nostri Stati membri, comunque, grandi o densamente popolati che siano, non hanno possibilità di prosperare senza integrazione.</p>
      <p sl="fr">La ringrazio signor Presidente, e rivolgo un ringraziamento al Presidente in carica del Consiglio e al Presidente della Commissione, auguro buone feste a tutti noi e soprattutto esprimiamo i nostri migliori auguri per l’adozione del Trattato nel 2008 da parte degli altri 26 paesi.</p>
      <a text="(Applausi)"/>
    </intervention>
    <intervention id="2-017" speaker_id="1911" name="Martin SCHULZ" is_mep="True" mode="spoken" nationality="Germany" birth_date="20-12-1955" birth_place="Hehlrath" p_group="Group of the Progressive Alliance of Socialists and Democrats in the European Parliament" m_state="DE">
      <p sl="de">a nome del gruppo PSE. – Signor Presidente, onorevoli colleghi, la Presidenza portoghese è stata un successo e mi congratulo con lei, signor Primo Ministro Sócrates e con tutto il suo governo per questo risultato eccellente.</p>
      <p sl="de">La famiglia Lobo Antunes non ci ha dato solo un valido sottosegretario di Stato, ma anche un illustre autore che ha scritto un interessante romanzo dal titolo Lo splendore del Portogallo , tratto da un verso dell’inno nazionale. La fama del Portogallo è cresciuta con la sua Presidenza, soprattutto grazie a tre fattori, che lei stesso ha citato. In effetti, il vertice con l’Africa ha restituito a questo continente, in relazione all’Europa, parte della dignità di cui noi europei abbiamo privato a lungo gli africani. Questo è stato uno dei successi del vostro semestre di mandato. Il fatto poi che abbiate organizzato un vertice con il Brasile dimostra che la politica europea deve prestare maggior attenzione alla politica relativa all’America latina in quanto basata su tradizioni comuni (Portogallo, Brasile, Spagna, America del Sud, America centrale), ma oggi in particolare anche su valori comuni che condividiamo soprattutto con una regione nel mondo, l’America latina. Organizzare questo incontro con il Brasile è stato quindi il passo giusto. Mentre parliamo del tema dei valori comuni, desidero esprimere un particolare ringraziamento, a nome del mio gruppo, per aver incentrato le vostre attività sulla lotta volta ad abolire la pena di morte e per aver istituito una Giornata europea contro la pena di morte, uno dei fiori all’occhiello della Presidenza del Consiglio portoghese.</p>
      <a text="(Applausi)"/>
      <p sl="de">Tuttavia, dinanzi a noi si profilano anche alcune sfide. Il Trattato è stato firmato in forma solenne, ma io ho già vissuto l’esperienza della firma solenne di un trattato e ho visto tutti coloro che vi hanno apposto tale firma solenne. Ho anche visto il sottobosco in cui sono poi scomparsi, questi solenni firmatari! Alcuni non sono più in carica e questo potrebbe essere un aspetto positivo. Ora che il Trattato in questione deve essere ratificato c’è qualcosa per cui lottare. Abbiamo già espresso i nostri ringraziamenti all’Ungheria. Ma se vogliamo che il 2008 sia un anno dagli ottimi risultati dobbiamo anche analizzare in modo approfondito che cosa riportano le conclusioni della riunione del Consiglio tenutasi dopo la cerimonia della firma.</p>
      <p sl="de">A nome del mio gruppo, accolgo con favore il fatto che il Consiglio riconosca la necessità di riesaminare gli orientamenti in materia di politica economica integrata. Mi auguro che la Commissione affronti questo argomento con serietà e formuli una dichiarazione adeguata. Accolgo altresì con favore il fatto che il Consiglio chieda alla Commissione una dichiarazione sui servizi di interesse generale, una delle questioni sollevate anche dal nostro gruppo. Ho scritto a tutti i capi di governo al riguardo. Auspico che lei, signor Presidente della Commissione, prenda finalmente sul serio questo, perché solo poche settimane fa ha affermato che non ci occorreva una dichiarazione di tale genere. Il Consiglio non è d’accordo con lei in merito a questo punto e, in quanto socialisti, ci schieriamo dalla parte del Consiglio.</p>
      <p sl="de">Ha sottolineato, signor Presidente della Commissione – e questo è il motivo per cui mi rivolgo a lei – che il nostro lavoro non è ancora terminato. Si riferiva nella fattispecie a Schengen. Lei si accinge, insieme al Primo Ministro Sócrates, ad aprire le frontiere. È fantastico. So che tuttavia dovrà lavorare anche domani. La Commissione vuole completare il progetto di direttiva sui servizi sanitari transfrontalieri domani. Mi chiedo se abbia senso che una decisione di tale portata venga presa in tempi così stretti in sede di Commissione un giorno prima di Natale o prima delle feste natalizie. Anche la direttiva Bolkestein è stata decisa in tutta fretta un giorno prima della pausa estiva e poi ci è costata la ratifica della Costituzione. Desidero pertanto far presente un punto: se domani decidete per l’adozione, fate per favore attenzione affinché tutto ciò che non ricade nel quadro della direttiva sui servizi, ossia che non rientra nel campo di applicazione del principio del paese di origine, sia oggetto della seguente interpretazione: abbiamo definito un quadro preciso nel contesto della direttiva sui servizi. Se tentiamo di far passare il principio del paese di origine di nuovo dalla porta di servizio, elaborando direttive specifiche, ci troveremo a fronteggiare l’opposizione del gruppo socialista al Parlamento europeo. Tenete bene a mente questo domani per la risoluzione!</p>
      <p sl="de">Occorre che nel 2008 la ratifica sia un risultato positivo. I cittadini europei hanno visto che la Presidenza del Consiglio portoghese, insieme alla Presidenza tedesca, cosa di cui prendo felicemente atto, ha condotto questa Unione fuori dalla stagnazione del 2007. Abbiamo cominciato a muoverci, oggi disponiamo di una nuova base per il Trattato, che tuttavia non è ancora in vigore. Se desideriamo che entri in vigore, abbiamo bisogno della fiducia della gente. Se vogliamo guadagnarci questa fiducia, tuttavia, dobbiamo dire agli europei “L’Europa è organizzata sulla base della responsabilità sociale”. I Chicago Boys della Commissione non possono arrivare di nuovo sulla scia di Babbo Natale! Quello che ci occorre in Europa è un preciso impegno da parte della Commissione che comprovi che l’Europa è socialmente responsabile. Altrimenti falliremo miseramente.</p>
      <p sl="de">E con questo auguro a tutti un sereno Natale!</p>
      <a text="(Ilarità e applausi)"/>
      <p sl="de">o</p>
      <p sl="de">o o o</p>
    </intervention>
    <intervention id="2-018" speaker_id="1253" is_mep="True" mode="spoken" role="Presidente" name="Hans-Gert PÖTTERING" nationality="Germany" birth_date="15-09-1945" birth_place="Bersenbrück " p_group="Group of the European People's Party (Christian Democrats)" m_state="DE">
      <p sl="unknown">Sono stati menzionati gli sforzi della Presidenza portoghese volti ad abolire la pena di morte e a concordare una moratoria. Tutti voi avrete di certo notato che lo Stato americano del New Jersey ha abolito la pena capitale. Oggi ho scritto al governatore del New Jersey, Jon Corzine, per congratularmi con lui e con il parlamento per la decisione presa.</p>
      <a text="(Applausi)"/>
      <p sl="unknown">o</p>
      <p sl="unknown">o o o</p>
    </intervention>
    <intervention id="2-019" speaker_id="2155" name="Sir Graham WATSON" is_mep="True" mode="spoken" nationality="United Kingdom" birth_date="23-03-1956" birth_place="Rothesay " p_group="Group of the Alliance of Liberals and Democrats for Europe" m_state="GB">
      <p sl="en">a nome del gruppo ALDE . – Signor Presidente, non di rado si dice che l’eccezione conferma la regola e questa Presidenza non è stata affatto un’eccezione!</p>
      <p sl="en">Troppo spesso ci vengono offerte belle parole e ambizioni sfrenate da parte di programmi della Presidenza rispettati più nella violazione che nell’osservanza. Tuttavia, risuscitando un trattato che tutti pensavamo morto e sepolto, avete dimostrato che l’improbabile è davvero possibile. Da oggi in avanti, Lisbona rimarrà impressa nella memoria come il momento in cui l’Europa fornì essa stessa gli strumenti e la tenacia per compiere il lavoro della globalizzazione a nostro favore, non contro di noi.</p>
      <p sl="en">La politica non sarebbe tale se permettessimo che i grandi successi offuschino i fallimenti minori. Se il Trattato di Lisbona è un successo indiscusso, ci si deve guardare dall’arroganza. Il vertice di Lisbona, benché importante sotto il profilo simbolico, può aver aumentato ulteriormente la distanza tra l’Europa e l’Africa. L’intesa sugli APE si sta affievolendo con la stessa rapidità con cui si attenuano le garanzie dell’UE di mettere il commercio al servizio dello sviluppo.</p>
      <p sl="en">Che cos’è accaduto al grande dibattito sulla flessicurezza? E la magnifica idea di rivitalizzare l’economia europea, svanita in una bolla di sapone ancor prima che dimostrassimo di non riuscire neppure a definirla? Che fine ha fatto la “blue card” per la migrazione? O la maggiore mobilità della manodopera all’interno dell’Unione? O il legame tra le agende di Lisbona e Göteborg tramite un totale disaccoppiamento e i tagli alla CO2?</p>
      <p sl="en">Avete affermato di aver lasciato il segno nel settore della giustizia e degli affari interni, ma attenzione. Gli accordi sulla condivisione dei dati sono pericolosamente avanti rispetto agli accordi sulla protezione e la sicurezza dei dati.</p>
      <p sl="en">Analizziamo la colonna degli attivi di questo registro: la leadership europea a Bali, un’intesa straordinaria sul bilancio comunitario del prossimo anno, le costruttive astensioni che avete architettato per offrirci una politica comune sul Kosovo sono un tributo alle competenze dei vostri ministri.</p>
      <p sl="en">E grazie al suo coraggio e alla sua determinazione, signor Primo Ministro, i maggiori Stati membri dell’Europa possono solo ritardare per un po’ i rapidi progressi. Perché, nel 2009, quando sarà prevista la votazione a maggioranza qualificata, quando il Parlamento deterrà il potere di codecisione e i veti non potranno più tenere in ostaggio l’Europa, la maggioranza progressista, la maggioranza centrista riuscirà a rendere le scelte dell’Europa precise e ben definite, prive della benché minima impurità.</p>
      <p sl="en">L’Europa può aver perso la “Ode alla gioia” di Beethoven, ma lei ha compreso bene ciò che Shakespeare ha chiamato “l’onda dello sfarzo, il cui riflusso percuote gli alti liti della terra”. E come si addice al leader di una grande nazione marittima, lei ha colto il flusso.</p>
      <a text="(Applausi)"/>
    </intervention>
    <intervention id="2-021" speaker_id="2109" name="Brian CROWLEY" is_mep="True" mode="spoken" nationality="Ireland" birth_date="04-03-1964" birth_place="Dublin" p_group="European Conservatives and Reformists Group" m_state="IE">
      <p sl="en">a nome del gruppo UEN . – Signor Presidente desidero congratularmi – non penso che nessuno dei miei colleghi lo abbia fatto ufficialmente – con il Primo Ministro portoghese Sócrates per il successo che ha coronato il Consiglio e, aspetto di massima importanza, per la firma del Trattato di Lisbona.</p>
      <p sl="en">La questione che giustamente lei pone in evidenza riguardo al modo in cui l’Europa può avanzare e affrontare le sfide che si pongono dinanzi a noi è stata celata o ritardata a causa della mancanza di efficienza del processo decisionale in seno alle istituzioni dell’Unione. E se alcuni di quest’Assemblea possono non essere a favore dell’accordo finale del Trattato di Lisbona e altri ritengono che si sia spinto troppo lontano, la realtà era che i trattati in vigore non ci dotavano degli strumenti adatti per affrontare tali problemi. E, qualora disponibili, la conferenza di Bali ha dimostrato l’importanza che assume il fatto che l’Europa possa parlare con una voce sola riguardo a settori per i quali l’Unione europea ha la competenza per prendere decisioni e la capacità di agire sulla scena internazionale.</p>
      <p sl="en">Ovviamente, quanto avvenuto in seno al Consiglio successivamente è un po’ diverso. Formula più orientamenti e offre una soluzione che vogliamo vedere trasformarsi in realtà.</p>
      <p sl="en">Desidero solo riprendere molto brevemente quello che reputo il massimo risultato conseguito dalla Presidenza portoghese, ossia la perseveranza dimostrata riguardo al vertice con l’Africa. Perché, a prescindere da cosa possa affermare chiunque altro, il nostro vicino più prossimo in termini di sviluppo, di aiuti umanitari e in termini di rischi è il continente africano e per troppo tempo un numero esagerato di Stati membri, di leader degli Stati membri se ne sono stati in sella ai propri destrieri esternando tutta la loro indignazione perché un particolare soggetto in Africa abusava illegalmente dei diritti umani e delle libertà del popolo.</p>
      <p sl="en">Tuttavia all’epoca abbiamo condannato tutto e tutti in Africa non riuscendo da parte nostra, in Europa, a fornire un valido aiuto per elaborare strategie congiunte e comuni riguardo a come noi elaboriamo lo sviluppo e al fine di permettere al continente non solo di crescere sotto il profilo economico o in termini di scambi commerciali, ma di assumere ruoli di leadership per assistere quei paesi africani che hanno conseguito buoni risultati e fornire un orientamento e una guida ad altri paesi che hanno bisogno di aiuto per progredire.</p>
      <p sl="en">Sotto vari aspetti questo rispecchia quanto l’Unione europea ha compiuto nelle sue primissime fasi, in un’epoca in cui la visione dei padri fondatori dell’Unione europea si riconciliava dopo gli orrori dei due conflitti mondiali. Attraverso la loro visione hanno tentato di incoraggiare altri paesi a farsi avanti fino ad assistere a quello che si profila oggi davanti a noi: ex dittature, ex regimi totalitari fanno ora parte della compagine delle famiglie democratiche dell’Unione europea.</p>
      <p sl="en">Signor Primo Ministro, mi congratulo con lei e con tutti i membri del suo gruppo ministeriale, ma in particolare con i funzionari pubblici, ossia coloro che svolgono tutto il lavoro nelle retrovie e creano le opportunità che ci consentono di emergere e fare bella figura.</p>
      <p sl="en">Infine, vorrei anche ringraziare la Commissione, in quanto ha svolto un importante ruolo nell’appianare le difficoltà e gli ostacoli emersi nell’intero processo.</p>
      <p sl="en">Auguro che il processo di ratifica si risolva in un esito positivo. Nel mio paese, l’Irlanda, verrà indetto un referendum e la gente avrà la possibilità di esprimere il proprio voto, ma mi congratulo con il parlamento ungherese per la decisione di oggi riguardo al processo di ratifica.</p>
    </intervention>
    <intervention id="2-023" speaker_id="4254" name="Monica FRASSONI" is_mep="True" mode="spoken" nationality="Italy" birth_date="10-09-1963" birth_place="Veracruz " p_group="Group of the Greens/European Free Alliance - Co" m_state="IT">
      <p sl="it">a nome del gruppo Verts/ALE . – Signor Presidente, onorevoli colleghi, anch’io voglio ringraziare la Presidenza portoghese per il suo impegno onesto e francamente europeista, in questi sei mesi e penso anche che, probabilmente non tutte ma alcune delle insufficienze che sono state anche sottolineate dal collega Watson dipendono più dalla squadra che dalla Presidenza, nel senso che siccome non si può tirare fuori sangue da una rapa, quando uno ha il Consiglio che ha, è un po’ dura arrivare a dei risultati molto più importanti. Volevo, molto brevemente, toccare le tre priorità della Presidenza e poi fare una piccola notazione sul tema dei cambi climatici delle questioni ambientali.</p>
      <p sl="it">Sul tema del trattato di Lisbona, io credo – e lei lo sa Presidente – che il nostro gruppo ha sempre considerato che si sarebbe potuto avere un atteggiamento meno difensivo e si sarebbe potuto avere un atteggiamento che non lasciasse la definizione dell’agenda esclusivamente nelle mani degli antieuropei. Penso che quello che ha fatto il presidente Gordon Brown sia uno scandalo e il modo in cui ha trattato tutti voi e anche tutti noi, credo sia altrettanto scandaloso. Penso che la pazienza con costoro deve diminuire e penso anche che il modo in cui il Regno Unito, ma anche gli altri Stati, hanno avuto praticamente quello che volevano rispetto al trattato di Lisbona, che rappresenta dei passi indietro rispetto alla Costituzione o al trattato di Costituzione, deve essere una cosa che ci deve veramente fare riflettere su quello che è il futuro dell’Europa.</p>
      <p sl="it">Da questo punto di vista il mandato del gruppo di riflessione non mi sembra un granché, siamo seri! Perché non può fare questo, non può fare quello, non può fare quell’altro! Detto questo, poiché il mio gruppo è d’accordo con Spinelli, l’unico wise man , l’unico saggio dell’Istituzione europea e del Parlamento europeo; mi va anche bene, che questo gruppo di saggi non possa fare granché, però diciamo non so bene che cosa il Presidente Gonzalez potrà fare del suo mandato, ma ovviamente leggeremo con molto interesse il suo lavoro.</p>
      <p sl="it">Sulla questione del Brasile la nostra perplessità fondamentale sta nel fatto che non si punta più – non si pare più puntare – sulla dimensione regionale dei nostri rapporti strategici con quella parte del mondo e si potrebbe dire esattamente la stessa cosa rispetto all’Africa. Io vorrei sapere – lei ha detto che non aveva tempo di dirlo – ma quali sono i contenuti strategici di questa partnership reale, concretamente con il Brasile? A me, francamente sembra, e al mio gruppo sembra che l’unica cosa che emerge chiaramente, è che l’interesse dell’Unione europea nell’America Latina e in Brasile in particolare è l’interesse delle sue imprese, alcune più di altre.</p>
      <p sl="it">E invece, noi avremmo voluto avere una strategia chiara verso l’America Latina volta al rilancio della dimensione dell’integrazione regionale e alla definizione di una politica che vada nel senso di una collaborazione maggiore sui cambi climatici e che non si risolva semplicemente con il sostegno relativamente vuoto al marketing di Lula rispetto al bioetanolo.</p>
      <p sl="it">Per quanto riguarda l’Africa devo dire, che il mio gruppo è sempre stato molto critico rispetto ad un approccio, ad una politica testardamente ideologica, questa sì soprattutto da parte della Commissione, sugli accordi di partenariato economico. Ci preoccupa questo approccio à la carte , per cui siccome fallisce la dimensione africana, come i nostri partner lo hanno detto molto chiaramente, si cerca di andare ad avere un accordo bilaterale con ognuno degli Stati africani.</p>
      <p sl="it">Questo mi ricorda quello che fecero gli Stati Uniti con il tribunale penale internazionale: è negativo e contraddice in pieno il nostro valore per quanto riguarda la politica dello sviluppo. Gli accordi di partenariato economico non sono uno strumento di politica dello sviluppo e credo che i nostri partner africani ce l’abbiano detto molto chiaramente.</p>
      <p sl="it">Infine, Presidente, io volevo ringraziare la Presidenza, ma anche la Commissione, per il lavoro fatto a Bali, penso però, che il difficile arriverà adesso, con la traduzione in leggi e normative di tutti quegli impegni che noi abbiamo preso rispetto ai cambiamenti climatici. Perché va bene andare a fare un bello spettacolo e a tenere veramente la posizione a Bali, ma poi dobbiamo tenerla anche all’interno dell’Unione europea con delle leggi e delle normative chiare da questo punto di vista.</p>
    </intervention>
    <intervention id="2-025" speaker_id="1018" name="Francis WURTZ" is_mep="True" mode="spoken" nationality="France" birth_date="03-01-1948" birth_place="Strasbourg" p_group="Confederal Group of the European United Left - Nordic Green Left" m_state="FR">
      <p sl="fr">a nome del gruppo GUE/NGL. – Signor Presidente, signor Presidente in carica del Consiglio, signor Presidente della Commissione, abbiamo appena sentito una profusione di autocongratulazioni. Ritengo tuttavia che il termine del mandato di una Presidenza del Consiglio dell’UE dovrebbe, per logica, offrire anche un’opportunità ai capi di Stato e di governo per valutare con spirito critico le azioni intraprese riguardo alle sfide da affrontare. Un esame di questo genere è tanto più importante in un momento in cui dilaga una crisi finanziaria, quando la mobilitazione contro il riscaldamento globale scatena una lotta dall’esito incerto, e nel momento in cui la comunità internazionale si prodiga nel tentativo di rilanciare un processo di pace volto a risolvere il conflitto che maggiormente simboleggia la nostra era.</p>
      <p sl="fr">Cominciamo con la crisi finanziaria. Per una volta la verità esce dalla bocca di un editorialista del Financial Times , Martin Wolf. “Quello che sta accadendo (…) è un enorme scossone alla credibilità del modello anglosassone del (…) capitalismo finanziario”, scrive il giornalista. Quando il Consiglio europeo avrà questo barlume di lucidità? Parlando in termini ancora più generali, è davvero il momento di promuovere la libera concorrenza a detrimento delle garanzie occupazionali e dei diritti sindacali, come hanno appena dimostrato due sentenze allarmanti pronunciate dalla Corte di giustizia nella causa Viking Line e, ancora più scandalosamente, nel procedimento Vaxholm ? È facendo sprofondare in un baratro i diritti sociali che l’UE pensa di affrontare la sfida della globalizzazione? Ritenete che gli europei accetteranno, sul lungo periodo, lo scioglimento di ciò che hanno acquisito, in nome del libero mercato e del sacro graal della concorrenza? Lei si tranquillizza troppo facilmente, Presidente Barroso. Da un sondaggio emerge la stessa fiducia che si ha nel fatto che una rondine annunci l’arrivo imminente della primavera.</p>
      <p sl="fr">Il prossimo punto è il clima. L’Europa vuole assumere un ruolo di primo piano in questa battaglia, e infatti gli obiettivi fissati dai 27 Stati membri relativi alla riduzione delle emissioni vanno nella giusta direzione. Ma che cosa succede alle misure concrete nel momento in cui le lobby industriali esercitano pressione sul processo decisionale delle massime istituzioni dell’Unione? Ne avremo un’idea più chiara domani, quando la Commissione presenterà le sue nuove norme in materia di emissioni di biossido di carbonio da applicare alle vetture.</p>
      <p sl="fr">Infine, l’assistenza alla Palestina. Complimenti per l’impegno finanziario, a patto poi che venga mantenuto, ovviamente. Ma dov’è l’impegno politico dell’UE? Che dire della precisa esigenza di abolire 550 posti di blocco militari, del termine dell’accerchiamento di Gaza, del congelamento effettivo delle colonie in Cisgiordania, del rilascio dei prigionieri, della fine dell’umiliazione? Quando assisteremo al termine dell’autocensura dell’occupante, per riprendere un’espressione della relazione di de Soto, l’ex rappresentante ONU nel Medio Oriente?</p>
      <p sl="fr">Queste sono tre ambiti, tra gli altri, in cui si guadagna o si perde la credibilità del progetto europeo.</p>
    </intervention>
    <intervention id="2-027" speaker_id="4525" name="Nigel FARAGE" is_mep="True" mode="spoken" nationality="United Kingdom" birth_date="03-04-1964" birth_place="Farnborough" p_group="Non" m_state="GB">
      <p sl="en">a nome del gruppo IND/DEM . – Signor Presidente, vorrei esprimerle quale gioia ho provato nell’osservarla mentre nel primo pomeriggio apponeva la firma al bilancio per il 2008 dell’Unione europea e – chissà? – forse avremo anche il privilegio di vedere quest’anno i revisori siglare i conti. Sarebbe piuttosto divertente, non trova?</p>
      <p sl="en">Signor Primo Ministro Sócrates, sono sicuro che lei sia soddisfatto della sua Presidenza e di aver firmato lo scorso giovedì questo Trattato nella magnifica cornice di quel monastero di Lisbona. Ma non posso unirmi alle congratulazioni porte dagli altri leader dei gruppi perché, a mio avviso, è un’azione tutt’altro che cristallina. Perché quello che è stato firmato a Lisbona era un trattato costituzionale identico nel contenuto alla Costituzione che è stata presa a calci da francesi e olandesi.</p>
      <p sl="en">Tutto quello che vi siete limitati a fare è scrivere in minuscolo la lettera iniziale, la “c”, per timore di offendere qualcuno, rinumerare gli articoli e darci un trattato. Detto in tutta onestà, l’impegno che avete assunto non è nulla di più che un enorme raggiro, un deliberato tentativo di imporre la Costituzione ai popoli d’Europa, senza tuttavia avere il coraggio di chiamarla con il suo nome.</p>
      <p sl="en">È un comportamento disonesto; è studiato esclusivamente per evitare che gli Stati membri indicano consultazioni referendarie. E dietro tutto ciò si delinea questa nuova e, ritengo, estremamente pericolosa forma di euronazionalismo, il desiderio di creare simile Stato, che non ammette una risposta negativa e non è disposto a fermarsi di fronte a nulla. È sufficiente osservare quest’Aula quando si suona l’inno, l’inno che non dovrebbe neppure comparire nel nuovo Trattato, e guardare i presenti in piedi qui, dritti come fusi. Il progetto europeo è incentrato sul nazionalismo.</p>
      <p sl="en">Imporre ai cittadini una nuova nazionalità, un nuovo ordinamento giuridico senza prima cercarne il consenso è un gioco terribilmente pericoloso. La prego di completare il mandato della sua Presidenza coronandolo con risultati positivi. Mantenga la promessa al suo popolo in Portogallo, offra loro un referendum . Questo atteggiamento indurrà gli altri Stati membri a comportarsi nello stesso modo. Lo dico in tutta franchezza: se questo Trattato è valido come dice, allora esca di qua e lo proponga ai popoli d’Europa.</p>
      <a text="(Applausi dal gruppo Indipendenza/Democrazia)"/>
    </intervention>
    <intervention id="2-029" speaker_id="24088" name="Maciej Marian GIERTYCH" is_mep="True" mode="spoken" nationality="Poland" birth_date="24-03-1936" birth_place="Warszawa" p_group="Independence/Democracy Group" m_state="PL">
      <p sl="pl">Signor Presidente, il 13 dicembre i leader degli Stati membri dell’UE hanno firmato il Trattato di riforma di Lisbona, vale a dire la rinominata e compianta Costituzione europea. Purtroppo i firmatari non sapevano che cosa stavano siglando, e non lo sapevano perché una versione consolidata di tale documento non esiste. Qua e là il Trattato fa riferimento a qualche altro documento, il che si traduce in ulteriori riferimenti. È deliberatamente così complicato che nessuno riesce a ricordarsene il contenuto. Per concludere, ha 25 pagine di spiegazioni con tre colonne che riportano il collegamento tra la numerazione degli articoli del vecchio Trattato e quella provvisoria nel Trattato di Lisbona, nonché la numerazione che si applicherà una volta completata la versione consolidata. Insomma, il caos più totale.</p>
      <p sl="pl">Mi rivolgo al Portogallo: non vi vergognate che questo documento zoppicante porti il nome di “Trattato di Lisbona”? Non vi vergognate di aver accettato l’umiliazione di un calendario imposto durante la Presidenza tedesca quale parte della standardizzazione? Non vi vergognate di imbrogliare gli europei presentando qualcosa che non vogliono affinché lo accettino, qualcosa che senza dubbio boccerebbero in caso di referendum e che è già stato rifiutato una volta? Vergogna, Portogallo!</p>
    </intervention>
    <intervention id="2-031" speaker_id="1892" name="Carlos COELHO" is_mep="True" mode="spoken" nationality="Portugal" birth_date="20-05-1960" birth_place="Lisboa" p_group="Group of the European People's Party (Christian Democrats)" m_state="PT">
      <p sl="pt">Signor Presidente, signor Presidente del Consiglio, onorevoli colleghi, desidero congratularmi per questa Presidenza, che si è rivelata davvero eccellente. Signor Presidente della Commissione, complimenti per il sostegno e l’impegno dimostrati. La cooperazione interistituzionale ha lavorato e prodotto buoni risultati. Devo ammettere che non ho ben afferrato il significato dell’intervento dell’onorevole Schulz e non ho compreso il riferimento alla direttiva Bolkenstein che il Presidente Barroso ha ereditato dalla Commissione precedente.</p>
      <p sl="pt">Questo Emiciclo è stato testimone di una straordinaria cooperazione con il Presidente della Commissione europea e tra la Commissione stessa e il Parlamento; tutti i deputati hanno lavorato bene insieme – i rappresentanti portoghesi lo possono confermare – e i membri del PSD sono orgogliosi di aver contribuito al successo della Presidenza.</p>
      <p sl="pt">Il Portogallo ha inoltre sempre dato il meglio di sé durante ogni mandato della Presidenza del Consiglio spettantegli. È stato il caso del 1992 con Cavaco Silva e l’allora ministro degli Esteri, João de Deus Pinheiro, o del 2000, con il Primo Ministro António Guterres, o, ancora, del 2007, per la nostra terza Presidenza del Consiglio, con José Sócrates e il ministro Luís Amado.</p>
      <p sl="pt">Desidero sottolineare una misura simbolica che il Presidente Sócrates ha menzionato poc’anzi: la recente adozione da parte del Consiglio della Giornata europea contro la pena di morte. Questa è l’Europa di cui possiamo andare fieri, l’Europa dei valori comuni, finalmente condivisi da tutti gli Stati membri, nessuno escluso. Desidero anche ricordare tre misure strutturali che sono state introdotte nel corso di questi sei mesi e che io reputo della massima importanza: la fine della crisi istituzionale, con l’adozione del Trattato e la proclamazione della Carta europea dei diritti fondamentali, dal carattere vincolante, lo storico ampliamento dell’area Schengen, una questione che, come sapete, ho seguito personalmente, che vede l’adesione di altri nove Stati membri e un’ulteriore estensione di quasi quattro milioni di chilometri quadrati, un risultato che è stato possibile conseguire quest’anno solo grazie alla competenza portoghese nel trovare una soluzione, e infine l’adozione dell’importante programma strategico GALILEO, che alcuni preferirebbero non esistesse, lasciando il monopolio nelle mani di Stati Uniti, Russia e Cina.</p>
      <p sl="pt">Congratulazioni, signor Primo Ministro Sócrates, e un augurio di un sereno Natale e un felice anno nuovo. La Presidenza europea è stata una Presidenza proficua, ma il 2008 sarà un anno ben diverso – lo scettico che c’è in me rimarrebbe sorpreso se i portoghesi non reclamassero di vedere risultati anche nell’ambito della politica nazionale. Mi annovero tra quelli che ritengono che sia meglio come Presidente del Consiglio che come primo ministro del Portogallo.</p>
    </intervention>
    <intervention id="2-033" speaker_id="28310" name="Edite ESTRELA" is_mep="True" mode="spoken" nationality="Portugal" birth_date="28-10-1949" birth_place="Belver" p_group="Group of the Progressive Alliance of Socialists and Democrats in the European Parliament" m_state="PT">
      <p sl="pt">Signor Presidente, com’è stato possibile conseguire tanti obiettivi in così poco tempo? Questo interrogativo sollevato da un parlamentare sintetizza alla perfezione l’opinione diffusa riguardo alla Presidenza portoghese dell’UE: un successo. In risposta all’onorevole Carlos Coelho, permettetemi di dire che mi chiedo come abbia potuto, nelle vesti di Presidente dell’UE, realizzare i risultati che ognuno può vedere e riconoscere, mentre in Portogallo otteneva quanto abbiamo visto, quasi avesse il dono dell’ubiquità. Pertanto, se c’è una cosa di cui non si può accusare il Primo Ministro portoghese è di non aver compiuto il proprio dovere in entrambi gli incarichi e di non essere presente dove avrebbe dovuto o dove era necessario.</p>
      <p sl="pt">Onorevoli colleghi, ho a disposizione pochissimo tempo per dire tutto ciò che mi piacerebbe; due minuti non durano molto. Ma sono sufficienti per ringraziare, congratularsi e riconoscere il contributo di tante persone, ma anche per richiamare l’attenzione sull’avvenimento riguardo al quale alcuni nutrivano dubbi, alcuni erano scettici. Per fortuna, tuttavia, c’erano coloro che avevano fiducia e figure della tempra di José Sócrates, il Primo Ministro del Portogallo, entreranno nella storia per la loro determinazione e proprio perché hanno creduto, hanno fermamente creduto e hanno fatto sì che accadesse, ed è il motivo per cui abbiamo il Trattato di Lisbona. Non voglio con questo sottrarre alcun merito a nessuno, in quanto è giusto tributarlo anche ad altri, ma se non fosse stato per la sua e la nostra determinazione oggi non avremmo il trattato di Lisbona, se non fosse stato per la sua e la nostra determinazione non avremmo organizzato il vertice con il Brasile, né quello con l’Africa. Sono solo tre esempi dei tanti altri che potrei citare.</p>
      <p sl="pt">Inoltre, i tempi sono cambiati, la volontà è cambiata, il governo polacco è cambiato e ora possiamo persino celebrare una Giornata europea contro la pena di morte. Dovremmo pertanto essere soddisfatti, congratularci con noi stessi e, soprattutto, ringraziare il Presidente del Consiglio e tutta la sua équipe , il corpo diplomatico portoghese, il ministro degli Esteri, il sottosegretario di Stato e l’intero governo, nonché il Presidente della Commissione europea e la Commissione stessa per il loro contributo, perché è stata una grande Presidenza e ne sono davvero molto orgogliosa. Grazie.</p>
    </intervention>
    <intervention id="2-035" speaker_id="28127" name="Lena EK" is_mep="True" mode="spoken" nationality="Sweden" birth_date="16-01-1958" birth_place="Mönsterås" p_group="Group of the Alliance of Liberals and Democrats for Europe" m_state="SE">
      <p sl="en">Signor Presidente, i negoziati svoltisi a Bali sul cambiamento climatico sono stati estremamente positivi, ma dobbiamo guardare oltre. Si è trattato di un primo passo riuscito sulla strada verso Copenaghen. I partecipanti dei vari rami dell’Unione europea hanno svolto davvero un lavoro eccellente e la Presidenza portoghese li ha coordinati in modo ineccepibile. Vorrei tuttavia richiamare l’attenzione sugli interrogativi e sui problemi che si pongono dinanzi a noi, in particolare riguardo a un paio di questioni.</p>
      <p sl="en">Innanzi tutto, la tabella di marcia. Dobbiamo seguire da vicino ogni riunione in programma sulla via verso Copenaghen. Dobbiamo farlo in cooperazione e dando piena attuazione alle misure e agli strumenti del nuovo Trattato, perché in futuro questi temi richiederanno la procedura di codecisione, il che significa altri metodi di lavoro e maggiore collaborazione tra la Commissione, il Consiglio e il Parlamento, cosa che io mi aspetto.</p>
      <p sl="en">Vorrei ora tornare un attimo ai problemi. Dobbiamo impegnarci con il gruppo G77 in contesti quali la silvicoltura, la combinazione di trasferimento di tecnologia e la lotta contro la povertà e i cambiamenti climatici. Si potrebbero preparare questi interventi in modo più adeguato rispetto a Bali, ed è assolutamente urgente muoversi in tal senso.</p>
      <p sl="en">Ho qui con me il pacchetto strategico completo della Commissione per il processo di Lisbona. All’attività in materia di cambiamento climatico dobbiamo integrare non solo il Trattato di Lisbona ma anche il processo di Lisbona. Ritengo che ci sia ancora molto da dimostrare se vogliamo intavolare trattative, percorrere tutto il cammino e mantenere le promesse che l’Europa ha pronunciato a Bali.</p>
    </intervention>
    <intervention id="2-037" speaker_id="26828" name="Guntars KRASTS" is_mep="True" mode="spoken" nationality="Latvia" birth_date="16-10-1957" birth_place="Rīga" p_group="Union for Europe of the Nations Group - Vice" m_state="LV">
      <p sl="lv">Signor Presidente, desidero congratularmi con la Presidenza portoghese per i risultati conseguiti e per essere magnificamente riuscita a impreziosire la sua ricca agenda con un nuovo trattato. Era un momento in cui era necessario raggiungere un’intesa sul Trattato di riforma, non solo per rafforzare la capacità istituzionale, ma innanzi tutto per assicurare che gli Stati membri erano ancora fiduciosi riguardo alla loro capacità di accordarsi. La Presidenza portoghese ha fissato uno standard che può servire da valido punto di riferimento per le future presidenze e dobbiamo proseguire su questa linea. Il Trattato di Lisbona deve sviluppare la propria attrattiva, soprattutto dal momento che non sarà oggetto di una consultazione referendaria nei paesi che ne hanno respinto la versione precedente. Dobbiamo dimostrare ai cittadini europei e al resto del mondo che l’Europa ha effettivamente acquisito dinamismo e ha raggiunto un accordo tecnico, e che l’Unione europea non è solo un progetto economico, ma comporta anche la collaborazione volta a conseguire obiettivi sociali. L’Unione europea sarà in grado di dimostrare i benefici insiti nel Trattato di Lisbona se riuscirà ad accordarsi su riforme economiche rapide e lungimiranti. I piani programmatici comunitari offrono varie soluzioni che vengono globalmente rispettate, quali le decisioni della Rete europea della concorrenza e le azioni volte a ridurre i cambiamenti climatici. Vi sono tuttavia alcune aree in cui l’Unione europea è da lungo tempo indecisa. Per esempio, non è stata in grado di pervenire a un’intesa riguardo a una politica comune in materia di sicurezza dell’approvvigionamento energetico e di liberalizzazione dei mercati dell’elettricità e del gas, che in vari modi determinerà la competitività dell’Unione europea su scala globale. La capacità dell’Unione europea a introdurre riforme interne ne definirà la competenza ad agire all’esterno. Sarà questo dinamismo a delineare in maniera crescente lo status internazionale dell’UE, a rafforzarne l’attrattiva agli occhi dei potenziali Stati membri nonché la sua capacità di assorbimento. L’adozione del Trattato di Lisbona dovrebbe segnare una linea di demarcazione volta a dissipare i dubbi sulla capacità dell’Unione europea ad aggiungere paesi che soddisfano indiscutibilmente i criteri di adesione e mi auguro che all’Ucraina venga presto offerta l’opportunità di dimostrare la sua ferma volontà di entrare a far parte dell’Unione europea. Grazie.</p>
    </intervention>
    <intervention id="2-039" speaker_id="28111" name="Mary Lou McDONALD" is_mep="True" mode="spoken" nationality="Ireland" birth_date="01-05-1969" birth_place="Dublin" p_group="Confederal Group of the European United Left - Nordic Green Left" m_state="IE">
      <p sl="en">Signor Presidente, il 2008 è destinato a essere un anno decisivo per noi dell’Unione europea e, in effetti, il Trattato di Lisbona plasmerà potenzialmente il futuro dell’Unione in modo definitivo. I sostenitori del Trattato affermano oggi in quest’Aula che l’obiettivo principe dell’atto è ottimizzare i poteri decisionali. Affermazione falsa. Siamo infatti dinanzi a un’ennesima strategia politica ambiziosa volta a togliere il processo decisionale in settori critici dalla sfera di competenza degli Stati membri per trasferirlo alle istituzioni dell’UE, istituzioni che rimangono al di fuori della portata dei cittadini. Le disposizioni in merito ai parlamenti nazionali, alle petizioni dei cittadini e al principio di sussidiarietà sono semplici misure di facciata.</p>
      <p sl="en">In Irlanda avremo l’opportunità di esprimere un voto riguardo al Trattato in oggetto e sono certa che il nostro Taoiseach invidi i leader di Francia e Paesi Bassi che possono ignorare le opinioni dei propri cittadini o gli altri capi di Stato e di governo che non sono tenuti a sottoporre il Trattato all’approvazione della popolazione. In Irlanda il governo pretende che la nostra reputazione di buoni europei non possa esimersi dall’accettazione di questo Trattato. I valori della democrazia, dell’inclusione sociale, della costruzione della pace, nei cui confronti l’UE ha teoricamente assunto un impegno, sono tutelati al massimo dai buoni europei che respingono questo pessimo Trattato. Il popolo irlandese non ha bisogno del bello e del buono dell’Europa che ci dice che non esiste alcuna alternativa a Lisbona.</p>
      <p sl="en">Desidero rivolgermi a quei leader dell’UE che hanno mostrato interesse nei confronti del nostro paese: se siete così propensi a farvi coinvolgere in una campagna referendaria, organizzatene una a casa vostra. In caso contrario, lasciateci continuare il nostro dibattito e prendere la nostra decisione democratica.</p>
    </intervention>
    <intervention id="2-041" speaker_id="1275" name="Jens-Peter BONDE" is_mep="True" mode="spoken" nationality="Denmark" birth_date="27-03-1948" birth_place="Åbenrå" p_group="Independence/Democracy Group - Co" m_state="DK">
      <p sl="en">Signor Presidente, ho presentato le mie scuse per iscritto riguardo a quanto accaduto lo scorso mercoledì quando ho saputo che un membro del mio gruppo aveva spintonato un commesso. I commessi si comportano con molta serietà e professionalità e a loro va tutto il nostro rispetto. Si è perso il controllo di una visibile dimostrazione pacifica. Me ne dispiace molto, perché il Trattato di Lisbona merita una protesta visibile.</p>
      <p sl="en">I primi ministri hanno fatto tabula rasa dei risultati di due consultazioni referendarie. Se fosse avvenuto in Venezuela ognuno di noi avrebbe protestato. Adesso, tutti i primi ministri hanno applaudito il loro collega danese quando al vertice ha raccontato di come aveva ingannato i suoi cittadini riguardo al referendum .</p>
      <p sl="en">Il nuovo Trattato è stato oggetto di negoziati che si sono svolti dietro le porte più chiuse che abbia mai visto nei miei 29 anni di carriera in questo Emiciclo. Un quarto dei membri non ha potuto esercitare alcuna influenza né sapere del rimescolamento degli articoli della Costituzione nel Trattato di Lisbona. I premier hanno firmato che un trattato che nessuno di loro aveva letto nella versione finale rinumerata e l’Ungheria ha ora ratificato qualcosa di cui non conosce il contenuto.</p>
      <p sl="en">Al Consiglio è stato chiesto di ingannare il pubblico nascondendo, rinumerando e modificando l’interlinea in modo da presentare un trattato più grande come un minitrattato. Un comportamento di questo genere merita una protesta democratica.</p>
    </intervention>
    <intervention id="2-043" speaker_id="4238" name="Hans-Peter MARTIN" is_mep="True" mode="spoken" nationality="Austria" birth_date="11-08-1957" birth_place="Bregenz" p_group="Non" m_state="AT">
      <p sl="de">Signor Presidente, è indiscutibile il fatto che abbiate indubbiamente attraccato qui una nave in balia delle onde al molo del Tejo. L’interrogativo è solo questo: cosa c’è a bordo della nave? È stato oggi risolto quello che era stato oggetto di osservazione non poco critica da parte dell’ex Presidente tedesco Roman Herzog riguardo alla Costituzione? Non viene più a riva, non è più sulla nave del Trattato di riforma? O lo state semplicemente accantonando?</p>
      <p sl="de">Affermate che disponiamo della capacità di agire. C’è qualcosa in questa dichiarazione, solo che non è ancora un valore democratico. Persino le dittature sono orgogliose quando possono dimostrare di avere la capacità di agire. E che cosa dire della questione della giustizia, dove sta il progresso in questo caso? Ritengo che ci sia una via d’uscita da questa impasse burocratica e in questo spreco in cui vi siete cacciati qui. La soluzione sarebbe il referendum . È una vergogna che lo evitiate se siete convinti di aver attraccato al molo del Tejo la nave giusta.</p>
    </intervention>
    <intervention id="2-045" speaker_id="2097" name="Giles CHICHESTER" is_mep="True" mode="spoken" nationality="United Kingdom" birth_date="29-07-1946" birth_place="London" p_group="European Conservatives and Reformists Group" m_state="GB">
      <p sl="en">Signor Presidente, desidero esprime i miei complimenti al Primo Ministro per la dichiarazione di oggi e per il mandato di Presidente in carica del Consiglio.</p>
      <p sl="en">Mi fa piacere che il Consiglio europeo rinnovi il proprio impegno riguardo agli interventi per contrastare i cambiamenti climatici. Accolgo altresì con favore l’impegno di affrontare la questione delle barriere che ancora ostacolano il completamento del mercato unico, anche se mi preoccupa che l’accento posto sulla strategia di Lisbona sembri sviare l’attenzione dall’esigenza di procedere a una riforma economica verso il cosiddetto “modello sociale”.</p>
      <p sl="en">Temo che il vertice di Lisbona sia stato un incontro il cui ricordo non sarà motivo di orgoglio per il Primo Ministro britannico. Ha siglato un Trattato per il quale, secondo le promesse fatte al popolo britannico, sarebbe stato indetto un referendum . Ora è venuto meno all’impegno assunto. Sono dell’avviso che il Trattato non riesca ad affrontare le questioni fondamentali della trasparenza e della responsabilità – avvicinare l’Europa ai cittadini –, una delle priorità della dichiarazione di Laeken.</p>
      <p sl="en">Il comportamento del Primo Ministro Brown è stato al contempo eccezionale e goffo. Apponendo la firma al Trattato tout court ha turbato la maggioranza del popolo britannico, snobbando la cerimonia formale ha insultato i capi di governo suoi omologhi. Persino per i suoi standard , si è trattato di uno straordinario errore di calcolo politico.</p>
      <p sl="en">L’annuncio dell’istituzione di un gruppo di riflessione sul futuro dell’Europa non è notizia gradita. Per quale motivo ci occorre un altro organo quando ne abbiamo appena avuto uno straziante e autoimpostosi riguardo alla Costituzione? Il Primo Ministro Brown afferma che non si terrà più un dibattito istituzionale. Ha dichiarato, e cito, “È giunto il momento di concentrarsi sull’economia, sulla sicurezza, sull’ambiente”. In effetti il Presidente Sarkozy sottolinea “al contrario – si penserà in grande”.</p>
      <p sl="en">Secondo quanto ha annunciato, e cito “il compito del gruppo è definire un nuovo sogno europeo”. Credevo che questo fosse ciò che si riteneva avesse fatto Giscard d’Estaing. Ammetto di essere un po’ confuso. Forse il Primo Ministro mi può aiutare.</p>
    </intervention>
    <intervention id="2-047" speaker_id="4262" name="Jo LEINEN" is_mep="True" mode="spoken" nationality="Germany" birth_date="06-04-1948" birth_place="Bisten" p_group="Group of the Progressive Alliance of Socialists and Democrats in the European Parliament" m_state="DE">
      <p sl="de">Signor Presidente, signor Presidente in carica del Consiglio, tra tutti i risultati positivi conseguiti in questo ultimo semestre, la firma del Trattato di Lisbona è senza dubbio l’apice assoluto della Presidenza portoghese. Ritengo che il Trattato di Lisbona, che si guadagnerà un posto nei libri di storia, sia il terzo trattato europeo significativo dopo il Trattato di Roma e quello di Maastricht.</p>
      <p sl="de">A seguito del vertice di Nizza del dicembre 2000, quindi esattamente sette anni fa, quest’Assemblea ha dedicato molta energia e si è impegnata a fondo nell’ottica di ottenere un trattato europeo migliore e credo che l’intero Emiciclo la ringrazierà per aver fatto sì che questo oggi, a distanza di sette anni, diventasse realtà. Può diventare realtà se tutti i 27 Stati membri lo ratificano anche, come è stato più volte ribadito in questa sede. La scorsa settimana a Strasburgo sono rimasto sconvolto, a essere sincero, nello scoprire che esiste una coalizione di nove paesi che si oppone all’Europa, dalla sinistra radicale alla destra radicale. Non facciamoci imbrogliare: molti di coloro che qui affermano di voler coinvolgere i cittadini, in realtà vogliono solo confonderli e ostacolare l’Europa. Non si tratta della partecipazione dei cittadini, ma di bloccare ulteriormente l’unità europea.</p>
      <p sl="de">Una delle visioni del Trattato di Lisbona è la creazione di una democrazia europea e questo è un elemento nuovo, che non esiste altrove nel mondo. Posso ringraziare che anche il regolamento sui partiti europei abbia visto la luce durante questa Presidenza. Abbiamo davvero dato vita a un capolavoro in prima lettura. Offre anche le basi per fondamenta politiche europee e, quindi, per varie piattaforme volte a introdurre un dibattito europeo e un’opinione pubblica europea. In conclusione del mio intervento vorrei aggiungere, signor Presidente del Consiglio Sócrates, che abbiamo gettato un seme qui, che in pochi anni crescerà e diventerà un albero gigantesco pieno di rami. Spero che questi rami siano già visibili nella campagna per le prossime elezioni europee in programma per giugno 2009. Molte grazie per la sua Presidenza.</p>
    </intervention>
    <intervention id="2-049" speaker_id="4514" name="Andrew DUFF" is_mep="True" mode="spoken" nationality="United Kingdom" birth_date="25-12-1950" birth_place="Birkenhead" p_group="Group of the Alliance of Liberals and Democrats for Europe" m_state="GB">
      <p sl="en">Signor Presidente, penso che la nostra esperienza della Presidenza sia tale per cui, laddove è previsto il voto a maggioranza qualificata, come nel caso del riesame delle prospettive finanziarie per poter sostenere il progetto GALILEO, riusciamo a compiere progressi.</p>
      <p sl="en">In quei casi in cui si può ricorrere al voto a maggioranza qualificata ma non lo si fa – si pensi alla direttiva sull’orario di lavoro – non si adottano decisioni, non si profila alcun compromesso e non si registra alcun progresso. Il Trattato di Lisbona estende il voto a maggioranza qualificata. In futuro, dimostriamo di nutrire piena fiducia in noi nel ricorrervi.</p>
      <p sl="en">Sono tuttavia il trattato di Lisbona e la Carta che rimarranno quale testamento eterno di una Presidenza condotta con competenza, efficienza e fascino. Obrigado .</p>
    </intervention>
    <intervention id="2-051" speaker_id="28196" name="Irena BELOHORSKÁ" is_mep="True" mode="spoken" nationality="Slovakia" birth_date="13-03-1948" birth_place="Piešťany" p_group="Non" m_state="SK">
      <p sl="sk">Grazie, signor Presidente, onorevoli colleghi, oggi la nostra seduta vede il termine di una delle più importanti presidenze dell’UE degli ultimi dieci anni.</p>
      <p sl="sk">È stato un semestre atipico sotto il profilo della politica, con il paese alla guida della Presidenza che si è prodigato per coordinare gli Stati membri dell’UE. Dopo il mandato della Germania, dai risultati estremamente positivi, che è riuscita a portare a termine il periodo di riflessione sulla Costituzione, la Presidenza portoghese ha sovrinteso con successo alla firma del cosiddetto Trattato di Lisbona. Come in passato, quando il Portogallo è entrato nei libri di storia quale fondatore e scopritore di una nuova terra, oggi la storia europea moderna ricorderà questo paese come il fondatore di una nuova storia nell’ambito dell’Unione europea.</p>
      <p sl="sk">Ritengo che la posizione del Parlamento europeo assumerà, nel contesto di questo accordo, un’importanza di gran lunga maggiore rispetto a quella riservatagli finora.</p>
      <p sl="sk">La Presidenza portoghese non è da lodare solo per questo documento fondamentale, ma anche per il vertice tra Unione europea e Brasile nonché per quello con l’Africa, conclusosi di recente. Entrambi questi incontri hanno gettato solide basi per le attività dei paesi che deterranno la Presidenza in futuro e per rafforzare l’influenza dell’Unione europea in quelle parti del mondo.</p>
      <p sl="sk">Signor Presidente, desidero ringraziarla per il suo impegno e le auguro un Natale sereno.</p>
    </intervention>
    <intervention id="2-053" speaker_id="4382" name="Avril DOYLE" is_mep="True" mode="spoken" nationality="Ireland" birth_date="18-04-1949" birth_place="Dublin" p_group="Group of the European People's Party (Christian Democrats) and European Democrats" m_state="IE">
      <p sl="en">Signor Presidente, mi associo ai ringraziamenti e ai complimenti espressi alla presidenza portoghese. Sono del parere, non scevro di pregiudizio, che più è piccolo il paese migliore è la presidenza, ma tralasceremo per un attimo questa riflessione.</p>
      <p sl="en">Grazie in particolare per il lavoro svolto per il vertice UE-Africa, il vertice UE-Brasile, la politica marittima integrata e, soprattutto, per aver fatto sì che la firma del Trattato di Lisbona diventasse realtà.</p>
      <p sl="en">Non ci sarà alcun Trattato fino a quanto tutti i 27 Stati membri non lo avranno ratificato. C’è un rischio insito nel modo in cui ci esprimiamo, nel linguaggio che usiamo e nel tempo verbale, ossia il pericolo di partire dal presupposto che tutti i 27 Stati membri si accingano a ratificare il Trattato.</p>
      <p sl="en">Lo Stato membro cui appartengo, l’Irlanda, deve indire un referendum , una consultazione che accettiamo di buon grado, anche se sarei disonesta se non ammettessi che ho provato qualcosa che assomiglia leggermente all’invidia quando ho sentito con quanta facilità l’Ungheria abbia proceduto alla ratifica.</p>
      <p sl="en">La difficoltà riguarderà il referendum in Irlanda, il rischio che – come nelle precedenti consultazioni referendarie – il nostro elettorato manifesterà il crescente senso di frustrazione nei confronti dell’attuale governo lasciandosi prendere dalla tentazione di non votare a favore del Trattato di Lisbona, quando in realtà l’intenzione è ben diversa. Sarebbe davvero come prendere a calci il governo, una pedata di medio termine al governo, voi sapete dove. E mi rivolgo ai miei colleghi del Fine Gael , chiedendo loro di fare tutto quanto possibile al fine di garantire che questo governo giunga con successo alla ratifica del trattato di Lisbona grazie al risultato delle urne, di tirare fuori e trasmettere il messaggio, di impegnarsi nei confronti del popolo, di investire nel messaggio in una macchina di pubbliche relazioni che tranquillizzi in merito al fatto che offriremo all’Europa la risposta che davvero merita.</p>
      <p sl="en">Non si può dare nulla per scontato. Dobbiamo ricordare ai nostri elettori irlandesi che è solo dopo aver aderito all’Unione europea che l’Irlanda è diventata davvero indipendente, culturalmente e psicologicamente. L’appartenenza all’Unione ha ampliato i nostri orizzonti e ci ha incoraggiati a guardare al di là dei nostri confini.</p>
      <p sl="en">L’Irlanda è riuscita a lasciarsi alle spalle la pesante eredità del colonialismo e a instaurare nuove relazioni con il Regno Unito, che ha sostenuto il processo di pace nell’Irlanda del Nord, e questo traguardo deve essere visto come una parte significativa della storia moderna europea, in parallelo al fondamentale riavvicinamento tra Francia e Germania.</p>
      <p sl="en">Ammiro l’adesione e il contributo dell’Irlanda all’Unione europea. Quando sono nel mio paese mi guardo attorno e vedo una società fiduciosa e pluralista ben diversa dall’Irlanda settaria e introspettiva in cui sono cresciuti i nostri genitori e i nostri nonni. L’Europa ha aiutato l’Irlanda a definire il nostro posto nel grande mondo. È giusto che ripaghiamo l’Europa ratificando il Trattato di Lisbona. Non date nulla per scontato, onorevoli colleghi, fino a quando non è fatto. Non sarà un compito facile.</p>
    </intervention>
    <intervention id="2-054" speaker_id="1253" is_mep="True" mode="spoken" role="Presidente" name="Hans-Gert PÖTTERING" nationality="Germany" birth_date="15-09-1945" birth_place="Bersenbrück " p_group="Group of the European People's Party (Christian Democrats)" m_state="DE">
      <p sl="unknown">Onorevole Doyle, quando si è riferita alle dimensioni del paese che detiene la Presidenza, voleva dire che la Presidenza irlandese avrebbe anche potuto fare meglio?</p>
      <a text="(Si ride)"/>
    </intervention>
    <intervention id="2-055" speaker_id="28392" name="Józef PINIOR" is_mep="True" mode="spoken" nationality="Poland" birth_date="09-03-1955" birth_place="Rybnik" p_group="Socialist Group in the European Parliament" m_state="PL">
      <p sl="pl">Signor Presidente, innanzi tutto desidero rendere merito alla Presidenza portoghese per il lavoro svolto e al Primo Ministro José Sócrates quale fautore della firma del Trattato di Lisbona. È un importante risultato per l’Europa, un grande momento storico che giunge dopo anni di profonda crisi per l’Unione europea.</p>
      <p sl="pl">Nel frattempo, tutti gli Stati membri dell’UE dovranno ratificare il Trattato negli anni a venire. Non sarà un compito facile; siamo oggi testimoni di come gli strumenti della democrazia diretta vengano cinicamente manipolati contro la democrazia europea.</p>
      <p sl="pl">Non ho alcuna esitazione ad affermare che coloro che oggi vedono con cinismo l’istituzione di consultazioni referendarie non sono in buona fede. Abbiamo assistito a tale situazione una settimana fa a Strasburgo, quando vari estremisti della scena politica europea hanno urlato lo slogan del referendum , un qualcosa che è di per sé valido, contro il Trattato europeo, e quindi, di fatto, contro il sistema europeo della democrazia liberale.</p>
      <p sl="pl">Signor Presidente, oggi volevo anche soffermarmi su un punto di carattere molto personale. Venticinque anni fa nell’Europa orientale abbiamo gridato lo slogan di un’Europa senza frontiere contro i dittatori del nostro paese. Oggi, questa settimana, l’Europa è diventata effettivamente un continente privo di frontiere, l’Unione europea, in termini simbolici, tecnici e organizzativi. Questo è un grande momento per i popoli dei paesi delle nazioni dell’UE.</p>
    </intervention>
    <intervention id="2-057" speaker_id="4326" name="Cristina GUTIÉRREZ-CORTINES" is_mep="True" mode="spoken" nationality="Spain" birth_date="17-12-1939" birth_place="Madrid" p_group="Group of the European People's Party (Christian Democrats)" m_state="ES">
      <p sl="es">Signor Presidente, desidero fare appello alla responsabilità del Consiglio, della Presidenza portoghese e della Commissione riguardo alla direttiva sul suolo trasmessa al Consiglio.</p>
      <p sl="es">Dopo ampi confronti, il Parlamento ha adottato una proposta che era molto più aperta, meno burocratica e di gran lunga più flessibile del testo presentato dalla Commissione. Quest’Assemblea l’ha adottata in seguito a innumerevoli dibattiti, con 496 voti a favore e 161 contrari. In questo modo abbiamo inviato un messaggio al Consiglio che non è stato in grado di negoziare a sufficienza la scorsa settimana.</p>
      <p sl="es">Il Consiglio e la Commissione non sono riusciti a comprendere che il Parlamento stava proponendo un nuovo modo di legiferare nell’Europa dei 27, caratterizzati da sviluppi normativi diversi, esperienze e sistemi burocratici diversi. Dobbiamo cercare nuovi canali per avvicinarci ai cittadini. La soluzione non è legiferare meno, non è un’interruzione dell’attività normativa, bensì trovare formule più aperte e flessibili come proposto dal Parlamento.</p>
      <p sl="es">Abbiamo presentato un documento che stabilisce il risultato da raggiungere, secondo quanto afferma l’articolo 249 del Trattato, e, in cambio, lasciamo agli Stati membri la facoltà di scegliere la forma e i metodi. Se l’Europa intende assumere la guida in questioni quali i cambiamenti climatici e l’ambiente, non può affidarsi esclusivamente a strategie di regolamentazione, fiscalità e giudiziarizzazione della politica ambientale. Dobbiamo imparare a comprenderci l’uno con l’altro in libertà e flessibilità. È questo ciò che si chiede a un’Europa giovane.</p>
    </intervention>
    <intervention id="2-059" speaker_id="photo_generic" name="José Sócrates" is_mep="True" mode="spoken">
      <p sl="pt">Presidente in carica del Consiglio. − Signor Presidente, inizierò affermando che è stata una Presidenza al servizio dell’Europa e un progetto pro-europeo. Non è stata una Presidenza mirata a soddisfare tutti, ma condotta per fare da spartiacque, per ricevere il plauso di coloro che sono a favore dell’Europa, ma anche per accogliere le proteste di coloro che sono contro l’Europa. Noi siamo orgogliosi anche di questo. Chi fischia gli oratori, chi tenta di disturbare l’esercizio della democrazia nei parlamenti, non ha bisogno di scusarsi, in quanto abbiamo proclamato proprio in questa sede la Carta dei diritti fondamentali, che sancisce la tolleranza quale valore europeo fondamentale, e la tolleranza anche nei confronti di coloro che non comprendono lo spirito e l’atteggiamento democratici.</p>
      <p sl="pt">Desidero inoltre aggiungere, onorevoli deputati, che non condivido la visione spesso puerile e infantile di coloro che ritengono che esista una netta separazione fondamentale tra la politica estera e quella interna. Nel mio paese, la Presidenza portoghese è presa con molta serietà e tutti i nostri primi ministri, me incluso, hanno dimostrato il buon senso di ritenere cruciale e prioritario il lavoro da svolgere ogniqualvolta è stato il momento di assumere il mandato della Presidenza, perché il progetto europeo è anche una questione di politica interna per il Portogallo, che non riguarda quindi solo gli stranieri e l’Europa, no, riguarda noi, i portoghesi. Questo è il motivo per cui i primi ministri hanno sempre attribuito la massima priorità all’impegno nei confronti dell’azione e dell’agenda europee, in quanto siamo ben consci del fatto che, negli affari europei, è grazie al progetto europeo che difendiamo i nostri stessi interessi.</p>
      <p sl="pt">E poi, sapete? Anch’io appartengo a un partito, e, per fortuna, a un paese, in cui si segue la regola di Churchill: all’estero non critichiamo o attacchiamo mai il nostro governo. Ci schieriamo dalla sua parte fino al ritorno a casa, poi recuperiamo il tempo perso quando il governo è in condizione di difendersi. È più leale, è così che ci comportiamo in Portogallo, questo è il modo dignitoso in cui la tradizione portoghese nonché la cultura politica portoghese si comportano quando il paese detiene la Presidenza dell’UE.</p>
      <p sl="pt">Ora vorrei evidenziare un importante motivo per cui ritengo che siamo riusciti a compiere progressi lo scorso anno. Abbiamo registrato progressi, e se volgiamo lo sguardo all’Europa all’inizio dell’anno e la guardiamo ora alla fine dell’anno, potremo osservare che abbiamo compiuto passi avanti anche in funzione del programma congiunto definito dalle tre Presidenze, uno strumento molto prezioso. Questo coordinamento tra le tre Presidenze, debitamente articolato con il programma della Commissione, ha aiutato l’Europa e ritengo sia mio dovere portarvi la mia personale esperienza; sono dell’avviso che mi abbia aiutato non poco e che abbia contribuito al lavoro di concerto con la Presidenza precedente. Ho sempre sostenuto riguardo al Trattato di Lisbona che è un atto che deve molto alla Presidenza precedente, alla Presidenza di Angela Merkel e alla sua leadership che hanno reso possibile ottenere un mandato senza il quale non avremmo avuto il Trattato.</p>
      <p sl="pt">Qualcuno ha chiesto “Perché il Brasile?” È molto semplice da capire. Per la stessa ragione per cui abbiamo un partenariato strategico con la Cina, l’India e la Russia, e quindi non averne uno con il Brasile è un errore, in quanto nel mondo nulla si ottiene – sto solo affermando ciò che è politicamente ovvio –, nel mondo nulla si ottiene nel campo dell’ambiente o degli scambi senza il Brasile. Il Brasile è oggi un nuovo partner internazionale di grande e vitale importanza e questo è il motivo per cui ritengo che la politica estera dell’UE sia migliore, più coerente e più completa se può vantare un partenariato con il Brasile.</p>
      <p sl="pt">Un altro punto è la perseveranza al vertice con l’Africa, qualcuno ha menzionato questo aspetto, la perseveranza. Ed è proprio ciò che abbiamo fatto, abbiamo perseverato. Ricordo bene che quando un anno e mezzo fa parlavamo del vertice con l’Africa nessuno credeva davvero che saremmo riusciti nel nostro intento. Tutti puntavano sulle difficoltà e sugli ostacoli, ma noi abbiamo perseverato perché abbiamo sempre pensato di essere nel giusto, che sarebbe stato un errore rinunciare, e abbiamo sempre percepito che c’era la volontà di organizzarlo da parte di entrambi e avevamo ragione. È un altro dei motivi per cui il vertice è stato un successo.</p>
      <p sl="pt">Infine, questa Presidenza ha fatto avanzare l’Europa, ed è quello che volevo dire. Tuttavia, abbiamo solo compiuto alcuni passi avanti, non è la fine della storia, no, siamo ben distanti dalla fine della storia. Solo un piccolo passo, sono ben consapevole delle sue dimensioni; so bene che la politica è uno sforzo incessante e che come si è terminato un compito ce ne sarà subito un altro da affrontare. So anche molto bene che, per quanto riguarda la migrazione, dobbiamo sviluppare la questione della “blue card”; so bene che dobbiamo progredire sul versante della flessicurezza; so bene che resta molto da fare, ma abbiamo registrato progressi in tutte queste aree; siamo andati avanti. Dopo tutto, negli ultimi cinquant’anni il progetto europeo non è stato formato da altro se non da piccoli ma decisi passi avanti. Per questo mi rivolgo a voi in questi termini, perché sono fermamente convinto che con la Presidenza portoghese siamo andati avanti e abbiamo fatto progressi e quanto abbiamo compiuto è stato a favore del progetto europeo; niente altro, il progetto europeo, come ho affermato, perché siamo sempre stati guidati dagli interessi del nostro paese, difesi grazie al progetto europeo. Un paese che desidera condividere la propria sovranità con altri e partecipare a questa straordinaria avventura che consiste nel vedere 27 Stati condividere la loro sovranità in settori che vent’anni fa erano considerati aree di sicurezza nazionale. Condividere tale sovranità significa dare al mondo un esempio di cooperazione per la pace, per lo sviluppo, e questa è l’avventura europea. Mi sento onorato di aver apportato un modesto contributo e vorrei lasciarvi con l’orgoglio che i portoghesi provano per questo. Il mio paese è sempre stato molto a favore dell’Europa. I portoghesi sono estremamente europeisti, credono nell’Europa, e come me e molti di voi, hanno vissuto un sentimento di frustrazione nel vedere l’Europa trascinarsi stancamente per tre anni. Volevano superare l’impasse , desideravano andare avanti. Ci siamo mossi in avanti e quel che più conta è che lo abbiamo fatto con un trattato che porta il nome della nostra capitale. Desideravo anche dirvi quanto orgoglioso e onorato si senta il mio paese per aver avuto l’opportunità di servire l’Europa negli ultimi sei mesi. Vi ringrazio molto.</p>
    </intervention>
    <intervention id="2-061" speaker_id="photo_generic" name="José Manuel Barroso" is_mep="True" mode="spoken">
      <p sl="pt">Commissario. − Signor Presidente, onorevoli deputati, in conclusione di un dibattito di estremo interesse desidero sottolineare molto rapidamente un punto menzionato poc’anzi anche dal Primo Ministro José Sócrates, che ritengo un’importante lezione per il futuro.</p>
      <p sl="pt">Penso sia legittimo e corretto – l’ho già fatto e non solo per una questione di cortesia – congratularsi di cuore con la Presidenza portoghese per il lavoro svolto. La Presidenza ha tuttavia avuto anche l’eleganza di condividere il merito per il risultato conseguito con le altre istituzioni e persino con altre Presidenze, in particolare quella tedesca, e di fatto stiamo già collaborando con la prossima, la Presidenza slovena. Credo che sia importante riflettere su queste conclusioni del Presidente in carica del Consiglio, il Primo Ministro del Portogallo, in quanto, come ha giustamente affermato l’onorevole Doyle, dobbiamo ancora ratificare il Trattato.</p>
      <p sl="pt">Non dobbiamo dividere il campo europeo. In quest’Aula abbiamo varie famiglie politiche, ma dopo aver ascoltato alcuni interventi, ho avuto l’impressione che determinate persone siano dell’avviso che ora possiamo di nuovo polarizzare il dibattito europeo. È naturale e legittimo esprimere varie soluzioni percorribili per il futuro dell’Europa e che le diverse famiglie politiche avanzino proposte che spesso sono contraddittorie. Quello che mi sembra un grave errore, e che francamente desidererei che nessuno commetta più, sarebbe tornare ad attaccare Bruxelles, o attaccare la Commissione europea, o cedere – a destra o a sinistra – a critiche facili nei confronti delle istituzioni europee. Sarebbe un gravissimo errore.</p>
      <p sl="pt">Le varie famiglie politiche, le diverse istituzioni devono presentare le loro proposte, ma devono avere l’intelligenza e la strategia politica di non suddividere il campo europeo, soprattutto di non farlo artificialmente. Come ha affermato giustamente il Primo Ministro portoghese, il Presidente in carica del Consiglio, ci sono un tempo e un luogo per ogni cosa; c’è lo spazio nazionale e c’è lo spazio europeo. Se ora dividessimo il campo pro Europa, che si estende da sinistra verso destra passando per il centro, ma che è sinceramente a favore del progresso europeo, secondo me sarebbe un errore enorme. Lo dichiaro con l’autorità di un Presidente della Commissione che ha sempre tentato di rendere compatibile un’agenda moderna con la competitività europea quale vocazione sociale, che ha persino cercato di correggere gli sbagli commessi in precedenza, non dalla mia Commissione, e si è sforzato al massimo, collaborando con lealtà con il Consiglio e il Parlamento, di raggiungere nuove intese a favore dell’Europa. È quanto volevo dire, in questo periodo natalizio, in risposta ad alcuni interventi dallo spirito meno natalizio, affermare che noi della Commissione proseguiremo il nostro lavoro con profondo e totale impegno, prodigandoci per portare a termine ciò che è stato un progetto straordinario, il lavoro che la Presidenza portoghese – e ancora una volta mi congratulo con il Primo Ministro Sócrates e tutta la sua squadra – ha lasciato in condizioni molto migliori di quelle da qualche tempo a questa parte.</p>
      <p sl="pt">La verità è questa: quando pensiamo a dov’è oggi l’Europa e a dov’era due o tre anni fa, facciamo bene ad avere fiducia e pertanto auguro a tutti voi un eccellente 2008, pieno di successo per ognuno di voi a livello personale e per l’Europa.</p>
    </intervention>
    <intervention id="2-062" speaker_id="1253" is_mep="True" mode="spoken" role="Presidente" name="Hans-Gert PÖTTERING" nationality="Germany" birth_date="15-09-1945" birth_place="Bersenbrück " p_group="Group of the European People's Party (Christian Democrats)" m_state="DE">
      <p sl="unknown">Signor Presidente della Commissione, la ringrazio infinitamente anche per il lavoro da lei svolto. Onorevoli colleghi, desidero aggiungere solo una cosa: ci siamo giustamente complimentati con la Presidenza portoghese, abbiamo lodato l’operato della Commissione, ma senza il Parlamento europeo questo Trattato non sarebbe più stato sul tavolo e quindi anche noi abbiamo motivo di essere orgogliosi per aver sempre mantenuto la nostra posizione con la grande maggioranza di quest’Assemblea.</p>
      <p sl="unknown">La discussione è chiusa.</p>
      <p sl="unknown">Dichiarazioni scritte (articolo 142 del Regolamento)</p>
    </intervention>
    <intervention id="2-930" speaker_id="2309" name="Richard CORBETT" is_mep="True" mode="written" nationality="United Kingdom" birth_date="06-01-1955" birth_place="Southport" p_group="Group of the Progressive Alliance of Socialists and Democrats in the European Parliament" m_state="GB">
      <p sl="en">La firma del Trattato di riforma ha rappresentato l’apice della Presidenza del Consiglio portoghese, ed è accolta con favore la notizia che il parlamento ungherese lo abbia già ratificato (nonostante non si disponga ancora del beneficio dell’opinione del Parlamento europeo dal momento che voteremo a febbraio).</p>
      <p sl="en">Ha suscitato non pochi commenti il fatto che Gordon Brown sia arrivato in ritardo alla cerimonia della firma, un fatto che secondo alcuni era da attribuire a una sorta di riluttanza. Si può però dare una diversa lettura all’accaduto: nonostante l’agenda fitta di impegni (che prevedeva la sua prima apparizione come Primo Ministro dinanzi al Commons Liaison Committee) rendesse impossibile la sua presenza alla cerimonia, ha insistito per siglare comunque di persona l’atto anziché demandare la firma a David Miliband, cosa assolutamente fattibile.</p>
    </intervention>
    <intervention id="2-929" speaker_id="4466" name="Ilda FIGUEIREDO" is_mep="True" mode="written" nationality="Portugal" birth_date="30-10-1948" birth_place="Troviscal - O. Bairro" p_group="Confederal Group of the European United Left - Nordic Green Left - Vice" m_state="PT">
      <p sl="pt">Nel presente dibattito sulla Presidenza portoghese, il Presidente del Consiglio dell’Unione europea ha posto un particolare accento sul Trattato che raccoglie l’essenza della cosiddetta Costituzione europea, e al quale egli vuole associare il nome di Lisbona.</p>
      <p sl="pt">Purtroppo questa non è stata una buona Presidenza per i lavoratori e i poveri dell’Unione europea.</p>
      <p sl="pt">Non si può essere soddisfatti sapendo che la Presidenza portoghese è riuscita a consolidare il percorso neoliberale, prevedendo perfino una concorrenza più libera, in modo che i gruppi economici e finanziari possano imporre le loro condizioni e prosperare sulle rovine delle microimprese e delle PMI e della privatizzazione dei servizi pubblici, possano esercitare pressione affinché la loro interpretazione di flessicurezza sia una vera arma per sfruttare chiunque lavori, perpetuando l’applicazione pratica sempre più neoliberale della strategia di Lisbona.</p>
      <p sl="pt">Come è emerso chiaramente dal confronto, le potenze europee cercheranno di consolidare ed espandere il loro potere, tentando di aggirare il diritto dei popoli di ogni paese di avere la possibilità di esprimere il proprio parere in merito al Trattato grazie a una consultazione referendaria, a seguito di un dibattito democratico sul contenuto del testo da firmare. La preparazione della campagna di propaganda è nelle mani delle potenze e delle élite di potere che, nei vari Stati, sostengono le politiche della destra, nel tentativo di sfuggire al referendum , tranne in Irlanda, dove è obbligatorio.</p>
    </intervention>
    <intervention id="2-928" speaker_id="28173" name="Zita PLEŠTINSKÁ" is_mep="True" mode="written" nationality="Slovakia" birth_date="13-06-1961" birth_place="Nitra" p_group="Group of the European People's Party (Christian Democrats) and European Democrats" m_state="SK">
      <p sl="sk">Onorevoli colleghi, in occasione del termine del mandato della Presidenza portoghese desidero esprimere la mia soddisfazione per il fatto che il 21 dicembre 2007 le frontiere interne dell’area Schengen diventeranno una cosa del passato.</p>
      <p sl="sk">Signor Primo Ministro José Sócrates, desidero manifestarle il mio apprezzamento e ringraziarla per il suo personale coinvolgimento e per l’impegno estremamente attivo del Portogallo nello sforzo di far sì che la libera circolazione delle persone, una delle quattro libertà fondamentali dell’Unione, diventasse realtà per i cittadini di nove Stati membri, tra cui il mio, la Slovacchia, entro la scadenza stabilita.</p>
      <p sl="sk">Il cammino verso questa libertà a lungo attesa all’interno dell’UE non è stato facile e in varie occasioni è sembrato che l’intero progetto fosse giunto a un’impasse . Un anno fa non c’era molto da festeggiare, dal momento che la Commissione europea era stata avvertita all’epoca che la data dell’ampliamento dello spazio senza frontiere sarebbe stata spostata al 2009. Il ritardo è stato causato da difficoltà nella preparazione del SIS II, inteso ad aumentare il potenziale dell’attuale SIS e a consentirne l’allargamento a est dell’UE.</p>
      <p sl="sk">Vari Stati membri non erano disponibili a cercare una soluzione, ma i rappresentanti portoghesi non hanno esitato. Poco dopo i primi segni di crisi, l’adozione dell’elegante soluzione “SISone4all” proposta dai portoghesi ha offerto un barlume di speranza, inducendo a pensare che l’obiettivo del tanto atteso allargamento dello spazio Schengen poteva essere conseguito.</p>
      <p sl="sk">Grazie al costruttivo approccio e alla determinazione dimostrata dalla Presidenza portoghese quest’anno, avremo un Natale senza controlli dei passaporti.</p>
    </intervention>
  </section>
  <section id="creitem6" title="6. Composizione delle commissioni e delle delegazioni: vedasi processo verbale"/>
  <section id="creitem7" title="7. Calendario delle prossime sedute: vedasi processo verbale"/>
  <section id="creitem8" title="8. Interruzione della sessione"/>
</text>
