<?xml version='1.0' encoding='utf-8'?>
<text id="20110323.IT" lang="it" date="2011-03-23" place="Bruxelles" edition="Edizione GU">
  <section id="creitem1" title="1. Ripresa della sessione">
    <intervention id="3-004-000" speaker_id="28269" is_mep="True" mode="spoken" role="Presidente">
      <p sl="unknown">Dichiaro ripresa la sessione del Parlamento europeo, interrotta giovedì 10 marzo 2011.</p>
    </intervention>
  </section>
  <section id="creitem2" title="2. Approvazione del processo verbale della seduta precedente: vedasi processo verbale"/>
  <section id="creitem3" title="3. Benvenuto">
    <intervention id="3-007-000" speaker_id="28269" is_mep="True" mode="spoken" role="Presidente">
      <p sl="unknown">Vorrei porgere il benvenuto in plenaria a Maria Romana de Gasperi, figlia del grande statista italiano Alcide de Gasperi, uno dei fondatori della Comunità europea.</p>
      <a text="(Applausi)"/>
    </intervention>
  </section>
  <section id="creitem4" title="4. Dichiarazioni della Presidenza">
    <intervention id="3-009-000" speaker_id="28269" is_mep="True" mode="spoken" role="Presidente">
      <p sl="unknown">Un altro annuncio che vi vorrei fare riguarda le notizie spiacevoli provenienti da alcuni paesi non troppo lontani da noi: Bahrain, Siria e Yemen. In tutti questi paesi si è ricorso alla forza per soffocare le dimostrazioni promosse dai cittadini che chiedono a gran voce una svolta democratica.</p>
      <p sl="unknown">I governi che imbracciano le armi contro i propri cittadini perdono ogni legittimità democratica. Bisogna porre fine alla violenza e processare i responsabili.</p>
      <p sl="unknown">Un’altra informazione: vi annuncio che in data odierna abbiamo ricevuto la notifica delle dimissioni dal Parlamento di uno dei nostri onorevoli colleghi, l’onorevole Thaler. Un altro deputato, l’onorevole Strasser, ha reso nota la propria intenzione di dimettersi dalla propria carica nei prossimi giorni. Un terzo parlamentare, l’onorevole Severin, ha abbandonato il gruppo dell’Alleanza progressista di Socialisti e Democratici al Parlamento europeo ed è diventato un parlamentare non iscritto.</p>
      <p sl="unknown">Tali dimissioni sono scaturite dalle gravi accuse apparse sulla stampa circa il comportamento inappropriato di alcuni deputati di quest’Assemblea. Stamani ho convocato una riunione di emergenza dell’Ufficio di Presidenza per discutere della situazione. Ci riuniremo nuovamente stasera per proseguire il dibattito.</p>
      <p sl="unknown">Ritengo di esprimere l’opinione dell’Ufficio di Presidenza del Parlamento europeo e della maggioranza dei deputati di quest’Assemblea quando affermo che siamo intenzionati ad adottare una politica che non mostrerà alcuna tolleranza nei confronti delle azioni che sono sfociate nelle dimissioni dei nostri colleghi.</p>
      <a text="(Applausi)"/>
      <p sl="unknown">In qualità di Presidente da voi eletto, onorevoli deputati, sarò inflessibile nel mantenere l’integrità di questa Assemblea e dei deputati che la compongono. Mi preme ricordarvi l’immensa responsabilità pubblica che ci compete in veste di rappresentanti eletti dal popolo. I cittadini ci hanno attribuito il diritto di esercitare l’autorità per loro conto. Non dobbiamo deludere tale fiducia. L’Ufficio di Presidenza ha deciso che dobbiamo trarre le conseguenze di questo incidente infelice. Il Parlamento sta tentando di ricostruire i fatti. Collaboreremo incondizionatamente con tutte le autorità competenti per chiarire l’accaduto e verificare tutte le informazioni. Su richiesta dell’Ufficio di Presidenza, sarò in contatto con i ministeri nazionali per gli Affari esteri dei paesi dei deputati interessati per verificare quali azioni intendano compiere le autorità giudiziarie di tali paesi.</p>
      <p sl="unknown">In sede di Parlamento, dobbiamo adoperarci per rafforzare il nostro codice di condotta interno per questioni analoghe in futuro, stabilendo inoltre sanzioni più severe. A nostro parere, gli eventi recentemente verificatisi dimostrano la necessità di istituire un codice di condotta vincolante per le lobby che operano presso le istituzioni dell’Unione europea.</p>
      <a text="(Applausi)"/>
      <p sl="unknown">Vi terrò informato sugli sviluppi in tempo reale.</p>
    </intervention>
    <intervention id="3-010-000" speaker_id="97086" name="Sonia Alfano" is_mep="True" mode="spoken">
      <p sl="it">Signor Presidente, onorevoli colleghi, io volevo intervenire prima che lei mettesse in evidenza la determinazione di questo Parlamento nel chiedere le dimissioni anche dell’altro collega, dell’ultimo altro collega, che non ha ancora rassegnato le dimissioni.</p>
      <p sl="it">La ringrazio e ringrazio il Parlamento tutto che ha deciso con fermezza e con determinazione di attuare una politica pari a tolleranza zero perché qua ne va di mezzo la credibilità di tutti quanti noi di questo Parlamento e soprattutto noi dobbiamo ricordarci che rappresentiamo 500 milioni di cittadini e non le lobby, grazie.</p>
    </intervention>
    <intervention id="3-011-000" speaker_id="1164" name="Bruno Gollnisch" is_mep="True" mode="spoken">
      <p sl="fr">Signor Presidente, condivido appieno la sua severità. Auspico che valga anche per i giornalisti, che non possono fomentare gli animi istigandoli a commettere reati e che hanno anch’essi gravemente violato la propria deontologia. Per il resto, quest’Aula è troppo convinta della propria presunzione d’innocenza perché io possa commentare ulteriormente l’accaduto.</p>
    </intervention>
    <intervention id="3-012-000" speaker_id="4238" name="Hans-Peter Martin" is_mep="True" mode="spoken">
      <p sl="de">Signor Presidente, vorrei esordire spezzando una lancia a favore dei giornalisti. Ritengo che quanto accaduto meriti un elogio. Onorevole Buzek, si rende conto che verrà denunciata un’altra decina di casi? Vorrebbe unirsi alla nostra raccomandazione – è la proposta che vorrebbe fare la lista di Hans-Peter Martin – secondo cui questi deputati dovrebbero dimettersi prima di essere denunciati sui mass media, per evitare di causare altri danni al grande progetto europeo di pace?</p>
      <p sl="de">Le chiedo pertanto di sottoporre questa richiesta all’attenzione dell’Ufficio di Presidenza e anche di darne comunicazione ai gruppi.</p>
    </intervention>
    <intervention id="3-013-000" speaker_id="96789" name="Joanna Senyszyn" is_mep="True" mode="spoken">
      <p sl="pl">Signor Presidente, nella sua dichiarazione ha affermato di esprimere il parere dell’Ufficio di Presidenza e della maggioranza del Parlamento. In realtà si tratta del parere dell’intero Parlamento europeo. Ci dissociamo dalle azioni compiute dai nostri ex colleghi. Grazie.</p>
    </intervention>
    <intervention id="3-014-000" speaker_id="1911" name="Martin Schulz" is_mep="True" mode="spoken">
      <p sl="de">Signor Presidente, non avrei chiesto di prendere la parola se non in reazione al penultimo intervento. Ritengo che la tolleranza zero vada applicata a tutti i membri di quest’Assemblea. Vorrei pertanto porgere la seguente domanda, a cui chiederei di ricevere una risposta chiara. Signor Presidente, lei o il Segretario generale di questo Parlamento potete confermare che l’onorevole Martin ha l’obbligo di rimborsare al Parlamento europeo 168 000 euro in virtù di una sentenza della Corte di giustizia europea in materia di irregolarità contabile?</p>
      <a text="(Applausi)"/>
    </intervention>
    <intervention id="3-015-000" speaker_id="28269" is_mep="True" mode="spoken" role="Presidente">
      <p sl="unknown">Onorevoli deputati, vi propongo di passare ai prossimi punti del nostro ordine dei lavori.</p>
    </intervention>
  </section>
  <section id="creitem5" title="5. Composizione delle commissioni e delle delegazioni: vedasi processo verbale">
    <intervention id="3-018-000" speaker_id="4556" name="Nirj Deva" is_mep="True" mode="spoken">
      <p sl="en">Signor Presidente, poiché di recente il sisma giapponese e la sofferenza che ha causato in questo paese sono passati in secondo piano, non sarebbe opportuno che questo Parlamento ne prendesse atto e si unisse al popolo giapponese e alla sua democrazia esprimendo le nostre condoglianze mediante l’osservazione di un minuto di silenzio?</p>
    </intervention>
    <intervention id="3-019-000" speaker_id="28269" is_mep="True" mode="spoken" role="Presidente">
      <p sl="unknown">La scorsa settimana abbiamo indetto una riunione di tutti i deputati del Parlamento europeo con il Presidente della Commissione europea e il Presidente del Consiglio dell’Unione europea Van Rompuy. All’inizio della riunione ho espresso la nostra solidarietà a tutta la nazione giapponese. Ho anche citato le loro terribili sofferenze. Siamo profondamente toccati dalla tragedia del popolo giapponese. Abbiamo anche osservato un minuto di silenzio in Aula per onorare la memoria di coloro che sono periti in questa catastrofe. è anche seguita una breve discussione sul tema. Credo che l’Assemblea abbia fatto il possibile per esprimere la nostra solidarietà al popolo giapponese. Grazie molte.</p>
      <a text="(Applausi)"/>
    </intervention>
  </section>
  <section id="creitem6" title="6. Composizione dei gruppi politici: vedasi processo verbale"/>
  <section id="creitem7" title="7. Interpretazione del regolamento: vedasi processo verbale"/>
  <section id="creitem8" title="8. Composizione del Parlamento">
    <intervention id="3-022-000" speaker_id="28269" is_mep="True" mode="spoken" role="Presidente">
      <p sl="unknown">Il gruppo dell’Alleanza progressista di Socialisti e Democratici al Parlamento europeo mi ha informato che a decorrere da oggi l’onorevole Severin non farà più parte di tale gruppo. Stavolta si tratta di una notifica ufficiale. Ai sensi dell’articolo 211, paragrafo 3 del regolamento, la commissione per gli affari costituzionali ha proposto la seguente interpretazione dell’articolo 128 intitolato “Esercizio dei diritti del Parlamento avanti la Corte di giustizia dell’Unione europea”. Il testo integrale dell’interpretazione è disponibile per una vostra eventuale verifica. La suddetta interpretazione sarà da considerarsi approvata se non verranno avanzate obiezioni entro l’apertura della seduta di giovedì 24 marzo 2011. Avete quindi tempo fino a domani alle 9.00 per avanzare obiezioni a tale interpretazione. Il testo è molto lungo, per cui non ve lo leggerò, ma tutti voi avete accesso a tale interpretazione.</p>
      <p sl="unknown">Vorrei inoltre comunicarvi che l’onorevole Thaler si è dimesso dal Parlamento con effetto dal 21 marzo 2011. Ai sensi dell’articolo 4, paragrafo 1, e dell’articolo 3 del regolamento, il Parlamento ha preso nota delle dimissioni e ha constatato la vacanza a partire dalla data che vi ho appena indicato. L’onorevole Soullie si è dimessa dal Parlamento a decorrere dal 24 marzo 2011. Ai sensi dell’articolo 4, paragrafo 1, e dell’articolo 3 del regolamento, il Parlamento ha preso nota delle dimissioni e ha constatato la vacanza a partire dalla data che vi ho appena indicato. Inoltre le autorità competenti francesi mi hanno informato che l’onorevole Soullie sarà sostituita dall’onorevole Hortefeux a decorrere dal 24 marzo 2011. Ritengo che l’onorevole Hortefeux sia oggi presente in Aula. è in Aula, onorevole Hortefeux? Non lo vedo, non c’è.</p>
      <p sl="unknown">Ai sensi dell’articolo 3, paragrafo 2 del regolamento, fino alla convalida delle sue credenziali o all’emissione di una decisione a dirimere eventuali controversie, l’onorevole Hortefeux siederà in Parlamento e in seno agli altri organi e godrà di tutti i diritti a lui spettanti ai sensi del regolamento, a condizione che abbia previamente presentato una dichiarazione scritta in cui afferma di non detenere alcuna carica che sia incompatibile con quella di deputato del Parlamento europeo. Vedo che l’onorevole Cohn-Bendit vorrebbe intervenire.</p>
    </intervention>
    <intervention id="3-023-000" speaker_id="1934" name="Daniel Cohn-Bendit" is_mep="True" mode="spoken">
      <p sl="fr">Signor Presidente, sia io sia lei sappiamo bene che è stato presentato un ricorso contro l’assunzione della carica di deputato di questo Parlamento da parte dell’onorevole Hortefeux. Ritengo che sia quanto meno deludente che il governo francese non attenda almeno la verifica di questo stato di cose. Poiché l’onorevole Hortefeux non ha espresso la propria accettazione né ha partecipato alla sessione inaugurale di Strasburgo, non può sostituire l’onorevole di cui vorrebbe prendere il posto.</p>
      <p sl="fr">Per tale ragione, chiedo al gruppo del Partito popolare europeo (Democratico cristiano), che si reputa tanto legalista, di attendere una decisione giuridica per sapere se l’onorevole Hortefeux abbia o meno diritto di sedere in quest’Aula. Altrimenti siamo in presenza di uno scandalo giuridico. è come se stessimo cercando di ordirne uno.</p>
    </intervention>
    <intervention id="3-024-000" speaker_id="33775" name="Jean-Pierre Audy" is_mep="True" mode="spoken">
      <p sl="fr">Signor Presidente, non è la prima volta che il nostro onorevole collega Cohn-Bendit, che ha definito un Presidente – un Primo ministro – un dittatore alla maniera di Hugo Chavez, non rispetta la democrazia. Brice Hortefeux è stato eletto deputato del Parlamento europeo nel giugno 2009. è un fatto incontestabile. All’epoca era stato nominato ministro degli Interni. Il diritto francese sancisce che un rappresentante eletto del Parlamento europeo che entra nella compagine di governo può riprendersi il seggio in Parlamento contestualmente all’uscita da tale governo. è esattamente …</p>
      <a text="(Interruzione dell’onorevole Cohn-Bendit: “Non aveva un seggio, è questo il problema, onorevole.”)"/>
      <p sl="fr">Brice Hortefeux è stato eletto deputato del Parlamento europeo. Siete d’accordo su questo?</p>
      <p sl="fr">Mi avvio a concludere, signor Presidente. In virtù dei trattati e del diritto, spetta indiscutibilmente agli Stati membri nominare i propri europarlamentari. Essendo stato eletto, Brice Hortefeux è stato legittimamente proposto dalle autorità francesi per occupare tale seggio nella nostra Assemblea. La dichiarazione che ha rilasciato è inaccettabile.</p>
    </intervention>
    <intervention id="3-025-000" speaker_id="4342" name="Joseph Daul" is_mep="True" mode="spoken">
      <p sl="fr">Signor Presidente, vorrei semplicemente ricordare all’onorevole Cohn-Bendit che, per opporsi all’assegnazione di una vacanza, deve essere innanzi tutto formulata una proposta in tal senso. Se non viene presentata alcuna proposta, la commissione per gli affari legali è impossibilitata ad analizzare la situazione.</p>
      <p sl="fr">Prima di intervenire in questo modo, vi suggerisco di riflettere prima di agire. è tutto.</p>
      <a text="(Interruzione dall’onorevole Cohn-Bendit: “Sì, ma potrebbe non avere un seggio.”)"/>
      <p sl="fr">è lei che mi chiede di osservare la legge. Mi sono sempre attenuto alla legge. Lasciamo ora che la commissione per gli affari legali emetta il proprio verdetto. Non può farlo senza una proposta. Ce lo dirà la commissione per gli affari legali se tale proposta sia o meno legittima. Ci tengo a ribadirlo: riflettiamo prima di agire.</p>
    </intervention>
    <intervention id="3-026-000" speaker_id="97137" name="Sylvie Goulard" is_mep="True" mode="spoken">
      <p sl="fr">Signor Presidente, concordo pienamente con l’idea di attendere i risultati dell’analisi giuridica. Vorrei soltanto aggiungere una cosa: nel nostro paese stiamo assistendo a un’ondata di estremismo dovuto indubbiamente al fatto che parte della classe politica ritiene di poter disporre liberamente di mandati e cariche. Ci aspettiamo qualcosa di più dalla Francia, soprattutto nei confronti del Parlamento, che ha la sua sede a Strasburgo.</p>
    </intervention>
    <intervention id="3-027-000" speaker_id="28269" is_mep="True" mode="spoken" role="Presidente">
      <p sl="unknown">Vorrei riprendere le parole che vi ho appena letto. Fintantoché non saranno state convalidate le sue credenziali o non sarà stata emessa una sentenza a dirimere eventuali controversie, l’onorevole Hortefeux è da considerarsi un deputato del Parlamento europeo che agisce ai sensi delle norme stipulate per i deputati del Parlamento europeo. La questione dev’essere sottoposta a verifica.</p>
    </intervention>
  </section>
  <section id="creitem9" title="9. Presentazione di documenti: vedasi processo verbale"/>
  <section id="creitem10" title="10. Interrogazioni orali e dichiarazioni scritte (presentazione): vedasi processo verbale"/>
  <section id="creitem11" title="11. Storni di stanziamenti: vedasi processo verbale"/>
  <section id="creitem12" title="12. Ordine dei lavori: vedasi processo verbale"/>
  <section id="creitem13" title="13. Turno di votazioni">
    <intervention id="3-033-000" speaker_id="28269" is_mep="True" mode="spoken" role="Presidente">
      <p sl="unknown">L’ordine del giorno reca il turno di votazioni.</p>
      <a text="(Per i risultati e altri dettagli della votazione: vedasi processo verbale)"/>
    </intervention>
  </section>
  <section id="creitem14" title="13.1. Modifica del trattato sul funzionamento dell’Unione europea relativamente a un meccanismo di stabilità per gli Stati membri la cui moneta è l’euro (A7-0052/2011, Elmar Brok) (votazione)">
    <intervention id="3-036-000" speaker_id="1263" name="Elmar Brok" is_mep="True" mode="spoken" role="relatore">
      <p sl="de">Signor Presidente, onorevoli deputati, questo meccanismo europeo di stabilità è necessario per garantire la certezza durevole del diritto e la solidarietà con i paesi in difficoltà, ma anche per consolidare l’euro, assicurare la necessaria disciplina di bilancio e consentire una risposta comune alle sfide rappresentate dalla crescita.</p>
      <p sl="de">Poiché una procedura ordinaria avrebbe richiesto tempi più lunghi, e anche per evitare un referendum in alcuni Stati membri, si è deciso di optare per una procedura semplificata di modifica del trattato. Tuttavia, il Parlamento afferma che questa non dovrebbe diventare la procedura corrente e che in questo caso dovremmo effettivamente seguire l’iter della procedura ordinaria di revisione del trattato.</p>
      <p sl="de">Le proposte originarie prevedevano che si ricorresse semplicemente al metodo intergovernativo, in cui la Commissione avrebbe svolto un ruolo marginale e il Parlamento europeo sarebbe rimasto completamente escluso. Oggi possiamo riferire che, a seguito dei negoziati con la Commissione, la Banca centrale europea, il Presidente del Consiglio europeo e il Presidente dell’Eurogruppo, in quasi tutte le questioni concernenti di modelli, test e basi decisionali, in tutti gli aspetti che riguardano la definizione di un quadro e la proposta di un regolamento in materia in una procedura comunitaria, è stato sinora convenuto dal Consiglio europeo, dal Consiglio dei ministri delle Finanze, che anche il Parlamento europeo può prendere parte a tale processo e ricoprire un ruolo in tali questioni.</p>
      <p sl="de">All’inizio non eravamo quindi molto soddisfatti, ma ritengo che, se ricorreremo alle istituzioni europee e se potremo iniziare a utilizzare le procedure intergovernative come in precedenza, al momento opportuno sarà facile addivenire a una politica comunitaria chiara. Poiché sono state ora fissate le condizioni istituzionali, possiamo proporvi di approvare la presente procedura di modifica del trattato del Consiglio europeo e di mettere in moto il processo. Abbiamo pertanto presentato tali emendamenti con l’approvazione unanime della commissione per gli affari costituzionali. Dobbiamo far sì che le nostre interpretazioni vengano accettate e confermate anche dalle lettere del Presidente dell’Eurogruppo e del Commissario per gli affari monetari, nonché da una lettera del Presidente del Consiglio europeo. Ritengo che vi sia una base affidabile per procedere all’adozione di tale documento per consolidare l’euro, che ha segnato un enorme successo per l’Europa, e per andare avanti insieme.</p>
    </intervention>
    <intervention id="3-037-000" speaker_id="96892" name="Roberto Gualtieri" is_mep="True" mode="spoken" role="relatore">
      <p sl="it">Signor Presidente, onorevoli colleghi, nel rapporto che ci accingiamo a votare le riserve sulla decisione di adottare una revisione del trattato sul carattere intergovernativo del meccanismo rimangono, ma al tempo stesso noi provvediamo un'opinione favorevole, perché – come ha spiegato Elmar Brok – il negoziato che abbiamo condotto ci ha consentito di raggiungere degli importanti obiettivi che riguardano soprattutto il fatto che le condizionalità connesse agli aiuti saranno definite da un regolamento, quindi da una procedura di codecisione.</p>
      <p sl="it">Quindi è giusto dare un'opinione favorevole e vorrei ringraziare molti colleghi che hanno contribuito a questo risultato, il privilegio di lavorare con Elmar Brok, i consigli utilissimi di Ezio Pirillo e poi il lavoro dei due relatori della commissione ECON: Scicluna e Gauzès, Eli Schado, Dafne Häfner e i coordinatori dei gruppi e naturalmente i presidenti dei gruppi che ci hanno dato un importante sostegno politico, grazie.</p>
    </intervention>
    <intervention id="3-038-000" speaker_id="28269" is_mep="True" mode="spoken" role="Presidente">
      <p sl="unknown">Desidero porgere il benvenuto al Presidente della Commissione europea e al Vicepresidente della Commissione che sono qui con noi, nonché al Presidente in carica del Consiglio. Ci attendono delle votazioni molto importanti, lo sappiamo molto bene, per cui grazie della vostra presenza in un momento così cruciale.</p>
      <p sl="unknown">Onorevoli colleghi, potrete commentare la votazione domani. Adesso non è il momento di esprimere dichiarazioni di voto, pertanto vi invito a non farlo. Domani dopo la votazione potremo commentare tutte le questioni, quelle di oggi e di domani.</p>
    </intervention>
  </section>
  <section id="creitem15" title="14. Dichiarazioni di voto">
    <intervention id="3-041-125" speaker_id="96976" name="Luís Paulo Alves" is_mep="True" mode="written">
      <p sl="pt">Voto a favore della relazione, in quanto la proposta del Consiglio europeo di istituire un meccanismo di stabilità permanente creerebbe una procedura intergovernativa al di fuori dell’ambito comunitario, il che rappresenterebbe un precedente pericoloso. Le istituzioni europee, nella fattispecie la Commissione europea e il Parlamento, devono essere parte integrante di tale consiglio, in cui la Commissione dovrebbe rivestire il ruolo di membro, non di osservatore. Il Parlamento è un’organizzazione importante per il controllo democratico, e il Consiglio dovrebbe prendere in considerazione la proposta avanzata dal gruppo dell’Alleanza progressista di Socialisti e Democratici al Parlamento europeo concernente un possibile compromesso sul coinvolgimento del Parlamento nelle componenti operative del meccanismo. In tal senso, mi preme porre l’accento sull’idea della relazione secondo cui “il meccanismo non deve dare luogo a un nuovo modello di governance europea inferiore agli standard democratici raggiunti nell’Unione”. Inoltre, il meccanismo di stabilità deve essere considerato solo come una delle parti del quadro di soluzioni per la governance economica europea; ad esempio, la Commissione dovrebbe valutare l’opportunità di istituire un sistema futuro di eurobond.</p>
    </intervention>
    <intervention id="3-041-187" speaker_id="96862" name="Sophie Auconie" is_mep="True" mode="written">
      <p sl="fr">Il Consiglio europeo, che riunisce i capi di Stato o di governo europei, sta attualmente valutando l’attuazione di un meccanismo di stabilità per gli Stati membri appartenenti all’area dell’euro. Lo scopo consiste nel garantire collettivamente la stabilità finanziaria dell’Unione, attualmente a rischio. In questa risoluzione, che reputo equilibrata, il Parlamento accoglie favorevolmente l’iniziativa, ma chiede di andare oltre le misure provvisorie tese a stabilizzare la zona dell’euro. Condivido questo parere e ritengo che l’Unione europea debba continuare a rafforzare la propria governance economica, al fine di stabilizzare la crescita sostenibile, è ovvio, ma anche per incoraggiarla.</p>
    </intervention>
    <intervention id="3-041-250" speaker_id="96680" name="Zigmantas Balčytis" is_mep="True" mode="written">
      <p sl="lt">Oggi abbiamo votato a favore della modifica dell’articolo 36 del trattato di Lisbona, che consentirà all’UE di istituire un meccanismo di stabilità destinato esclusivamente ai membri della zona dell’euro. Il meccanismo europeo di stabilità si propone di rafforzare la disciplina di bilancio e il coordinamento delle politiche economiche e finanziarie degli Stati membri dell’area dell’euro, compresa la promozione di una risposta europea comune a sfide quali la crescita, il superamento degli squilibri economici e sociali e il miglioramento della competitività. Credo che tale meccanismo garantirà una maggiore stabilità finanziaria per la zona dell’euro e accelererà la ripresa economica degli Stati membri che ne fanno parte. Tuttavia, i paesi che non appartengono al club dell’euro, i più penalizzati dalla crisi, restano ai margini e la loro strada verso una ripresa economica più rapida e sostenibile sarà irrimediabilmente bloccata. Ritengo che l’Unione europea debba mostrare maggiore solidarietà e garantire agli Stati membri la massima assistenza per consentire loro di entrare nel club dell’area dell’euro e di diventare Stati membri a pieno titolo.</p>
    </intervention>
    <intervention id="3-041-500" speaker_id="38610" name="Slavi Binev" is_mep="True" mode="written">
      <p sl="bg">In veste di rappresentante della Bulgaria al Parlamento europeo, ho votato contro la proposta di decisione, in quanto ritengo che promuova la politica dei due pesi e delle due misure, a cui mi oppongo fermamente. Abbiamo già assistito all’applicazione di queste due misure nel caso della Grecia che, invece che essere punita, è stata premiata con 120 miliardi di euro, mentre la Bulgaria si preoccupa del proprio futuro incerto in seno all’area dell’euro.</p>
    </intervention>
    <intervention id="3-042-000" speaker_id="28354" name="Jan Březina" is_mep="True" mode="written">
      <p sl="it">L’introduzione del meccanismo di stabilità per gli Stati che usano la valuta comune rappresenta il primo ricorso all’opzione della revisione semplificata prevista nel trattato di Lisbona. Tale revisione dovrebbe essere appoggiata anche dai paesi che non utilizzano l’euro, in quanto la stabilità della moneta unica è indubbiamente anche nel loro interesse. Tuttavia, credo che non si debba fare un uso eccessivo di tale meccanismo, e plaudo al fatto che si sia mantenuta l’idea di attivarlo solamente in casi in cui sia assolutamente inevitabile. è un segnale importante in termini di responsabilità degli Stati e dei creditori, in quanto non istituisce una “Unione delle elargizioni” in cui i paesi finanziariamente irresponsabili gestiscono i propri affari a spese della stabilità finanziaria dei paesi con finanze pubbliche solide. Per contro, non temo che la revisione proposta crei le condizioni per l’introduzione di un meccanismo totalmente al di fuori dell’ambito comunitario. L’interpretazione e l’applicazione delle disposizioni rilevanti del trattato di Lisbona saranno in ogni caso soggette al controllo della Corte di giustizia europea. Va rispettata la disponibilità o meno degli Stati di coinvolgere nel meccanismo altri organi dell’Unione, mentre l’eventuale natura intergovernativa del meccanismo non deve necessariamente andare a discapito della qualità o della legittimità democratica. Nella misura in cui l’aspetto finanziario del meccanismo di stabilità è correlato ai bilanci nazionali, è piuttosto comprensibile e logico che il meccanismo debba essere di natura intergovernativa.</p>
    </intervention>
    <intervention id="3-043-000" speaker_id="96716" name="Zuzana Brzobohatá" is_mep="True" mode="written">
      <p sl="it">La relazione contiene una proposta di un meccanismo europeo di stabilità, che costituisce un elemento importante di un pacchetto globale di misure intese a definire un nuovo quadro, atto a rafforzare la disciplina di bilancio e il coordinamento delle politiche economiche e finanziarie degli Stati membri, il che dovrebbe includere la promozione di una risposta comune a livello europeo alle sfide legate alla crescita, superando contestualmente gli squilibri economici e sociali e migliorando la competitività. A mio parere, l’invito della Commissione a considerare anche altri meccanismi per assicurare la stabilità finanziaria e la crescita economica nella zona dell’euro è decisamente corretto. Reputo inoltre che la Commissione abbia ragione a chiedere la presentazione di proposte legislative che comprendano un meccanismo di stabilità e misure destinate a ridurre i rischi per la stabilità finanziaria, economica e sociale, fra cui un’efficace regolamentazione dei mercati finanziari. Inoltre, è quanto mai opportuno sottoporre a revisione il PSC. La relazione sostiene inoltre l’introduzione di strumenti per ridurre gli squilibri macroeconomici nella zona euro e misure finalizzate al risanamento dell’ambiente. Per le suddette ragioni, e anche per altri motivi, ho deciso di appoggiare la relazione.</p>
    </intervention>
    <intervention id="3-043-500" speaker_id="96867" name="Maria Da Graça Carvalho" is_mep="True" mode="written">
      <p sl="pt">Mi sono espressa a favore della risoluzione del Parlamento in quanto convengo col fatto che il meccanismo europeo di stabilità costituisce un elemento importante di un pacchetto globale di misure intese a definire un nuovo quadro, atto a rafforzare la disciplina di bilancio e il coordinamento delle politiche economiche e finanziarie degli Stati membri, il che dovrebbe includere la promozione di una risposta comune a livello europeo alle sfide legate alla crescita, superando contestualmente gli squilibri economici e sociali e migliorando la competitività.</p>
    </intervention>
    <intervention id="3-044-000" speaker_id="26851" name="Nikolaos Chountis" is_mep="True" mode="written">
      <p sl="el">Mi sono espresso a sfavore della relazione sulla modifica del trattato sul funzionamento dell’Unione europea per quanto concerne un meccanismo di stabilità per gli Stati membri la cui moneta è l’euro. I capi di Stato o di governo dell’Unione europea hanno reagito alla crisi economica con misure di austerità e tagli della spesa pubblica. Tali misure e politiche hanno messo in ginocchio i lavoratori della maggior parte dei paesi europei, in quanto si concretizzano in tagli delle retribuzioni, tagli alle pensioni, ridimensionamento dei diritti sociali e impennata della disoccupazione. In pratica, chi ha provocato la crisi economica costringe i lavoratori a pagarne le conseguenze. Tale modifica al trattato prepara il terreno a un ulteriore inasprimento delle misure di austerità e chiude un pacchetto di misure di vigilanza tra cui figurano il pacchetto sulla governance economica e il semestre europeo. Il “patto per l’euro” calpesta la politica economica nazionale e trasforma quasi a forza l’istituzione della zona euro in uno strumento nelle mani della Germania per esercitare la propria politica economica. Sono inoltre discorde con questo impiego specifico della procedura semplificata per la revisione del trattato. Ritengo che il metodo più appropriato per la modifica dei trattati sia il referendum in tutti gli Stati membri.</p>
    </intervention>
    <intervention id="3-044-500" speaker_id="1892" name="Carlos Coelho" is_mep="True" mode="written">
      <p sl="pt">Ho votato a favore della relazione Brok e Gualtieri che, in seno al quadro costituzionale dell’Unione riconosce la necessità di favorire la creazione di un meccanismo di stabilità per gli Stati membri la cui moneta è l’euro. La prassi dimostra che in seno all’UE occorre una maggiore governance economica, che produrrà effetti sulla politica economica e finanziaria e consentirà una maggiore disciplina di bilancio.</p>
      <p sl="pt">La relazione sottolinea giustamente che le misure temporanee sono insufficienti e che ogni tentativo di creare un sistema al di fuori del quadro istituzionale comunitario rappresenta una minaccia per il progetto dell’Unione; per tale motivo, invoca a ragione un ruolo più significativo per la Commissione europea.</p>
      <p sl="pt">Concordo inoltre con l’invito rivolto alla Commissione di presentare tutte le misure legislative che si dimostrino necessarie per rafforzare la stabilità finanziaria e la crescita economica sostenibile.</p>
    </intervention>
    <intervention id="3-044-750" speaker_id="96856" name="George Sabin Cutaş" is_mep="True" mode="written">
      <p sl="ro">Ho votato a favore della relazione sul meccanismo di stabilità per gli Stati membri della zona euro, dato che tale meccanismo rappresenta un progresso verso un miglior coordinamento delle politiche economiche a livello europeo. Al contempo, occorre un pacchetto globale di misure che serviranno a conseguire la stabilità economica e a dare impulso alla competitività a livello di Unione europea.</p>
    </intervention>
    <intervention id="3-045-000" speaker_id="96748" name="Cornelis de Jong" is_mep="True" mode="written">
      <p sl="en">Ho respinto la proposta in toto, in quanto non credo che risolva i problemi. Convengo con la CES che le modifiche proposte “preparerebbero il terreno a interferenze nel dialogo sociale e a interventi nei sistemi dei contratti collettivi di tutta Europa”.</p>
      <p sl="en">Inoltre, dissento dalla scelta di procedere a una procedura semplificata di revisione del trattato. Ritengo che andrebbe utilizzata la procedura ordinaria di revisione del trattato, per consentire una discussione adeguata e approfondita sul meccanismo di stabilità proposto e su altri possibili modifiche dei trattati, ad esempio sulla clausola in materia di progresso sociale.</p>
      <p sl="en">Infine, esorto gli Stati membri a indire referendum in tutti i paesi in merito alle proposte di modifica dei trattati.</p>
    </intervention>
    <intervention id="3-045-250" speaker_id="1289" name="Proinsias De Rossa" is_mep="True" mode="written">
      <p sl="en">Accolgo con favore la votazione odierna del Parlamento europeo sulla proposta di modifica del trattato. Tuttavia, è assolutamente imprescindibile che il vertice dei capi di Stato di questo finesettimana onori l’accordo con il Parlamento europeo. La maggior parte degli eurodeputati ritiene che il processo utilizzato dal Consiglio per produrre il testo proposto sia molto insoddisfacente. Se non fosse che è estremamente importante per la zona euro e che occorre con urgenza un meccanismo europeo permanente di stabilità, in particolare per gli Stati membri di piccole dimensioni quali l’Irlanda, io stesso avrei votato contro la proposta originaria. Il testo da noi convenuto oggi in sede di Parlamento europeo rappresenta le condizioni veramente minime necessarie per garantire la legittimità all’istituzione del meccanismo e al suo funzionamento. Non significa tuttavia che il gruppo socialdemocratico concordi con i programmi di austerità draconiani attesi da alcuni Stati membri senza alcuna corrispondenza con la loro sostenibilità economica.</p>
    </intervention>
    <intervention id="3-045-375" speaker_id="4335" name="Marielle De Sarnez" is_mep="True" mode="written">
      <p sl="fr">Il Parlamento appoggia la modifica limitata del trattato sull’Unione europea al fine di consentire l’attuazione di un meccanismo permanente di stabilità per l’area euro, che dovrebbe venir istituito formalmente nel corso della riunione del Consiglio europeo del 24 e 25 marzo in virtù della modifica dell’articolo 136 del trattato. Tale decisione contribuirà a rendere più permanente il meccanismo di stabilità finanziaria, che ha dimostrato la propria efficacia fin dal momento della sua creazione, lo scorso maggio. Disporremo pertanto di un meccanismo salutare del valore di 700 miliardi di euro per erogare prestiti, al tasso migliore possibile e con condizioni rigorose, ai paesi dell’area euro in difficoltà. Tuttavia, è inconcepibile che la modifica dei trattati consolidi un meccanismo basato solamente su impegni intergovernativi. Il metodo comunitario, che noi preferiamo, rappresenta una salvaguardia che a tutti gli Stati membri della zona euro sia riservato un trattamento paritario nell’accesso a tale fondo di salvataggio, accesso soggetto a condizioni rigorose. Per quanto riguarda il Fondo monetario internazionale, vigileremo sull’applicazione di condizioni adeguate che ne disciplinino la partecipazione.</p>
    </intervention>
    <intervention id="3-045-500" speaker_id="28310" name="Edite Estrela" is_mep="True" mode="written">
      <p sl="pt">Ho votato a favore della relazione che modifica il trattato sul funzionamento dell'Unione europea relativamente a un meccanismo di stabilità per gli Stati membri la cui moneta è l’euro, in quanto è essenziale per stabilizzare la zona euro nel lungo periodo, per limitare le speculazioni ai danni dei paesi europei e per proteggere il pubblico.</p>
      <p sl="pt">Malgrado la natura intergovernativa del meccanismo, lo reputo positivo per rafforzare il metodo comunitario, oltre al ruolo delle istituzioni europee nella governance economica dell’Unione, specificamente il ruolo della Commissione e del Parlamento europeo.</p>
    </intervention>
    <intervention id="3-045-750" speaker_id="photo_generic" name="Göran Färm, Anna Hedh, Olle Ludvigsson, Marita Ulvskog e Åsa Westlund" is_mep="True" mode="written">
      <p sl="sv">Noi socialdemocratici svedesi appoggiamo la relazione nel suo complesso. Riteniamo tuttavia che la formulazione del testo relativa a un mercato consolidato di eurobond sia eccessiva. Consideriamo la creazione di un sistema di eurobond un’idea interessante e promettente, ma riteniamo che la questione vada analizzata adeguatamente prima che si possa procedere ad attuarla in tutta sicurezza. Al momento sappiamo troppo poco per poter prendere decisioni definitive in questa fase.</p>
    </intervention>
    <intervention id="3-046-000" speaker_id="96977" name="Diogo Feio" is_mep="True" mode="written">
      <p sl="pt">In momenti eccezionali della vita degli Stati e delle organizzazioni, come quelli che stiamo attualmente attraversando, abbiamo tutti l’obbligo di individuare risposte appropriate e ambiziose alle sfide che ci attendono. La crisi del debito contro cui combatte l’Europa esige misure eccezionali e la maturità necessaria per individuare, nella nostra struttura istituzionale, la via che conduce a meccanismi capaci di dotare l’euro della stabilità e resistenza richieste. Servono misure stabilmente ancorate alla disciplina di bilancio, al coordinamento delle politiche macroeconomiche e all’esistenza di politiche per la crescita sostenibile.</p>
      <p sl="pt">Pur difendendo la stabilità legislativa, è il fatto di vivere in un momento eccezionale che mi porta ad appoggiare la modifica attualmente proposta dell’articolo 136 del trattato sul funzionamento dell’Unione europea in misura tale da consentire la creazione di un meccanismo permanente per salvaguardare la stabilità dell’area euro, come proposto dalla relazione A7-0282/2010 adottata dall’Assemblea in data 20 ottobre 2010.</p>
    </intervention>
    <intervention id="3-046-500" speaker_id="96899" name="José Manuel Fernandes" is_mep="True" mode="written">
      <p sl="pt">L’Unione europea deve rafforzare la propria governance economica, obiettivo che verrà raggiunto solamente utilizzando il metodo comunitario, con la leadership della Commissione, e non con il metodo intergovernativo.</p>
      <p sl="pt">Mi auguro che il rafforzamento del Patto di stabilità e crescita, il semestre europeo, la strategia Europa 2020 e la modifica dell’articolo 136 del trattato sul funzionamento dell’Unione europea riguardante un meccanismo di stabilità diano luogo a una crescita economica sostenibile. Il funzionamento di questo meccanismo deve rispettare i principi fondamentali del processo decisionale democratico, quali la trasparenza, il controllo parlamentare e la responsabilità democratica. Tale meccanismo costituisce un elemento importante di un pacchetto globale di misure intese a definire un nuovo quadro, atto a rafforzare la disciplina di bilancio e il coordinamento delle politiche economiche e finanziarie degli Stati membri, il che dovrebbe includere la promozione di una risposta comune a livello europeo alle sfide legate alla crescita, superando contestualmente gli squilibri economici e sociali e migliorando la competitività.</p>
      <p sl="pt">Ho votato a favore della creazione del meccanismo nella speranza che offra un contributo prezioso al conferimento di una maggiore stabilità dei mercati finanziari e alla promozione di una crescita economica sostenibile.</p>
    </intervention>
    <intervention id="3-047-000" speaker_id="96706" name="João Ferreira" is_mep="True" mode="written">
      <p sl="pt">La maniera semplificata in cui si intende modificare il trattato rivela la vacuità delle professioni di fede nell’importanza che il trattato di Lisbona attribuirebbe ai parlamenti nazionali – nonché al Parlamento europeo – e la falsità della retorica concernente l’approfondimento della democrazia. A poco più di un anno dalla sua entrata in vigore, il trattato, che doveva durare almeno una generazione, è già oggetto di modifica, e in maniera rapida e semplificata, per soddisfare i desideri e le pressioni del direttorato di poteri guidato dalla Germania, che ambisce a preservare a ogni costo il predominio economico e politico garantito dagli strumenti di quest’Unione, tra cui la moneta unica. Dibattiti, partecipazione e democrazia finiscono in secondo piano.</p>
      <p sl="pt">Se per adottare il trattato di Lisbona hanno evitato i referendum nazionali – e hanno ignorato i pochi che si erano tenuti – adesso non esitano a eludere anche il controllo dei parlamenti nazionali. è comprensibile, se consideriamo il fatto che, con il meccanismo che vogliono ora inserire nel trattato e con la cosiddetta “governance economica”, si corre il rischio che queste diventino parole vuote. Non sussiste più alcun dubbio sul fatto che intendano creare una vera e propria camicia di forza per gli Stati membri, in modo da costringerli ad attuare la strategia di approfondimento …</p>
      <a text="(La dichiarazione di voto è stata interrotta ai sensi dell’articolo 170 del regolamento)"/>
    </intervention>
    <intervention id="3-048-000" speaker_id="4466" name="Ilda Figueiredo" is_mep="True" mode="written">
      <p sl="pt">Siamo contrari a tutto il processo relativo alla preannunciata modifica del trattato di Lisbona, sia per quanto riguarda la sostanza, sia per quanto riguarda la forma.</p>
      <p sl="pt">La rigorosa condizionalità per la concessione di assistenza finanziaria ai sensi del meccanismo europeo di stabilità è inaccettabile per tutta una serie di ragioni, la più significativa delle quali è la possibilità di esautorare i poteri e di interferire con il governo degli Stati membri la cui moneta è l’euro; particolarmente grave è l’interferenza con le aree del bilancio, sociali e del lavoro.</p>
      <p sl="pt">Si tratta di una modifica che ricorre a un meccanismo del trattato stesso per tagliare fuori tutti, consentendo non soltanto un emendamento senza alcuna partecipazione democratica – che per di più avvalora il comportamento assunto al momento di respingere i referendum nazionali al fine di adottare il trattato – ma anche la creazione di un meccanismo che permette di tenere permanentemente sotto controllo le economie degli Stati membri.</p>
      <p sl="pt">Tale relazione si situa lungo la medesima direttrice, mediante la presentazione di determinati emendamenti al progetto di modifica del trattato sul funzionamento dell’Unione europea relativamente a un meccanismo di stabilità per gli Stati membri la cui moneta è l’euro, modifica presentata dalla Commissione. Tuttavia, punta sempre a consolidare il salto che si desidera promuovere come parte della suddetta governance economica, con la creazione del semestre europeo, l’inasprimento delle sanzioni …</p>
      <a text="(La dichiarazione di voto è stata interrotta ai sensi dell’articolo 170 del regolamento)"/>
    </intervention>
    <intervention id="3-048-500" speaker_id="2125" name="Pat the Cope Gallagher" is_mep="True" mode="written">
      <p sl="ga">In base al parere legale, occorre una modifica limitata del trattato per garantire che il meccanismo europeo di stabilità rientri nel quadro istituzionale dell’Unione europea.</p>
    </intervention>
    <intervention id="3-048-625" speaker_id="96953" name="Estelle Grelier" is_mep="True" mode="written">
      <p sl="fr">In assenza di altre soluzioni proposte dal Consiglio, si è reso necessario votare a favore di un meccanismo europeo permanente di stabilità, per soccorrere i nostri colleghi greci, portoghesi e irlandesi. Tuttavia, la discussione è ben lungi dall’essere conclusa. La concessione dei socialisti francesi non lascia presagire l’esito di altri dibattiti che ci attendono sulla questione della governance economica. Di fronte all’introduzione di questo meccanismo intergovernativo, è importante andare avanti e attuare strumenti che incoraggino la ripresa della crescita e delle attività commerciali. Tra l’altro, è per avere la sicurezza di poter finanziare tali strumenti che, unitamente ai miei colleghi socialisti, mi batto per incrementare la risorse proprie dell’Unione europea. Potremmo anche ricorrere ai Fondi strutturali in combinazione col meccanismo europeo di stabilità per far convergere al rialzo i paesi deficitari. Riusciremo a emergere dalla crisi solamente con bilanci ambiziosi e la promozione di un modello sociale europeo.</p>
    </intervention>
    <intervention id="3-048-750" speaker_id="96952" name="Sylvie Guillaume" is_mep="True" mode="written">
      <p sl="fr">Ho votato a favore di un meccanismo di stabilità (ESM) per gli Stati membri dell’area dell’euro per aiutare i nostri vicini in difficoltà. Tale meccanismo rappresenta in nuce quello che potrebbero essere in futuro gli eurobond in termini di capacità di finanziare il bilancio comunitario e di allentare la morsa dei mercati finanziari sul debito sovrano degli Stati membri. Deploro tuttavia il metodo di approvazione prescelto per l’ESM – una semplice consultazione del Parlamento europeo – in quanto l’approccio intergovernativo è prevalso su quello comunitario. Ciò rappresenta un rischio per la qualità del dibattito democratico, che è nondimeno necessario per attuare una politica economica efficace. Tale meccanismo rappresenta comunque una risposta parziale che non è sufficiente per incoraggiare la crescita e ridurre la disoccupazione.</p>
    </intervention>
    <intervention id="3-049-000" speaker_id="96758" name="Gerald Häfner" is_mep="True" mode="written">
      <p sl="de">Ho ritenuto che fosse mio dovere, come deputato del Parlamento, conseguire il livello massimo possibile di controllo democratico e di integrazione nei negoziati del meccanismo europeo di stabilità. Il risultato rappresenta pertanto un notevole miglioramento rispetto alla proposta originaria. Voto pertanto a favore. Vorrei tuttavia esprimere le mie obiezioni di fondo alla strada che abbiamo imboccato. Per l’ESM sarebbe stato opportuno ricorrere alla procedura ordinaria di revisione del trattato. Ciò avrebbe consentito il mantenimento della procedura in seno al quadro comunitario, con la partecipazione e il controllo democratico. Optare per il metodo intergovernativo è letale. Stiamo privatizzando i profitti (speculativi) e socializzando le perdite. Non è la strada giusta. Penalizziamo i contribuenti, ma proteggiamo le banche, i gestori patrimoniali e gli speculatori. Il settore pubblico finisce per prestare denaro alle banche. è il settore pubblico che si fa carico dei costi – non quello privato. In assenza di un concetto di denaro fondamentalmente nuovo e di norme giuridiche chiare per il settore bancario e finanziario, continueremo a limitarci a trattare i sintomi, senza porre rimedio alle cause sottostanti.</p>
    </intervention>
    <intervention id="3-049-500" speaker_id="2338" name="Ian Hudghton" is_mep="True" mode="written">
      <p sl="en">Mi sono astenuto da tutta la votazione sulla relazione. La Scozia non fa parte della zona euro e pertanto ho ritenuto giusto astenermi dal voto sulla questione. Detto ciò, mi preme rilevare che il paragrafo 6 fa riferimento alle nazioni europee più piccole “la cui economia potrebbe essere ritenuta non “indispensabile” per salvaguardare la zona euro nel suo insieme”. Ritengo che questo paragrafo sia sintomo di un’arroganza pericolosa; l’Unione europea è la somma di tutte le sue parti e l’importanza di tutte le economie europee è la stessa, indipendentemente dalle loro dimensioni. La storia ci mostra che le unioni basate sul predominio dei membri più grandi sono destinate al fallimento.</p>
    </intervention>
    <intervention id="3-049-750" speaker_id="96693" name="Juozas Imbrasas" is_mep="True" mode="written">
      <p sl="lt">Ho votato a favore della relazione in quanto la modifica del trattato di Lisbona adottata agevolerà l’istituzione del meccanismo europeo di stabilità permanente. La situazione attuale ci vede in notevoli difficoltà economiche e finanziarie e dimostra che dobbiamo adottare azioni molto specifiche in materia di coordinamento e vigilanza economica. Tuttavia, il meccanismo e il fondo di garanzia sono destinati esclusivamente ai membri della zona euro, mentre i paesi non appartenenti all’area euro saranno tagliati fuori; il risultato sarà una maggiore frammentazione dell’Unione europea. A mio avviso, l’UE deve dare prova di maggiore solidarietà, fornendo assistenza sia ai paesi dell’area euro sia a quelli che non vi appartengono, in modo da far loro assumere quanto prima lo status di Stati membri paritari e a pieno titolo; ciò ci consentirebbe pertanto di eliminare la discrepanza provvisoria che si annida nell’accordo di adesione all’Unione europea e di contribuire alla creazione di una Unione più coesa.</p>
    </intervention>
    <intervention id="3-049-875" speaker_id="96816" name="Giovanni La Via" is_mep="True" mode="written">
      <p sl="it">Egregio Presidente, onorevoli colleghi, la risoluzione relativa alla proposta di modifica del TFUE, approvato in Parlamento, riguardante la previsione di un meccanismo europeo di stabilità per la zona euro, rappresenta un importante traguardo atto a rafforzare la coesione e la competitività dell'economia e la stabilizzazione del sistema finanziario. Ho votato a favore della modifica, in considerazione del significato che l'euro riveste rispetto al progetto politico ed economico europeo, per una crescita sostenibile dell'Europa. La stabilizzazione della zona Euro appare di importanza strategica, e ritengo che l'Europa debba prevedere misure volte al rafforzamento della stessa, potenziando la sua governance economica in considerazione degli obbiettivi da perseguire con la strategia Europa 2020. Credo, infine, necessario che il meccanismo permanente di stabilità preveda il coinvolgimento delle istituzioni comunitarie, sia per evitare la duplicazione di strutture, sia perché l'istituzione di un meccanismo al di fuori del quadro istituzionale dell'UE costituirebbe una minaccia per l'integrità del sistema basato sui Trattati.</p>
    </intervention>
    <intervention id="3-050-000" speaker_id="28182" name="Kartika Tamara Liotard" is_mep="True" mode="written">
      <p sl="en">Ho respinto la proposta in toto, in quanto non credo che risolva i problemi. Convengo con la CES che le modifiche proposte “preparerebbero il terreno a interferenze nel dialogo sociale e a interventi nei sistemi dei contratti collettivi di tutta Europa”. Inoltre, dissento dalla scelta di procedere a una procedura semplificata di revisione del trattato. Ritengo che andrebbe utilizzata la procedura ordinaria di revisione del trattato, per consentire una discussione adeguata e approfondita sul meccanismo di stabilità proposto e su altri possibili modifiche dei trattati, ad esempio sulla clausola in materia di progresso sociale. Infine, esorto gli Stati membri a indire referendum in tutti i paesi in merito alle proposte di modifica dei trattati.</p>
    </intervention>
    <intervention id="3-051-000" speaker_id="96823" name="Petru Constantin Luhan" is_mep="True" mode="written">
      <p sl="ro">Considero il meccanismo di stabilità particolarmente importante ed essenziale per gli Stati membri la cui moneta è l’euro, in termini di rafforzamento della moneta unica e di sostegno al progetto politico ed economico europeo. Rafforzare la moneta unica e garantirne la stabilità dà sicurezza al mercato e rende l’adozione dell’euro più appetibile per i nuovi Stati membri. La questione è cruciale per la crescita e lo sviluppo dell’Europa, valori che sostengo in ogni circostanza. Ho pertanto votato a favore della relazione.</p>
    </intervention>
    <intervention id="3-052-000" speaker_id="1403" name="David Martin" is_mep="True" mode="written">
      <p sl="en">Mi rallegro dei risultati che il Parlamento ha ottenuto dai negoziati col Consiglio, e ho pertanto appoggiato la modifica del trattato in questione. Conferire una base giuridica al meccanismo di stabilità è essenziale per la stabilità immediata e a lungo termine della zona dell’euro. Il Consiglio ha assicurato che in futuro il Parlamento e la Commissione ricopriranno un ruolo maggiore, che ritengo sia molto importante. Pur approvando questa modifica del trattato, nutro seri dubbi sulle proposte attuali in materia di governance economica, e il mio voto a favore della relazione non costituisce un avallo dell’attuale pacchetto sulla governance economica.</p>
    </intervention>
    <intervention id="3-052-500" speaker_id="4462" name="Clemente Mastella" is_mep="True" mode="written">
      <p sl="it">Il nuovo meccanismo europeo di stabilità richiede una modifica del Trattato di Lisbona, per assicurare un suo inserimento, giuridicamente valido, nel quadro istituzionale dell'Unione Europea. Riteniamo che esso debba essere affiancato dal rafforzamento della parte preventiva e correttiva del Patto di Stabilità e Crescita e da misure concernenti la competitività a medio e lungo termine. Misure, cioè, capaci di promuovere una risposta europea comune, allo scopo di affrontare al meglio gli squilibri macroeconomici tra gli Stati membri ed assicurare una loro crescita sostenibile. Il meccanismo europeo di stabilità costituisce, quindi, un elemento importante di un pacchetto globale di nuovi provvedimenti (insieme al Semestre Europeo ed alla strategia "Europa 2020"), volti a definire un nuovo quadro normativo di rafforzamento e coordinamento delle politiche economiche e finanziarie e della disciplina di bilancio. Per garantire il rispetto dei principi essenziali del processo decisionale democratico, della trasparenza, del controllo parlamentare e della responsabilità democratica, il Parlamento europeo dovrà essere adeguatamente informato e coinvolto. Inoltre, sosteniamo la necessità che anche i parlamenti nazionali siano pienamente associati, in conformità delle loro rispettive competenze di bilancio e di controllo, per accrescere la trasparenza, la titolarità e la responsabilità delle decisioni prese anche a livello europeo.</p>
    </intervention>
    <intervention id="3-053-000" speaker_id="96742" name="Jean-Luc Mélenchon" is_mep="True" mode="written">
      <p sl="fr">La relazione avalla l’istituzionalizzazione del controllo della Commissione europea, della Banca centrale europea (BCE) e del Fondo monetario internazionale (FMI) sui bilanci e le riforme politiche degli Stati membri della zona euro. Non fa menzione delle ingiustizie sociali che i cittadini subiranno per beneficiare dell’assistenza finanziaria fornita dal meccanismo europeo di stabilità. Non cita nemmeno le cause della crisi, che sta inducendo gli Stati membri ad accettare di dissanguare i loro cittadini per rassicurare i mercati finanziari. Quel che è peggio, avalla un abuso di autorità che consiste nell’utilizzare la procedura di revisione semplificata del trattato di Lisbona per tentare di evitare possibili referendum. Il mio gruppo è l’unico che dissente e pretende che vengano indetti referendum in tutti gli Stati membri. La vostra oligarchia europea teme la democrazia. E ha ragione a farlo, visto che i popoli europei, sulla scia dell’esempio dei nordafricani, vogliono intimare a tali oligarchi di sparire!</p>
    </intervention>
    <intervention id="3-053-500" speaker_id="96978" name="Nuno Melo" is_mep="True" mode="written">
      <p sl="pt">Non dobbiamo avere esitazioni nel combattere la crisi del debito sovrano che ha colpito alcuni paesi dell’area dell’euro. In un’altra situazione, meno grave, non darei il mio assenso alla proposta di modifica del trattato di Lisbona, entrato in vigore così poco tempo fa.</p>
      <p sl="pt">In questo momento, è essenziale andare oltre le misure provvisorie per stabilizzare la zona dell’euro e indubbiamente l’UE deve moltiplicare gli sforzi per fronteggiare la crisi del debito sovrano. A tal fine, la modifica dell’articolo 136 del trattato sul funzionamento dell’Unione europea è essenziale al fine di creare un meccanismo europeo permanente di stabilità che sarà utile per aiutare gli Stati membri in difficoltà.</p>
    </intervention>
    <intervention id="3-054-000" speaker_id="28407" name="Willy Meyer" is_mep="True" mode="written">
      <p sl="es">Mi sono espresso contro la relazione perché non rappresenta affatto la soluzione adatta per la crisi economica che stiamo attraversando. Le modifiche proposte porteranno indubbiamente al naufragio del dialogo sociale. Inoltre, non concordo con la scelta di adottare la versione semplificata della procedura di modifica del trattato. Sono dell’avviso che tale procedura andrebbe utilizzata per creare le condizioni adatte a una discussione approfondita sul meccanismo di stabilità proposto e su altri possibili meccanismi, quali la clausola sul progresso sociale. Infine, chiediamo agli Stati membri di preparare il terreno per indire referendum in materia di potenziali modifiche del trattato.</p>
    </intervention>
    <intervention id="3-055-000" speaker_id="96652" name="Alajos Mészáros" is_mep="True" mode="written">
      <p sl="hu">Rappresento un paese della zona dell’euro che in quel frangente non ha dato il proprio assenso al prestito erogato alla Grecia. Nessuno si era naturalmente detto soddisfatto di tale decisione. Spero vivamente che non ricapiti spesso di dover prendere decisioni analoghe. La crisi non ha risparmiato né la zona dell’euro né l’Unione europea, ma la nostra moneta comune ha già dimostrato il proprio valore in diverse altre occasioni. Garantisce ai propri utilizzatori una certa unità e tutela, una conquista dell’UE di cui possiamo giustamente andare fieri. Proprio per questo motivo dobbiamo proteggere la nostra moneta dalle future oscillazioni economiche mediante un quadro legislativo appropriato. Grazie all’attuale modifica del trattato, un meccanismo europeo di stabilità sostituirà lo strumento provvisorio per la stabilità. La riforma del meccanismo offre un aiuto ai paesi in difficoltà, pertanto preferirei che vi si facesse ricorso con parsimonia. è una delle ultime occasioni che abbiamo per coordinare i nostri sistemi economici e finanziari. Ho appoggiato con il mio voto questa soluzione estremamente realistica e costruttiva. Come ha già fatto notare in precedenza il Parlamento, vanno combattute le cause strutturali della crisi. Va evitato il ripetersi di una situazione analoga alle esperienze del passato più recente.</p>
    </intervention>
    <intervention id="3-056-000" speaker_id="96670" name="Louis Michel" is_mep="True" mode="written">
      <p sl="fr">La crisi del debito dell’area dell’euro ha fatto emergere la necessità di istituire quanto prima un’unione economica e la governance economica. Il meccanismo europeo di stabilità costituisce un elemento importante della misura tesa a rafforzare la disciplina di bilancio e il coordinamento delle politiche economiche e finanziarie degli Stati membri. Rappresenta la prima di una serie di modifiche necessarie per istituire un governo economico credibile.</p>
      <p sl="fr">Il meccanismo di stabilità permanente è l’oggetto di un accordo intergovernativo, che purtroppo è soggetto alla regola dell’unanimità. Si tratta di un approccio pericoloso, in quanto potrebbe fare il gioco degli euroscettici. L’ideale sarebbe stato incorporare tale meccanismo nel sistema comunitario.</p>
      <p sl="fr">Di fatto la Commissione, di concerto con gli Stati membri, dovrebbe poter gestire gli obiettivi del meccanismo di stabilità permanente invece che limitarsi al controllo tecnico degli stessi. Infine, pur ammettendo la necessità di ricorrere in questo caso alla procedura di revisione semplificata, ritengo che debba rimanere un’eccezione.</p>
    </intervention>
    <intervention id="3-056-250" speaker_id="96694" name="Rolandas Paksas" is_mep="True" mode="written">
      <p sl="lt">Mi sono espresso a favore di questa risoluzione perché è importante per tutta l’Unione europea in questo frangente di ripresa dalla grave crisi economica. Di conseguenza, è importante istituire un simile meccanismo che stabilizzi l’area dell’euro e ne garantisca il funzionamento e lo sviluppo efficienti ed efficaci. Il meccanismo europeo di stabilità è un fondo permanente di aiuti destinato agli Stati membri della zona euro colpiti dalla crisi. Tuttavia, il funzionamento efficace di tale meccanismo presuppone che lo stesso entri pienamente a far parte del quadro istituzionale dell’Unione. è soprattutto necessario assicurarsi che sia aperto fin dall’inizio a tutti gli Stati membri, anche a quelli la cui valuta non è l’euro. Ritengo sia opportuno adottare misure finanziarie che offrano la possibilità di acquistare titoli obbligazionari da quei paesi affetti da problemi di debito ingenti. In questo modo, si creerebbero le condizioni per un loro accesso ai mercati finanziari e si incoraggerebbe una ripresa economica più repentina. Concordo con la proposta di coinvolgere le altre istituzioni comunitarie nel processo di gestione del meccanismo e di conferire maggiori poteri alla Commissione per sfruttare adeguatamente le competenze più ampie attribuite all’Unione in questo settore.</p>
    </intervention>
    <intervention id="3-056-500" speaker_id="97197" name="Alfredo Pallone" is_mep="True" mode="written">
      <p sl="it">Ho votato a favore della modifica del Trattato relativamente a un meccanismo di stabilità per gli Stati membri la cui moneta è l'euro. Mi auguro che gli Stati membri prendano una decisione relativamente ai dettagli e alle specificità in modo rapido al riguardo. Tuttavia, non credo che il dibattito si arresti qui. Credo, infatti, che nei prossimi mesi e anni la questione da affrontare sarà relativa anche a se e come poter utilizzare questi contributi. Mi riferisco, per esempio, alla questione relativa agli Eurobond. In una situazione come quella attuale, in cui da un lato si chiede agli Stati di attuare politiche rigorose in materia di bilanci per ridurre deficit e debito e dall'altro si chiedono contributi per la partecipazione al Fondo anticrisi, si rischia davvero il collasso e si corre il pericolo che gli Stati non arrivino più a finanziarsi. Non può esserci rilancio dell’economia europea se, allo stesso tempo, non si utilizza la forza dell’Euro sui mercati internazionali e la crescita del merito di credito indotta proprio dal risanamento. La raccolta di denaro a livello europeo permette agli Stati membri di tagliare le spese, per evitare sovrapposizioni e ottenere un migliore ritorno sul loro investimento.</p>
    </intervention>
    <intervention id="3-056-750" speaker_id="96902" name="Maria do Céu Patrão Neves" is_mep="True" mode="written">
      <p sl="pt">Il rafforzamento della governance economica comunitaria è divenuto prioritario, soprattutto nell’attuale situazione economica internazionale. Di fatto, quando il 1° dicembre del 2009 è entrato in vigore il trattato di Lisbona, non ci si aspettava che dovesse essere soggetto a modifica in tempi brevi. Tuttavia, le ben note circostanze eccezionali in termini finanziari ed economici, a cui si sono ora aggiunti anche i fattori sociali, sono state il motivo determinante alla base di questo emendamento, che gode del sostegno politico della maggioranza.</p>
      <p sl="pt">Non posso tuttavia esimermi dal sottolineare che il processo di revisione semplificata non deve costituire un precedente per revisioni costituzionali future, a meno che non siano presenti circostanze eccezionali quali quelle attuali. Concordo sulla necessità di una politica economica e finanziaria concertata e coerente tra gli Stati membri dell’area dell’euro, in modo da garantire la coesione e la stabilità della zona euro. Ho pertanto votato a favore di questa relazione per la modifica dell’articolo 136 del trattato sul funzionamento dell’Unione europea, oltre che per l’istituzionalizzazione di un meccanismo europeo permanente di stabilità finanziaria per assicurare la stabilità e l’assistenza finanziaria; ciò sarà soggetto a condizioni specifiche, nella fattispecie un’analisi rigorosa e l’applicazione di un programma di ripresa economica e finanziaria.</p>
    </intervention>
    <intervention id="3-057-000" speaker_id="97199" name="Crescenzio Rivellini" is_mep="True" mode="written">
      <p sl="it">Signor Presidente, onorevoli colleghi, si è votato, oggi, durante la minitornata plenaria al Parlamento europeo di Bruxelles la relazione "modifica del trattato sul funzionamento dell´Unione europea relativamente a un meccanismo di stabilità per gli Stati membri la cui moneta è l'euro".</p>
      <p sl="it">Il 16 dicembre 2010, il Consiglio europeo ha deciso di consultare il Parlamento europeo nell'ambito della procedura di revisione semplificata dell'articolo 48 (6) della versione consolidata del trattato sul funzionamento dell'Unione europea, concernente una proposta di revisione dell'articolo 136 della versione consolidata del trattato sul funzionamento dell'Unione europea riguardante un meccanismo di stabilità per gli Stati membri la cui moneta è l'euro. Obiettivo della proposta redatta dai colleghi, Elmar Brok e Roberto Gualtieri è quello di aggiungere un paragrafo in modo da garantire agli Stati membri la cui moneta è l'euro, la possibilità di stabilire un meccanismo, da attivare in caso di necessità, per salvaguardare la stabilità dell'area dell'euro nel suo complesso, affermando che la concessione di qualsiasi necessaria assistenza finanziaria nell'ambito del meccanismo sarà subordinata al rispetto di rigorose condizioni.</p>
    </intervention>
    <intervention id="3-058-000" speaker_id="28409" name="Raül Romeva i Rueda" is_mep="True" mode="written">
      <p sl="en">In base alla relazione oggetto della votazione odierna, il Parlamento europeo:</p>
      <p sl="en">1. sottolinea che la politica monetaria per gli Stati membri la cui moneta è l’euro è una competenza esclusiva dell’Unione ed è una politica comunitaria sin dal trattato di Maastricht; e</p>
      <p sl="en">2. sottolinea il significato che l’euro riveste per il progetto politico ed economico europeo ed evidenzia l’importanza dell'impegno assunto da tutti gli Stati membri a favore della stabilità della zona euro, nonché il senso di responsabilità e solidarietà di cui essi hanno dato prova.</p>
      <p sl="en">Al contempo, ritiene fondamentale andare oltre le misure temporanee intese a stabilizzare la zona euro e reputa che l’Unione dovrebbe potenziare la sua governance economica, anche attraverso politiche e strumenti finalizzati a promuovere una crescita sostenibile negli Stati membri; è del parere che il rafforzamento del PSC, il semestre europeo, la strategia Europa 2020 e la modifica dell'articolo 136 del TFUE in relazione al meccanismo di stabilità rappresentino solo un primo passo in tale direzione.</p>
    </intervention>
    <intervention id="3-059-000" speaker_id="96819" name="Licia Ronzulli" is_mep="True" mode="written">
      <p sl="it">Signor Presidente, onorevoli colleghi, sono favorevole al testo di questa risoluzione perché ritengo che la politica monetaria dell'euro debba restare una competenza esclusiva delle istituzioni europee, al fine di evitare la duplicazione di strutture decisionali che potrebbe essere pregiudizievole per l'integrazione europea.</p>
      <p sl="it">Attualmente tutti gli Stati membri coordinano le loro politiche economiche secondo misure dettate dalle istituzioni europee per la stabilità di tutta l'eurozona. L'attuale progetto del Consiglio potrebbe creare un meccanismo decisionale sulla stabilità dell'euro estraneo al Parlamento e alla Commissione. Per questo il meccanismo di stabilità rappresenta una risposta comune per le sfide legate alla crescita economica e sociale e per incoraggiare l´introduzione dell'euro nei restanti Stati membri. Auspico che la costituzione e il funzionamento del meccanismo permanente di stabilità preveda il contributo dell'intero quadro istituzionale europeo, se necessario anche mediante il ricorso alla procedura di cooperazione rafforzata, in modo da garantire la trasparenza di tutte le decisioni.</p>
    </intervention>
    <intervention id="3-060-000" speaker_id="37676" name="Søren Bo Søndergaard" is_mep="True" mode="written">
      <p sl="en">Ho respinto la proposta in toto, in quanto non credo che risolva i problemi. Convengo con la CES che le modifiche proposte “preparerebbero il terreno a interferenze nel dialogo sociale e a interventi nei sistemi dei contratti collettivi di tutta Europa”. Inoltre, dissento dalla scelta di procedere a una procedura semplificata di revisione del trattato. Ritengo che andrebbe utilizzata la procedura ordinaria di revisione del trattato, per consentire una discussione adeguata e approfondita sul meccanismo di stabilità proposto e su altri possibili modifiche dei trattati, ad esempio sulla clausola in materia di progresso sociale. Infine, esorto gli Stati membri a indire referendum in tutti i paesi in merito alle proposte di modifica dei trattati.</p>
    </intervention>
    <intervention id="3-061-000" speaker_id="28134" name="Eva-Britt Svensson" is_mep="True" mode="written">
      <p sl="en">Abbiamo respinto la proposta in toto, in quanto non crediamo che risolva i problemi. Conveniamo con la CES che le modifiche proposte “preparerebbero il terreno a interferenze nel dialogo sociale e a interventi nei sistemi dei contratti collettivi di tutta Europa”. Inoltre, dissentiamo dalla scelta di procedere a una procedura semplificata di revisione del trattato. Riteniamo che andrebbe utilizzata la procedura ordinaria di revisione del trattato, per consentire una discussione adeguata e approfondita sul meccanismo di stabilità proposto e su altri possibili modifiche dei trattati, ad esempio sulla clausola in materia di progresso sociale. Infine, esortiamo gli Stati membri a indire referendum in tutti i paesi in merito alle proposte di modifica dei trattati.</p>
    </intervention>
    <intervention id="3-062-000" speaker_id="96974" name="Nuno Teixeira" is_mep="True" mode="written">
      <p sl="pt">La crisi del debito sovrano in cui si dibattono gli Stati membri sta costringendo l’Unione europea a ripensare alla propria strategia economica. La governance economica comunitaria si sta gradualmente realizzando. Sussiste la necessità di una politica economica e finanziaria concertata e coerente tra gli Stati membri dell’area dell’euro: un vero e proprio “patto per l’euro”. Pertanto, e in modo da garantire la stabilità della zona euro, questa relazione si propone di modificare l’articolo 136 del trattato sul funzionamento dell’Unione europea, oltre che di istituzionalizzare un meccanismo europeo permanente di stabilità finanziaria per assicurare la stabilità e l’assistenza finanziaria; ciò sarà soggetto a condizioni specifiche, nella fattispecie un’analisi rigorosa e l’applicazione di un programma di ripresa economica e finanziaria.</p>
      <p sl="pt">Voto a favore della modifica in quanto la ritengo essenziale per istituzionalizzare il meccanismo europeo e per renderlo contemporaneamente più flessibile. Non posso tuttavia esimermi dal precisare che deve tener conto delle competenze delle istituzioni europee, pertanto non va creato un quadro istituzionale separato dalle stesse. Gli eventi in corso richiedono l’assunzione di posizioni affidabili e realistiche a livello di Stati membri, soprattutto di quelli della zona euro. Non posso tuttavia non sottolineare che tale processo di revisione semplificata non deve costituire un precedente per revisioni costituzionali future.</p>
    </intervention>
    <intervention id="3-063-000" speaker_id="28221" name="Thomas Ulmer" is_mep="True" mode="written">
      <p sl="de">Ho votato a favore di quest’integrazione del trattato sul funzionamento dell’Unione in quanto impatta in maniera logica sulla governance economica e promuove una maggiore coerenza nell’area dell’euro in vista di una politica finanziaria comune. Inoltre, è giusto che non vengano praticati sconti a nessun paese e che non si facciano distinzioni in termini di qualità del debito. Il patto tra le generazioni presuppone che il debito venga sempre trasmesso alle generazioni successive, limitando la loro libertà di agire e le loro opportunità future.</p>
    </intervention>
    <intervention id="3-063-500" speaker_id="5737" name="Dominique Vlasto" is_mep="True" mode="written">
      <p sl="fr">Il prosciugamento delle finanze pubbliche europee causato dall’impegno cruciale degli Stati membri di arginare il tracollo della crescita a seguito della crisi finanziaria ha dato luogo a disavanzi pubblici ingenti, soggetti a speculazioni frenetiche. Era necessario rendere permanente il meccanismo europeo di stabilità (ESM). Accolgo con favore l’istituzionalizzazione di questo strumento, che esprime con chiarezza la solidarietà in seno alla zona dell’euro e che, a propria volta, invita i propri membri a essere più responsabili. In primo luogo, l’attivazione di questo meccanismo si traduce in assistenza agli Stati membri in gravi difficoltà finanziarie e, in secondo luogo, il meccanismo impone a propria volta a tali paesi di ridurre il proprio deficit. Attuando un approccio condiviso alla gestione di parte del debito pubblico nazionale e facendo convergere le economie dei paesi, tale meccanismo rientra di fatto in una strategia più onnicomprensiva che riscuote il sostegno della mia famiglia politica, vale a dire la governance economica della zona dell’euro. Non stiamo parlando di un gadget teorico né di un artificio europeo; parliamo di un’esigenza autentica e di progresso reale per l’Europa. La forza della nostra moneta, la nostra capacità di importare a basso costo e di attrarre investimenti in Europa dipendono da questa strategia.</p>
    </intervention>
    <intervention id="3-064-000" speaker_id="97016" name="Angelika Werthmann" is_mep="True" mode="written">
      <p sl="de">La relazione Brok/Gualtieri dichiara apertamente che il Consiglio – e quindi gli Stati membri – non sono riusciti ad attuare appieno il Patto di stabilità e crescita e che non sono stati sfruttati gli strumenti per stabilizzare il Patto previsti nei trattati. Inoltre, con questa relazione il Parlamento si schiera al fianco della Commissione europea e appoggia incondizionatamente la sua “intenzione di garantire la coerenza tra il futuro meccanismo e la governance economica dell’Unione” per prevenire crisi future come quella che stiamo attraversando in questo momento. Già nel paragrafo 3 della relazione si precisa che il Parlamento europeo considera il meccanismo di stabilità “un elemento importante di un pacchetto globale di misure intese a definire un nuovo quadro, atto a rafforzare la disciplina di bilancio e il coordinamento delle politiche economiche e finanziarie degli Stati membri”. Mi associo ai molti deputati che condividono questo parere.</p>
    </intervention>
    <intervention id="3-064-500" speaker_id="23894" name="Anna Záborská" is_mep="True" mode="written">
      <p sl="it">La moneta unica ha portato maggiore libertà in Europa. Tuttavia, alla libertà si deve sempre accompagnare la responsabilità. E il problema si annida proprio qui. A quanto pare, alcuni Stati membri non hanno assunto molto seriamente la loro parte di responsabilità per la valuta comune. Adesso devono farsi prestare altro denaro per ripagare gradualmente tali debiti, ma le banche non si fidano più di loro. I paesi che hanno agito responsabilmente avevano la possibilità di scegliere: lasciare che i debitori fallissero o mostrarsi solidali con loro. Quale europeista convinta, sono lieta che abbia prevalso il principio di solidarietà. Al contempo, tuttavia, mi aspetto che il nuovo meccanismo venga applicato con prudenza, per evitare la situazione che abbiamo oggi sotto gli occhi, con la Grecia e l’Irlanda che chiedono altri aiuti oltre alla somma erogata originariamente. Mi aspetto inoltre che non si abusi della nostra solidarietà, né da parte di coloro che ne hanno bisogno, né da parte di coloro alla ricerca di un pretesto conveniente per l’armonizzazione fiscale e di altri mezzi per limitare la sovranità nazionale.</p>
    </intervention>
  </section>
  <section id="creitem16" title="15. Correzioni e intenzioni di voto: vedasi processo verbale"/>
  <section id="creitem17" title="16. Preparazione della riunione del Consiglio europeo (24-25 marzo 2011) (discussione)">
    <intervention id="3-067-000" speaker_id="28269" is_mep="True" mode="spoken" role="Presidente">
      <p sl="unknown">L’ordine del giorno reca le dichiarazioni del Consiglio e della Commissione sulla preparazione della riunione del Consiglio europeo in programma per il 24 e 25 marzo 2011.</p>
    </intervention>
    <intervention id="3-068-000" speaker_id="photo_generic" name="Enikő Győri" is_mep="True" mode="spoken">
      <p sl="en">Presidente in carica del Consiglio. − Signor Presidente, Presidente Barroso, Commissario, onorevoli colleghi, apprezzo molto la possibilità di intervenire dinanzi alla vostra Assemblea in vista della prossima riunione del Consiglio europeo. Come sapete, sarà una riunione molto intensa, a causa degli eventi imprevisti verificatisi nelle ultime due settimane.</p>
      <p sl="en">Consentitemi innanzi tutto di analizzare con voi nel dettaglio le questioni principali inserite all’ordine del giorno del Consiglio europeo. I punti salienti saranno tre: innanzi tutto un pacchetto economico completo che, si spera, verrà adottato dai capi di Stato e di governo; poi la Libia e i paesi vicini al nostro confine meridionale; e in terzo luogo il Giappone.</p>
      <p sl="en">Vorrei partire dalle questioni inerenti alla politica economica. Mi auguro che il Consiglio europeo adotti questo pacchetto al fine di rispondere alla crisi economica e finanziaria. Il pacchetto si compone di sei elementi principali, il primo dei quali è la conclusione della prima fase del semestre europeo, con l’avallo delle priorità in termini di consolidamento fiscale e riforme strutturali. Come saprete, il ciclo del semestre europeo si è aperto all’inizio di quest’anno con la presentazione dell’analisi annuale della crescita della Commissione. Riunisce svariate raccomandazioni politiche necessarie per rafforzare la ripresa, aiutare l’Europa a mantenere la propria competitività a livello internazionale e conseguire gli obiettivi UE 2020.</p>
      <p sl="en">La prima fase del semestre europeo si concluderà ora con l’avallo da parte del Consiglio europeo delle priorità nel campo del consolidamento fiscale e della riforma strutturale, in linea con le conclusioni redatte dai Consigli Ecofin e EPSCO. Il tema di questa relazione – preparata dalla Presidenza – è stato accolto con favore dal Consiglio “Affari generali” dello scorso lunedì. Gli Stati membri terranno conto di questi orientamenti politici generali al momento di redigere i loro programmi di stabilità e convergenza e i programmi di riforme nazionali che dovranno essere presentati in aprile.</p>
      <p sl="en">Il Consiglio si baserà sulla valutazione della Commissione per redigere la propria valutazione e gli orientamenti per gli Stati membri in giugno, vale a dire in un periodo in cui, nella maggior parte dei paesi membri, sono ancora in fase di preparazione le decisioni di bilancio più importanti. L’obiettivo della Presidenza ungherese è chiudere il primo semestre europeo in concomitanza col Consiglio europeo di giugno 2011.</p>
      <p sl="en">Il secondo elemento è il rafforzamento della governance economica, in cui il Parlamento europeo svolge un ruolo decisivo. Il Consiglio ha già compiuto un notevole passo in avanti: i ministri dell’Economia e delle finanze hanno accettato l’approccio generale del Consiglio in relazione alle sei proposte legislative sul rafforzamento della governance economica. Tale risultato consente alla Presidenza di avviare i negoziati con questo Parlamento.</p>
      <p sl="en">Come saprete, il Consiglio deve attenersi a una scadenza fissata dal Consiglio europeo – giugno 2011 – per raggiungere l’accordo politico sul pacchetto. Quattro proposte su sei sono soggette alla codecisione. Sappiamo che la scadenza imposta dal Consiglio europeo non vincola assolutamente il Parlamento europeo, ma colgo quest’occasione solenne per chiedere al Parlamento di cooperare per raggiungere l’accordo politico entro giugno, in quanto trasmetteremmo messaggi rassicuranti ai mercati e, soprattutto, ai cittadini, che si aspettano che salvaguardiamo l’euro e, con esso, l’economia europea. Pertanto, sulla questione condividiamo la responsabilità col Parlamento europeo.</p>
      <p sl="en">Il nostro Primo ministro sta per incontrare i relatori e i coordinatori responsabili del pacchetto, e spero che instaureremo una cooperazione estremamente propizia col Parlamento.</p>
      <p sl="en">Il terzo elemento è il ripristino della solidità del settore bancario mediante la novità ambiziosa dello stress test.</p>
      <p sl="en">Il quarto punto è il patto per l’euro, l’estensione del suo campo di applicazione agli Stati membri al di fuori della zona dell’euro che desiderano aderirvi, e il possibile annuncio dei primi piani d’azione nazionali per la sua attuazione.</p>
      <p sl="en">Il quinto elemento è la conclusione dei lavori sul futuro del meccanismo europeo di stabilità (ESM) e sul rafforzamento del Fondo europeo di stabilità finanziaria (FESF), a seguito dell’accordo raggiunto in seno all’incontro ministeriale dell’Eurogruppo Plus tenutosi il 21 marzo, e voi tutti sapete che i termini di riferimento del meccanismo europeo di stabilità citano il fatto che il Parlamento dovrà essere tenuto informato. La cosa mi ha fatto oltremodo piacere.</p>
      <p sl="en">Il sesto elemento è la modifica del trattato, su cui avete appena votato, nonché l’adozione formale delle decisioni che modificano il trattato sul funzionamento dell’Unione europea per quanto riguarda l’istituzione dell’ESM futuro. Vorrei cogliere quest’occasione per ringraziare il Parlamento per l’esito positivo della votazione: ritengo che sia stato un contributo estremamente importante da parte vostra.</p>
      <p sl="en">Come potete constatare, sono stati compiuti progressi reali nella lotta contro la crisi. Il Consiglio europeo finalizzerà tali attività in occasione della prossima riunione e adotterà un pacchetto completo di misure per rispondere alla crisi, mantenere la stabilità finanziaria e gettare le basi di una crescita sostenibile e capace di creare occupazione.</p>
      <p sl="en">Consentitemi ora di passare alla Libia e ai paesi vicini ai nostri confini meridionali. Sulla base della risoluzione del Parlamento europeo del 10 marzo 2011, delle conclusioni del Consiglio europeo dell’11 marzo 2011 e della risoluzione 1973 del Consiglio di sicurezza delle Nazioni Unite, il Consiglio ha espresso le proprie perplessità sulla situazione libica attuale e ha condannato le violazioni palesi e sistematiche dei diritti umani, la violenza e le repressioni brutali perpetrate dal regime contro il popoli libico.</p>
      <p sl="en">Gli obiettivi primari dell’Unione europea sono la protezione della popolazione civile e il sostegno al popolo libico affinché possa realizzare le proprie aspirazioni di una società democratica. Il colonnello Gheddafi deve lasciare immediatamente il potere. Il suo regime ha perso la legittimità e non rappresenta più un interlocutore per l’UE. Che tipo di azioni ha intrapreso il Consiglio?</p>
      <p sl="en">Vorrei esordire parlando delle sanzioni. Il 28 febbraio 2011, in tempo di record, il Consiglio ha adottato delle decisioni su alcune misure restrittive dirette al regime. Il 10 marzo sono state aggiunte altre sanzioni, tra cui il congelamento dei beni, un ulteriore divieto di viaggio, un embargo sulle armi e sulle apparecchiature che potrebbero essere utilizzate per la repressione interna – andando quindi oltre le misure imposte dalla risoluzione del Consiglio di sicurezza dell’ONU adottate in precedenza.</p>
      <p sl="en">Vorrei ora farvi un terzo annuncio, che riguarda l’imposizione di un terzo ciclo di sanzioni. In virtù del mandato ad esso concesso dal Consiglio “Affari esteri” del 21 marzo, oggi il Consiglio ha adottato, mediante procedura scritta, la proposta della Presidenza ungherese di estendere le misure restrittive ad altri individui ed entità libiche, e tali sanzioni riguardano già la società petrolifera nazionale libica.</p>
      <p sl="en">Quali altri interventi ha promosso il Consiglio oltre alle sanzioni? La Presidenza ungherese ha inserito nell’ordine del giorno la questione della sicurezza dei rifornimenti di emergenza. I ministri hanno dibattuto l’impatto della crisi politica sul mercato dell’energia, sulla sicurezza e l’approvvigionamento energetico. Hanno convenuto che l’UE dispone di riserve sufficienti di petrolio e gas naturale. La discussione ha tuttavia messo nuovamente in luce la vulnerabilità dell’Europa e la necessità di una politica energetica comune ancora più forte, in cui figurino misure quali la diversificazione delle rotte degli approvvigionamenti.</p>
      <p sl="en">Il Consiglio ha espresso la propria soddisfazione all’adozione della risoluzione 1973 del Consiglio di sicurezza dell’ONU e ha ribadito la propria determinazione a contribuire alla sua attuazione. Il Consiglio ha inoltre accolto con favore il vertice di Parigi quale contributo decisivo per la sua attuazione. Contribuendo in maniera differenziata, l’Unione europea e gli Stati membri sono decisi ad agire collettivamente e risolutamente con tutti i partner internazionali, in particolare la Lega araba e altre parti interessate regionali, al fine di rendere pienamente efficaci tali decisioni. Il Consiglio e gli Stati membri appoggeranno le azioni promosse sotto l’egida del Consiglio di sicurezza dell’ONU volte a tutelare i civili e le aree popolate da civili sotto minaccia di attacco.</p>
      <p sl="en">L’Unione europea continuerà a fornire assistenza umanitaria a tutte le persone interessate e naturalmente – in un secondo momento – dovremo aiutare la Libia a costruire uno Stato democratico e a sviluppare lo stato di diritto.</p>
      <p sl="en">L’Unione europea si sta preparando a fornire sostegno e assistenza umanitaria tramite la PESC in risposta a una richiesta dell’Ufficio per il coordinamento degli affari umanitari dell’ONU e sotto il coordinamento delle Nazioni Unite. Tali azioni si atterranno meticolosamente agli orientamenti dell’ONU sull’uso dei mezzi di difesa civile e militare. All’Alto rappresentante è stato chiesto di proseguire con la pianificazione in linea con la risoluzione dell’ONU e la dichiarazione del Consiglio europeo dell’11 marzo sul sostegno agli aiuti umanitari e alle operazioni di protezione civile, compreso l’uso delle risorse marittime. Occorre procedere collaborando quanto più strettamente possibile con l’ONU, la NATO e altri partner. L’Alto rappresentante manterrà i contatti col Segretario generale dell’ONU e con i paesi della regione, tra cui Egitto e Tunisia, e ha dichiarato che occorre intraprendere urgentemente tale processo per consentire al Consiglio europeo di vagliarlo ulteriormente entro la fine della settimana.</p>
      <p sl="en">Inoltre, gli Stati membri hanno nuovamente espresso la loro solidarietà con chi è più direttamente interessato dai movimenti migratori, e hanno ribadito la loro disponibilità a fornire l’aiuto necessario man mano che si evolveranno gli eventi. La Presidenza ungherese ha deferito la questione al Consiglio “Giustizia e affari interni” del 24 e 25 febbraio 2011, e nell’ambito di Frontex è stata avviata l’operazione comune Hermes, a cui svariati Stati membri hanno devoluto le loro risorse.</p>
      <p sl="en">Permettetemi di aggiornarvi sulla situazione delle evacuazioni. Già il 23 febbraio la Presidenza ha attivato il meccanismo comunitario per la protezione civile per agevolare l’evacuazione dei cittadini comunitari dalla Libia – una decisione avallata anche dall’Alto rappresentante. Ispirata dal principio della responsabilità della protezione, sancito nella risoluzione del PE, la Presidenza ungherese sta facendo il possibile per coordinare le attività in corso, in particolare per quanto riguarda le questioni dei rifugiati e dell’emigrazione. Il ministro degli Esteri ungherese János Martonyi e il Commissario Malmström si trovano attualmente in Egitto e lungo la frontiera comune con la Libia. Il ministro Martonyi si è recato alla frontiera e ha parlato con le autorità locali e, in una dichiarazione ivi rilasciata poco fa, ha affermato che senza gli attacchi aerei la situazione sarebbe degenerata diventando insostenibile.</p>
      <p sl="en">Adesso la situazione è sotto controllo, grazie alle autorità egiziane. Da tre giorni non si registrano deflussi di persone; alcuni libici hanno deciso di rientrare, ma la situazione è ovviamente ancora traballante e non sappiamo se si verificheranno o meno ulteriori deflussi.</p>
      <p sl="en">Il 3 marzo mi trovavo al confine tra Tunisia e Libia col Commissario Georgieva per valutare lo stato di cose. La situazione era ancora molto grave: attraverso quella frontiera entravano in Tunisia 1000 persone all’ora. Il 3 marzo la questione principale era appunto l’evacuazione, ed è ancora molto importante che gli Stati membri diano una mano per il rimpatrio dei cittadini non comunitari, soprattutto i lavoratori migranti.</p>
      <p sl="en">In assenza di una delegazione dell’Unione europea in loco, è l’ambasciatore ungherese di Tripoli che rappresenta l’UE. è presente in loco e non se ne andrà; coordina gli sforzi consolari e diplomatici a nome degli Stati membri.</p>
      <p sl="en">Per quanto riguarda il vicinato meridionale, durante la riunione straordinaria dell’11 marzo il Consiglio europeo ha dichiarato che le rivolte democratiche stanno scatenando cambiamenti radicali nel vicinato meridionale, stanno creando nuove speranze e l’opportunità di costruire un futuro fondato sulla democrazia, sul pluralismo, sullo stato di diritto, sui diritti umani e sulla giustizia sociale. Va precisato che le aggressioni non si verificano soltanto in Libia: non va dimenticato che anche in Bahrain e in Yemen i cittadini sono soggetti ad aggressioni, per questo dobbiamo ribadire con chiarezza che le aggressioni non sono accettabili in nessun luogo.</p>
      <p sl="en">Spetta ai paesi della regione decidere del loro futuro in maniera pacifica e democratica. L’Unione europea sosterrà tutti i loro sforzi tesi a promuovere una trasformazione democratica in sistemi politici che consentano cambiamenti pacifici, crescita, prosperità e una distribuzione più equa dei vantaggi delle attività economiche. L’UE si consulterà con i paesi interessati della regione per offrire un sostegno finanziario e tecnico al fine di migliorare il controllo e la gestione delle frontiere, nonché per agevolare il rientro degli emigrati nei loro paesi d’origine.</p>
      <p sl="en">Il Consiglio, in cooperazione con la Commissione, è stato invitato a presentare – prima del Consiglio europeo di giugno – un piano per lo sviluppo di capacità per la gestione dell’emigrazione e dei flussi di rifugiati. Il Consiglio europeo ha accolto con ampia maggioranza la comunicazione congiunta di Commissione e Alto rappresentante in cui viene proposto un partenariato per la democrazia e la prosperità condivisa nel Mediterraneo meridionale, sulla base di un approccio differenziato e basato su incentivi e mettendo insieme tutti gli strumenti comunitari. Il Consiglio è stato invitato a esaminare tempestivamente le proposte contenute nella comunicazione e, in particolare, a valutare come potenziare il sostegno dell’Unione ai propri partner.</p>
      <p sl="en">Mi avvio a concludere con una rapida presentazione delle idee sulle quali occorre un intervento repentino. Dobbiamo rivedere al rialzo il limite massimo delle operazioni della Banca centrale europea per i paesi del Mediterraneo che intraprendono riforme politiche – il Parlamento sarà chiamato a partecipare alla questione e conto sulla vostra cooperazione. Dobbiamo adottare la proposta della Commissione per consentire alla BEI di reinvestire nel FEMIP i proventi di operazioni passate. Dobbiamo valutare con le altre parti interessate le condizioni alle quali la Banca europea per la ricostruzione e lo sviluppo potrebbe operare nel vicinato meridionale, e dobbiamo adottare senza indugio la proposta sulle norme d’origine paneuromediterranee, essenziali per ilo sviluppo futuro della regione. Infine, è d’obbligo approvare entro giugno 2011 il regolamento che potenzia le capacità di Frontex, a mio avviso.</p>
      <p sl="en">Mi fermo qui. Non parlerò del Giappone perché abbiamo un nuovo punto all’ordine del giorno. Mi scuso per la lunghezza del mio intervento. Il fatto è che sono successe molte cose e volevo che il Parlamento avesse una panoramica completa di tutte le problematiche.</p>
    </intervention>
    <intervention id="3-069-000" speaker_id="photo_generic" name="José Manuel Barroso" is_mep="True" mode="spoken" role="Presidente della Commissione">
      <p sl="en">Signor Presidente, come ho dichiarato la scorsa settimana dinanzi a questo Parlamento, quello che l’Europa metterà a punto in questo Consiglio europeo del 24-25 marzo rappresenterà una vera e propria svolta in termini di governance economica.</p>
      <p sl="en">In altre parole, sarà una colonna portante della nostra risposta generale alla crisi, e segnerà l’inizio della sua piena attuazione con l’istituzione di un nuovo quadro per la governance economica – e, si spera, per un’unione monetaria europea (UEM) che proceda risoluta su due gambe (l’unione monetaria e l’unione economica) invece di zoppicare arrancando.</p>
      <p sl="en">La politica economica di ogni paese membro viene ora considerata una questione che dovrebbe riguardare tutti gli Stati membri e tutte le istituzioni europee. Per la prima volta – con il semestre europeo – abbiamo gli strumenti che ci servono per un coordinamento forte e precoce delle nostre politiche economiche e delle riforme strutturali, prima che ogni paese membro stabilisca le proprie politiche e chiuda il bilancio per il prossimo esercizio. Non solo disponiamo di un coordinamento a priori, ma possiamo portarlo avanti parallelamente alla politica economica e di bilancio.</p>
      <p sl="en">Il primo semestre europeo è stato inaugurato nel mese di gennaio con l’analisi annuale della crescita della Commissione, che presenta le 10 priorità per l’anno in corso, tutte saldamente ancorate nella strategia Europa 2020 per la crescita e l’occupazione.</p>
      <p sl="en">Sono intese a promuovere il consolidamento fiscale, a correggere gli squilibri macroeconomici e a garantire la stabilità finanziaria, tutte condizioni imprescindibili per una crescita sana. Tali politiche non genereranno di per sé la crescita, ma è chiaro che in assenza di tali requisiti non disporremmo del tipo di crescita che ci serve: una crescita inclusiva e sostenibile.</p>
      <p sl="en">Il patto per l’euro, siglato dai capi di Stato e di governo della zona dell’euro e aperto a tutti gli Stati membri che desiderino aderirvi, riflette le azioni prioritarie della nostra analisi annuale della crescita, ma adesso il patto per l’euro, così come è stato convenuto, è anche totalmente compatibile col trattato e verrà integrato in ogni sua parte nel sistema europeo di governance economica. Vorrei ringraziare nuovamente questo Parlamento, in quanto ritengo che le posizioni forti assunte dallo stesso siano state essenziali per il riconoscimento dell’approccio comunitario in seno al patto per l’euro. Quest’ultimo riconosce anche l’operato della Commissione sull’imposizione fiscale e la regolamentazione finanziaria. Anzi, come saprete, la Commissione sta lavorando su una proposta per la tassazione del settore finanziario.</p>
      <p sl="en">Ogni paese membro, all’atto della realizzazione del Patto di stabilità e crescita, deve attenersi alle raccomandazioni della Commissione. Come è stato deciso la scorsa settimana, e cito: “Al momento di decidere le prossime fasi del Patto di stabilità e crescita, il Consiglio è tenuto di norma a seguire le raccomandazioni della Commissione o a chiarire per iscritto la propria posizione”. Si tratta del principio dell’11 marzo 2011. Lo reputo un principio politico importantissimo che può andare ad aggiungersi alle decisioni legislative rilevanti che sono state prese, e anche ad alcune che state attualmente preparando.</p>
      <p sl="en">Il consolidamento fiscale non è fine a se stesso. Senza consolidamento fiscale non c’è fiducia. Senza fiducia non ci sono investimenti. Senza investimenti non c’è crescita. Ma il nostro obiettivo, come ho spesso ripetuto in quest’Aula, è la crescita. una crescita inclusiva e sostenibile.</p>
      <p sl="en">A tal fine dobbiamo migliorare anche l’ambiente per le imprese. Dobbiamo portare a termine il mercato interno. Uno dei nostri obiettivi per il mercato interno sono proprio le diverse basi imponibili in termini di tassazione. Per questo la Commissione ha ideato e anche presentato una proposta legislativa per una base imponibile consolidata comune.</p>
      <p sl="en">Dobbiamo di fatto attingere a tutto il potenziale espresso dal mercato unico, e a breve la Commissione presenterà la legge sul mercato unico con una decina di proposte prioritarie per far fruttare il nostro asso nella manica più grande, per generare crescita e occupazione e rafforzare la competitività europea.</p>
      <p sl="en">Dobbiamo anche adoperarci maggiormente per promuovere l’occupazione. Occorre più mobilità della forza lavoro, non meno. Occorre promuovere maggiormente gli incentivi fiscali per il lavoro; ambiamo a una crescita che accresca l’occupazione e sia ecologica.</p>
      <p sl="en">In stretta collaborazione con la Commissione, gli Stati membri stanno perfezionando i loro programmi di riforma nazionali e i loro programmi di stabilità o convergenza. Mi preme sottolineare che programmi chiari, concreti, ambiziosi e strettamente nazionali sono essenziali per attuare con successo il semestre europeo. Adesso tocca a ogni Stato membro singolarmente completare quest’arduo lavoro entro la fine di aprile.</p>
      <p sl="en">La scorsa settimana il Consiglio ha convenuto il proprio approccio generale al pacchetto legislativo della Commissione sulla governance economica rafforzata. Vorrei ringraziare nuovamente la Presidenza ungherese per gli sforzi compiuti, che hanno portato a un compromesso oltremodo soddisfacente.</p>
      <p sl="en">Adesso avranno inizio i negoziati col Parlamento. So che la Commissione può contare su un forte sostegno da parte di quest’Assemblea, e spero che raggiungeremo un accordo definitivo entro giugno. A quel punto il nostro nuovo quadro economico sarà completo e tutti i suoi strumenti potranno essere utilizzati per valutare i bilanci nazionali, i programmi di stabilità e convergenza e i programmi di riforma nazionale entro il 2012.</p>
      <p sl="en">Infine, con lo strumento europeo di stabilità finanziaria, ed entro il 2013 con il meccanismo europeo permanente di stabilità (ESM), disporremo di uno strumento di garanzia per assicurare la stabilità dell’area dell’euro nel suo complesso, se necessario. Lunedì scorso i ministri delle Finanze hanno accettato di istituire il meccanismo europeo di stabilità a decorrere da giugno 2013, con una capacità effettiva di prestito pari a 500 miliardi di euro. Si tratta di un grande passo avanti per l’Unione europea che la Commissione, come saprete, ha promosso con vigore. In base alle nostre proposte l’accordo per l’ESM futuro sancisce con chiarezza il ruolo centrale della Commissione nel processo, nonché il coinvolgimento del Parlamento europeo.</p>
      <p sl="en">Spetterà alla Commissione, unitamente alla Banca centrale europea (BCE), valutare l’esistenza di un rischio per la stabilità finanziaria della zona dell’euro nel suo complesso e intraprendere un’analisi della stabilità del debito pubblico del paese membro in questione. Inoltre, spetterà alla Commissione europea assumere un ruolo guida nel valutare le esigenze finanziarie effettive dello Stato membro beneficiario, nonché la natura del coinvolgimento del settore privato. Spetterà inoltre alla Commissione europea proporre al Consiglio una decisione che appoggi il programma di adeguamento macroeconomico.</p>
      <p sl="en">La Commissione europea, unitamente al FMI e in collaborazione con la BCE, avrà l’onere di vigilare sulla conformità con le condizioni politiche richieste da un programma di adeguamento macroeconomico.</p>
      <p sl="en">Le condizioni politiche stabilite ai sensi di un programma di sorveglianza rafforzata o di adeguamento macroeconomico saranno in linea col quadro di sorveglianza dell’Unione e dovranno garantire il rispetto delle procedure comunitarie, e di conseguenza anche il ruolo del Parlamento europeo.</p>
      <p sl="en">A tal fine, la Commissione intende proporre un regolamento del Parlamento europeo e del Consiglio, sulla base dell’articolo 136 del trattato, che chiarisca l’iter procedurale necessario per iscrivere le condizioni politiche nelle decisioni del Consiglio e garantire la coerenza con il quadro comunitario sulla sorveglianza multilaterale. Il Consiglio e la Commissione terranno regolarmente informato il Parlamento europeo sull’istituzione e le operazioni dell’ESM.</p>
      <p sl="en">Onorevoli deputati, vorrei solo confermare quanto dichiarato in una lettera del Commissario Rehn e del presidente dell’Eurogruppo Jean-Claude Juncker indirizzata a lei, Presidente Buzek. Credo che in ultima analisi disponiamo di un accordo pienamente compatibile con l’approccio comunitario, e vorrei ringraziare nuovamente il Parlamento per l’interesse e l’impegno dimostrati nei confronti di tale approccio.</p>
      <p sl="en">Sul fronte della stabilizzazione finanziaria, gli Stati membri hanno finito per riconoscere il grado di interdipendenza delle loro economie. L’Unione europea ha già fatto molto per porre rimedio al sistema bancario, ma anche su questo fronte dobbiamo fare di più. Un sistema bancario solido è indispensabile per una ripresa economica sostenibile.</p>
      <p sl="en">L’Autorità bancaria europea (EBA), di recente istituzione, condurrà nei prossimi mesi la prossima tornata di stress test per le banche comunitarie. La trasparenza è essenziale per consentire a decisori politici ed investitori di formulare giudizi informati; sussiste pertanto la volontà di proseguire con decisioni ardue ma indispensabili.</p>
      <p sl="en">Alla luce del resoconto così completo e incisivo della Presidente Győri, che qui rappresenta la Presidenza ungherese, credo che non mi soffermerò sulle questioni della Libia e del Mediterraneo meridionale.</p>
      <p sl="en">Tuttavia, in merito alla competenza della Commissione europea, consentitemi di affermare che abbiamo svolto un ruolo sostanziale nel coordinare la risposta europea alla crisi umanitaria galoppante lungo le frontiere con la Libia. Abbiamo mobilitato 30 milioni di euro per fornire aiuto ai rifugiati e agli emigranti e, come sapete, disponiamo di diverse squadre in loco e ci manteniamo in stretto contatto con i paesi d’origine e i donatori. Il meccanismo di protezione civile (MIC) della Commissione continua inoltre a dare supporto alle operazioni consolari degli Stati membri; inoltre, i Commissari Malmström e Georgieva, in stretta cooperazione con la Presidenza ungherese, si sono dimostrati molti attivi in tal senso.</p>
      <p sl="en">Le azioni militari nella zona di interdizione al volo, compiute ai sensi della risoluzione 1973 del Consiglio di sicurezza dell’ONU, hanno creato una situazione nuova di cui bisogna tener conto al momento di fornire aiuti umanitari in modo sicuro ed efficiente a chi ne ha bisogno, sia al confine sia all’interno della Libia. Le operazioni hanno riacceso la speranza, oltre a soddisfare l’esigenza di risparmiare vite innocenti tra i civili.</p>
      <p sl="en">Pur gestendo le sfide immediate di questa situazione estremamente complessa e in rapido mutamento,n non stiamo perdendo di vista il nostro obiettivo a lungo termine di una regione del Mediterraneo meridionale democratica, stabile e prospera, sulla base della proposta della Commissione dal titolo “Un partenariato per la democrazia e la prosperità condivisa con il Mediterraneo meridionale”.</p>
      <p sl="en">Il meccanismo di protezione civile della Commissione sta anche coordinando la risposta dell’Unione europea alla richiesta di assistenza del Giappone. Dallo scorso venerdì abbiamo intensificato la nostra presenza sul campo con una squadra di protezione civile composta da esperti logistici e nucleari.</p>
      <p sl="en">Nello specifico delle questioni nucleari, è importante trarre insegnamento dagli eventi verificatisi in Giappone. Per questo la Commissione europea ha proposto di sottoporre a esame la sicurezza delle centrali nucleari e di procedere alla valutazione completa di rischi e sicurezza (“stress test”) di tutte le centrali nucleari europee. Tali test andrebbero condotti anche in tutti i paesi limitrofi e più lontani, sotto l’egida dell’AIEA. Auspico naturalmente che il Consiglio europeo confermi e avalli tale orientamento.</p>
      <p sl="en">Onorevoli parlamentari, come potete notare ci attende un ordine del giorno molto fitto per il prossimo Consiglio europeo, e la Commissione ha lavorato alacremente per sviluppare questa risposta europea complessiva alla crisi scoppiata al di fuori dei nostri confini, ma anche alla situazione economica.</p>
      <p sl="en">Noi e il Parlamento europeo ricopriremo un ruolo cruciale nell’attuazione di tale risposta complessiva alla crisi economica. Lo faremo attenendoci sempre allo spirito del trattato di Lisbona, vale a dire coordinandoci col vostro Parlamento. E siate certi che non ci esimeremo mai neanche da questa responsabilità.</p>
    </intervention>
    <intervention id="3-070-000" speaker_id="4342" name="Joseph Daul" is_mep="True" mode="spoken">
      <p sl="fr">a nome del gruppo PPE. – Signor Presidente, onorevoli deputati, il Consiglio europeo è in procinto di riunirsi per la seconda settimana consecutiva in un clima di incertezza e tensioni internazionali. Vi è la situazione incerta in Giappone, dove è ancora difficile quantificare le perdite umane, e vi è la situazione vacillante del Mediterraneo, con la ribellione al regime di altre popolazioni, in Bahrain e, come ricordato da lei, signora Presidente in carica del Consiglio, in Yemen.</p>
      <p sl="fr">Tutte queste situazioni si ripercuotono inevitabilmente anche su di noi, qui in Europa. I nostri concittadini hanno visto in diretta l’evolversi della tragedia giapponese. Oltre alla solidarietà che proviamo nei confronti delle migliaia di famiglie sconvolte dal dolore, in questo stesso istante siamo in preda ai timori associati ai problemi della centrale nucleare di Fukushima e al terrore per i pericoli che potremmo dover affrontare anche noi in una situazione simile o comparabile.</p>
      <p sl="fr">Tali eventi dovrebbero sicuramente esser presi in considerazione da tutti quei paesi che ospitano centrali nucleari, e plaudo al fatto che questo Parlamento stia organizzando una discussione sulla sicurezza nucleare, anche se non dovremmo perdere di vista il fatto che in Europa dovremmo aumentare e non ridurre la nostra autonomia energetica. Si tratta di un tema che riprenderemo durante la nostra prossima tornata.</p>
      <p sl="fr">Questo finesettimana, i 27 capi di Stato o di governo tratteranno anche la decisione dell’ONU di intervenire in Libia per salvare i ribelli dall’attacco imminente da parte del regime. Vorrei precisare che sono stati i paesi europei a prendere l’iniziativa in queste operazioni e che siamo stati i primi a intervenire nel quadro del mandato dell’ONU, anch’esso il risultato di un’iniziativa di diversi paesi europei. Avranno senza dubbio prestato ascolto alle parole pronunciate dai nostri deputati nel corso della nostra ultima tornata, a Bruxelles.</p>
      <p sl="fr">Il mio gruppo gradirebbe che il Consiglio cogliesse quest’occasione per sviluppare ulteriormente la strategia comunitaria per il Mediterraneo, mantenendo nel contempo l’obiettivo di fornire assistenza e sostegno, ma senza alcuna imposizione. è il nostro dovere in quanto vicini.</p>
      <p sl="fr">Signor Presidente, onorevoli deputati, a seguito del vertice sulla zona dell’euro della scorsa settimana, in cui è stato condotto il lavoro di base, le misure faro del Consiglio di questa settimana saranno relative al rafforzamento dell’euro e ai progressi in tema di governance economica.</p>
      <p sl="fr">Il gruppo del Partito popolare europeo (Democratico cristiano) è a favore dell’incremento delle risorse disponibili per sostenere l’euro e del rendere più permanente lo strumento ad hoc adottato lo scorso anno per soccorrere Grecia e Irlanda. Tale volontà politica rispecchia l’atteggiamento responsabile adottato dagli Stati membri per gestire questa crisi che non ha precedenti nella storia della nostra moneta unica.</p>
      <p sl="fr">Ci teniamo comunque a sottolineare più volte che le circostanze eccezionali determinate dalla perdita di controllo sulle finanze pubbliche nazionali non devono essere viste dal Consiglio alla stregua di un’occasione per adottare un metodo di gestione diverso degli affari europei. Il metodo comunitario deve restare la norma e quello intergovernativo l’eccezione. Tale principio è sostenuto da un’amplissima maggioranza in Parlamento e anche la Commissione Barroso ci sostiene in questo approccio, semplicemente perché è essenziale per il futuro dell’Unione europea. Sono certo che il Presidente Van Rompuy riuscirà a persuadere i capi di Stato o di governo della bontà di questo approccio.</p>
      <p sl="fr">Venerdì dovrebbe venir adottato anche il patto per l’euro. Lo accogliamo con favore, in quanto introduce disposizioni da noi caldeggiate da mesi, segnatamente la convergenza tra le politiche di bilancio, sociali e fiscali degli Stati membri.</p>
      <p sl="fr">Non mi stancherò mai di ripeterlo: i nostri cittadini accetteranno la solidarietà europea soltanto se la riterranno equa e meritata, e ciò accadrà solamente se verranno soddisfatte le condizioni di lavoro e se le nostre aziende potranno investire e assumere personale a condizioni fiscali comparabili.</p>
      <p sl="fr">Infine, il nostro gruppo invita il Consiglio ad accelerare i progressi in materia di pacchetto sulla governance economica package e a tenere in debito conto la posizione del Parlamento europeo in quanto colegislatore per quattro delle sei proposte in discussione.</p>
      <p sl="fr">L’Europa deve reimboccare la strada della crescita e dell’occupazione, e le misure che si profilano all’orizzonte vanno in questa direzione. A condizione che vengano pianificate in un quadro comunitario, forniranno all’Europa una base solida per un nuovo inizio e un futuro promettente.</p>
    </intervention>
    <intervention id="3-071-000" speaker_id="1911" name="Martin Schulz" is_mep="True" mode="spoken">
      <p sl="de">a nome del gruppo S&amp;D . – Signor Presidente, in primo luogo vorrei augurare buon compleanno al Presidente della Commissione. Si merita tutti i nostri auguri.</p>
      <a text="(Applausi)"/>
      <p sl="de">Non me la sento di condividere il suo ottimismo in preparazione al vertice. Ritengo che questo vertice capiti nella fase peggiore dell’Unione europea, in un momento in cui si trova in uno stato pietoso. Partiamo dalla Libia. è capitato di rado che venisse organizzata una campagna più frettolosa e disorganizzata di questa, di per sé un’iniziativa pregevole, tesa ad aiutare le persone, ma che si sta rivelando un disastro diplomatico e – forse, spero di no – anche militare: frettolosa, non coordinata, disorganizzata. L’Europa si sta disperdendo in tutte le direzioni mentre la Turchia, nostra candidata all’adesione, pone il veto su tutto. Complimenti!</p>
      <p sl="de">è ora di fare il punto della situazione. La crisi è in corso da un anno, ed è da un anno che si ripete lo stesso identico processo. In un primo momento ci si oppone alle misure necessarie, che vengono poi immancabilmente approvate quattro o cinque mesi dopo. Un anno fa la gente andava ripetendo che i greci avrebbero dovuto gestirsi la crisi da soli, che non c’era necessità di aiutarli. Quattro mesi dopo, ecco l’azione di salvataggio. “Non ci serve un pacchetto di salvataggio. L’importo che abbiamo stanziato è sufficiente”. E quattro mesi dopo: “Ci servono più fondi”. “Non vogliamo gli eurobond. Gli eurobond sono una sciocchezza”. E adesso tutti a parlare di eurobond. Gli eurobond verranno introdotti – di questo sono certo. Magari tra quattro mesi. “Non ci serve la governance economica. All’Europa non occorre la governance economica”. Le stesse persone che si ostinavano a ripetere questa frase sono le stesse che adesso esultano in sede di Consiglio europeo per il fatto che adesso finalmente abbiamo la governance economica. Non si sentono nemmeno in imbarazzo per il fatto di affermare e fare l’esatto contrario di quello che sostenevano poco tempo prima.</p>
      <p sl="de">Non sono nemmeno tanto sicuro del fatto che siamo riusciti effettivamente a salvare il metodo comunitario. Lo spero e le do tutto il mio appoggio, Presidente Barroso. Non tanto come regalo di compleanno, ma perché l’Europa deve difendere il metodo comunitario, in quanto constatiamo che se optiamo per quest’altro metodo definito dal Cancelliere Merkel “il nuovo metodo europeo”, ricadremo nella stessa situazione testé descritta. Ognuno fa una cosa e il giorno dopo fa il contrario di quanto annunciato il giorno prima. Questa è la realtà. Non stiamo affrontando una crisi dell’euro, bensì una crisi dei governi dei paesi della zona dell’euro. C’è una differenza sostanziale.</p>
      <p sl="de">Rispetto al Portogallo, stiamo tutti parlando e sperando che il governo riesca a imporre misure austere e veramente improbabili. Inoltre, si tratta di un governo – una situazione analoga a quella in Grecia – che agisce in parte contro la volontà del proprio elettorato, a cui si aggiunge qualche manovra tattica del partito di opposizione, che sta cercando di mettere alle strette il governo.</p>
      <p sl="de">In Germania, il ministro delle Finanze – un europeista – ha proposto un pacchetto estremamente necessario solo pochi giorni prima del vertice, a cui il ministro degli Esteri e il Cancelliere hanno reagito affermando: “Ebbene, prima dovremmo esaminarlo ancora una volta”. Venerdì scorso ho avuto modo di trattare con molte persone influenti del mondo finanziario europeo la seguente questione: l’euro gode di fiducia? La risposta che mi hanno dato gli esperti di Francoforte – compreso il Presidente della Banca centrale europea e il Presidente dell’Eurogruppo, ma anche molte altre personalità autorevoli del mondo bancario – è stata: “Sì, l’euro è una moneta stabile. L’euro gode di fiducia e noi abbiamo fiducia nell’euro. Non nutriamo tuttavia alcuna fiducia nei governi dei paesi in cui circola tale valuta. Come ci si può fidare di un governo che non mantiene la propria parola nemmeno per tre giorni?”. Ecco il problema che ci affligge in Europa. Abbiamo preso la strada sbagliata. L’euro è una valuta forte. è anche l’espressione della potenza economica della zona dell’euro rispetto ad altri continenti. Al momento del varo, l’euro valeva 1,17 dollari. Guardate quanto vale oggi. L’euro è una valuta stabile nella concorrenza intercontinentale tra le zone economiche, ma è soggetto a destabilizzazione interna perché non esiste una forma stabile di governo. Ecco perché il metodo comunitario non è soltanto oggetto di discussione al Parlamento europeo, ma contribuisce essenzialmente alla stabilizzazione della moneta ed è l’espressione dell’enorme potenza economica della zona dell’euro. Tuttavia tale potenziale economico non è in grado di esprimersi perché viene gestito da persone per le quali l’esito degli ultimi sondaggi di opinione sulle prossime elezioni regionali conta di più del futuro della moneta europea. è questa la realtà che ci troviamo a dover fronteggiare.</p>
      <p sl="de">Spero che vada tutto bene nel finesettimana. Mi auguro che attuerete i propositi che avete espresso. Auspico che rientreremo soddisfatti da questo vertice. Tuttavia, ho i miei dubbi e temo che ripeteremo le esperienze dell’ultimo anno. Mi spiace, ma sono costretto ad ammettere che la leadership dell’Unione europea è oltremodo carente.</p>
      <a text="(Applausi)"/>
    </intervention>
    <intervention id="3-073-000" speaker_id="97058" name="Guy Verhofstadt" is_mep="True" mode="spoken">
      <p sl="fr">a nome del gruppo ALDE. – Signora Presidente, vorrei innanzi tutto porgere i miei migliori auguri al Presidente Barroso. è del segno zodiacale dell’ariete, come me e come gli onorevoli de Sarnez e Daul. Sono circondato da una banda di arieti; e comunque abbiamo tutti qualcosa da dire sul patto per l’Europa, Presidente Barroso.</p>
      <p sl="fr">A parte gli scherzi, pur rallegrandomi del fatto che siamo tutti d’accordo sull’esigenza di un’unione economica e di una governance economica autentica, dobbiamo porci un quesito essenziale: il patto per l’Europa creerà veramente l’unione economica? Questo patto istituirà davvero una governance economica?</p>
      <p sl="fr">Non ne sono convinto, per il semplice fatto che non è la Commissione a guidare il processo, bensì sempre e soltanto gli Stati membri. Non sono parole mie. Ho qui con me il testo dell’11 marzo, che verrà approvato domani e dopodomani. Cosa dice? Afferma che gli obiettivi verranno fissati dai capi di Stato o di governo, che gli impegni verranno assunti dai capi di Stato o di governo e che i controlli verranno effettuati dai capi di Stato o di governo. Di fatto la Commissione verrà coinvolta solamente nel controllo tecnico, null’altro. è il Consiglio che detiene tutto il potere. è questo che ha determinato la sconfitta della strategia di Lisbona e che penalizzerà anche questa strategia.</p>
      <p sl="fr">Presidente Barroso, vorrei rivolgerle nuovamente questa richiesta: questo finesettimana approverete quello che c’è da approvare, ma la prego di consultare quanto prima il Commissario Rehn per predisporre e mettere sul tavolo del Consiglio un piano autentico di governance economica basato su una legge comunitaria che conferisca tutti i poteri alla Commissione e si basi su un codice di convergenza. So che il Consiglio dirà di no. Dice sempre di no. Ma continuate a combattere con noi e non accettate questa procedure o la proposta attualmente in discussione, in quanto non soddisferà l’obiettivo e non stabilizzerà l’euro nei prossimi mesi o anni. è il primo punto che volevo sollevare.</p>
      <p sl="fr">La seconda osservazione che volevo fare, signora Presidente, riguarda le rivolte arabe e il seguito da dare alla discussione della settimana scorsa in questa sede. In questo momento possiamo formulare una valutazione iniziale dell’operato dell’Unione europea, e devo ammettere che tale giudizio iniziale è piuttosto tiepido. Ricorderete che all’inizio non eravamo molto propensi a parlare delle rivolte arabe, per timore nei confronti del fondamentalismo islamico. è stata questa la prima reazione degli organi europei.</p>
      <p sl="fr">Adesso, nella questione libica, abbiamo dato prova della mancanza di unità in seno all’Unione europea. Trovo sconcertante che non tutti gli Stati membri abbiano adottato la stessa posizione in seno al Consiglio di sicurezza dell’ONU: tre hanno votato a favore e uno si è astenuto. Va contro il trattato di Lisbona. L’articolo 34 di tale trattato stipula che nelle sedi in cui si discute di politica estera, gli Stati membri dell’Unione europea hanno il dovere di coordinarsi tra loro e raggiungere una posizione comune. L’hanno fatto? Non credo, anzi, credo che abbiamo addirittura violato tale articolo.</p>
      <p sl="fr">In terzo luogo, guardate cosa sta accadendo adesso. Ieri la baronessa Ashton era presente in seno alla commissione per gli affari esteri, e credo che sarebbe dovuta venire anche a questa riunione in cui discutiamo una questione così importante. Personalmente, constato l’assenza di una strategia comunitaria in relazione alle rivoluzioni arabe. Sono state prese alcune decisioni scandalose in seno alle istituzioni europee.</p>
      <p sl="fr">Per esempio, il lunedì precedente la commissione per gli affari esteri, uno dei colleghi della baronessa Ashton, tale Cooper, ha dichiarato a un certo punto che dovevamo capire la situazione in Bahrain, che le autorità avevano ragione a voler ripristinare la pace e l’ordine, quando sono state uccise quattro persone e duecento sono state ferite. è questa la posizione dell’UE?</p>
      <p sl="fr">Per citare un altro esempio, lunedì si sono riuniti in Consiglio i ministri degli Esteri dell’UE e cos’hanno dichiarato? Anch’essi hanno fatto appello ai dimostranti – sempre in Bahrain – per convincerli ad astenersi da atti intenzionalmente intimidatori. Pertanto, invece di sostenere tali rivoluzioni in seno all’Unione europea e di appoggiare chi si è riversato per strada, ha combattuto ed è stato ucciso, hanno fatto l’esatto contrario. Hanno chiesto loro di mantenere la calma e di fare attenzione.</p>
      <p sl="fr">Chiedo alla baronessa Ashton di presenziare alla prossima tornata e di illustrare gli atteggiamenti e le strategie che intendiamo perseguire in Bahrain, in Siria e in Yemen, nonché le sanzioni che intendiamo introdurre e contro cui saranno rivolte. è questa la posizione che dovremmo adottare, e non quella patetica assunta finora da molti leader europei sulla questione.</p>
    </intervention>
    <intervention id="3-074-000" speaker_id="23712" name="Jan Zahradil" is_mep="True" mode="spoken">
      <p sl="en">a nome del gruppo ECR. – Signora Presidente, mi rammarico di dover far presente che questo Consiglio europeo potrebbe inaugurare dei cambiamenti pericolosi, e che dovremmo preoccuparcene. Sotto l’insegna del cosiddetto coordinamento economico, della governance economica, della stabilità per l’area dell’euro, assistiamo a una promozione dell’armonizzazione fiscale a livello di Unione europea e dell’unificazione fiscale su tutto il territorio comunitario. Purtroppo il Parlamento è stato molto attivo in tal senso.</p>
      <p sl="en">Permettetemi di dirvi come stanno le cose. La proposta della Commissione di una base imponibile consolidata comune è un passo rischioso che pregiudicherà la concorrenza fiscale sana tra gli Stati membri, sarà deleteria per l’economia e farà sfumare gli affari a coloro che imporranno tale politica. Il processo è degenerato e bisogna fermarlo.</p>
      <p sl="en">Negli ultimi giorni abbiamo anche assistito al tentativo di alcuni Stati membri di interferire con la sovranità fiscale e tributaria degli altri. Sapete a cosa mi riferisco: le prepotenze scandalose ai danni dell’Irlanda. Non dobbiamo permettere che ciò si ripeta.</p>
      <p sl="en">In merito alla Libia, l’evoluzione degli eventi in questo paese ci ha ricordato ancora una volta che non dobbiamo nutrire aspettative eccessive nei confronti della cosiddetta politica estera e di sicurezza comune. Sono stati i leader nazionali, non quelli comunitari, a dare prova di leadership internazionale. Il Primo ministro Cameron e il Presidente Sarkozy – non i rappresentanti dell’UE – hanno preso e imposto decisioni. Ciò dimostra chiaramente che ci sono limiti all’integrazione in questo campo – ma non solo in questo. Nessun paese membro dovrebbe sentirsi obbligato a fare di più di quanto non ritenga sia giusto, e questo vale sia per la politica estera, sia per la politica economica.</p>
      <p sl="en">L’Europa deve mantenersi flessibile ovunque sia possibile e non lasciarsi più guidare da dogmi integrazionisti inflessibili; è tempo di cambiare il paradigma dell’integrazione europea. è chiaro. è comprensibile, e spero che il Consiglio europeo se ne occupi.</p>
    </intervention>
    <intervention id="3-075-000" speaker_id="96648" name="Philippe Lamberts" is_mep="True" mode="spoken">
      <p sl="fr">a nome del gruppo Verts/ALE. – Signora Presidente, il Presidente Barroso se n’è già andato, ma come ci diceva prima, la fiducia è alla base di tutto.</p>
      <p sl="fr">Vi assicuro che la fiducia dei nostri cittadini si sta volatilizzando alla stessa velocità dell’acqua nei serbatoi della centrale di Fukushima. Sì, i nostri cittadini sanno che certe cose devono cambiare e che non possiamo più continuare come prima. Sì, dobbiamo arrestare la corsa verso l’insicurezza e maggiori disuguaglianze. Sì, dobbiamo spezzare la nostra dipendenza dall’energia pericolosa e da quella alimentata a combustibili fossili. Sì, dobbiamo tornare a una situazione in cui la finanza è al servizio dell’economia e quest’ultima è al servizio dei cittadini; e no, non possiamo più fondare le nostre economie sul debito, che sia pubblico o privato, sul deficit e sulle speculazioni.</p>
      <p sl="fr">I nostri concittadini lo sanno. Sanno anche che occorreranno cambiamenti profondi e radicali da parte dei governi, delle aziende e anche loro. Lo sanno, lo percepiscono.</p>
      <p sl="fr">Sanno che tali cambiamenti radicali sono anche complessi. Come mi ha detto ieri l’onorevole Thyssen, sono complessi e non possiamo fare tutto in una volta sola. Da qualche parte dobbiamo cominciare.</p>
      <p sl="fr">Il problema è però che dal punto di vista dei nostri cittadini partiamo sempre dallo stesso punto: iniziamo sempre col tagliare la spesa pubblica, che come sappiamo va soprattutto a vantaggio dei più deboli. partiamo sempre dal rendere più flessibili i mercati del lavoro. Di fatto, quando si tratta di riequilibrare la flessibilità e la sicurezza, sappiamo bene che ciò si traduce in maggiore flessibilità e minore sicurezza.</p>
      <p sl="fr">I nostri cittadini non sopportano più questa politica dei due pesi, due misure. In fin dei conti, non chiama in causa coloro che hanno approfittato maggiormente dall’economia d’azzardo degli ultimi 20 anni.</p>
      <p sl="fr">Pertanto, quello che chiediamo al Consiglio – oltre naturalmente a quanto è già sul tavolo oggi – è un’iniziativa coraggiosa per dotare gli Stati membri e l’Unione europea di introiti fiscali stabili ed equi. Ciò significa ovviamente la tassa sulle transazioni finanziarie, più le imposte sull’energia e sulle aziende – e vi prego, non cercate di venderci la base imponibile comune come la A e la Z della politica fiscale, o l’apoteosi della stessa – e, da ultimo, significa combattere le frodi e i paradisi fiscali.</p>
      <p sl="fr">In assenza di tale iniziativa, sono certo che tutte le proposte attuali sulla governance economica cadranno a picco trascinando con sé nell’abisso anche l’euro. Onorevoli colleghi, nella storia non esistono esempi di un’unione monetaria che sia riuscita a imporsi senza il sostegno di un’unione fiscale solida.</p>
      <p sl="fr">Basta con le valutazioni d’impatto, basta con le prevaricazioni, basta con gli egoismi nazionali: per l’amor del Cielo, agite!</p>
      <p sl="fr">Infine, sul tema del settore finanziario, i nuovi stress test non creeranno una maggiore sicurezza, così come non accade nel settore nucleare, se posso usare questo paragone audace. Abbiamo constatato l’inutilità estrema degli stress test precedenti. Sembrava che andasse tutto bene, anche in Irlanda. Ci occorrono invece nuove norme vincolanti, ma non leggi che ci dicono verranno attuate il 1° gennaio 2019. è tempo di reinfilare nella bottiglia il demone dell’industria finanziaria e le sue attività predatorie, e i nostri cittadini non accetteranno più di aspettare.</p>
      <p sl="fr">è il prezzo da pagare per la fiducia dei nostri cittadini, e come europei è essenziale godere di tale fiducia, per poter guardare al XXI secolo con ottimismo e a testa alta.</p>
    </intervention>
    <intervention id="3-076-000" speaker_id="96650" name="Lothar Bisky" is_mep="True" mode="spoken">
      <p sl="de">a nome del gruppo GUE/NGL . – Signora Presidente, onorevoli colleghi, l’unione economica e monetaria senza un coordinamento efficace della politica economica è destinata al fallimento. Il Patto di stabilità e crescita è fallito – ne convengono molti esperti di tutti i partiti politici. Il problema è che la politica non sembra aver fatto grandi passi avanti. Anzi, all’orizzonte non si intravede nessun nuovo concetto politico.</p>
      <p sl="de">Mi preme ricordarvi che il limite del 3 per cento del Patto di stabilità è stato infranto 73 volte dal 1999, 46 volte in maniera a stento tollerabile ai sensi del trattato, eppure non è mai stata imposta una penale. Non occorre rivedere questo patto non funzionante, bisogna applicarlo di più, o meglio bisogna applicarlo e basta.</p>
      <p sl="de">Naturalmente, ogni famiglia e ogni imprenditore sanno quanto sia importante avere bilanci sostenibili. Temo tuttavia che le decisioni imminenti sulla governance economica e il meccanismo europeo di stabilità proporranno soltanto tagli. Non è questo che significa avere un bilancio sostenibile. Nessuno Stato così indebitato da essere sull’orlo dell’insolvenza può uscire dalla trappola del debito continuando a finanziare tale debito con prestiti assunti a tassi di interesse sempre più alti. Per quanto risparmi, il suo debito continuerà a lievitare, tanto più se occorre ridurre le retribuzioni, i sussidi di disoccupazione e le pensioni, se si deve estendere l’orario di lavoro e tagliare gli investimenti pubblici nelle infrastrutture, nell’istruzione, nella sanità e così via. In assenza di consumi, anche la produzione crolla. Pertanto, non conseguiremo il nostro obiettivo né inasprendo il Patto di stabilità né applicando le cosiddette condizioni severe del meccanismo di stabilità futuro.</p>
      <p sl="de">Quel che andrebbe evidenziato con maggiore chiarezza nel pacchetto globale di misure è l’esigenza ulteriore di investimenti in particolare nei paesi colpiti dalla crisi, e bisogna fare di più rispetto a inconsistenti proroghe del credito o a lievi riduzioni dei tassi di interesse. La necessità di ridurre gli squilibri macroeconomici sarà problematica fintantoché verrà pretesa solamente dai paesi economicamente deboli, mentre quelli economicamente forti possono proseguire come prima. Non solo la parola chiave “solidarietà” non compare da nessuna parte, ma ci si è anche dimenticati che la spesa e i deficit della bilancia commerciale di un paese si traducono in reddito ed eccedenze di bilancio di un altro.</p>
    </intervention>
    <intervention id="3-077-000" speaker_id="99416" name="Nikolaos Salavrakos" is_mep="True" mode="spoken">
      <p sl="el">a nome del gruppo EFD. – Signora Presidente, in pratica il Commissario Barroso ha proposto di rafforzare la governance economica e la stabilità dell’euro. Ciò significa accelerare la politica della governance economica in Europa.</p>
      <p sl="el">Il lavoro svolto dal Presidente Barroso, assistito dal Commissario Rehn, sta procedendo molto bene e lo valutiamo positivamente. Ci auguriamo che il patto possa rispondere alle sfide economiche e fiscali dell’Europa e trasmettere il segnale giusto ai mercati. Purtroppo, sono i mercati ad essere il nostro problema più cocente.</p>
      <p sl="el">La nuova governance economica viene subito dopo una crisi, una crisi molto dura che si presenta sotto forma dio debito pubblico degli Stati membri. A mio parere, con gli Stati Uniti che coniano dollari al ritmo stimato di oltre tre trilioni, non vedo motivo per cui l’Europa non debba risolvere i propri problemi stampando valuta per un trilione di euro, ma non per immetterla nei mercati, bensì per istituire un fondo, quello che definiamo “meccanismo di sostegno”. Comunque sia, pare che non sia ancora il momento di ventilare tale concetto, non mentre in Europa predominano le idee del Cancelliere Merkel.</p>
      <p sl="el">Dobbiamo tuttavia sottolineare nuovamente il fatto che l’Unione europea è ora costretta a creare nuovi sistemi e valori in circostanze sfavorevoli.</p>
      <p sl="el">L’introduzione dell’unione monetaria senza una strategia generale di governance economica e di coordinamento tra gli Stati membri è stato un rischio che è stato collaudato nella prassi e gestito in base a orientamenti generali. Credo sia giunto il momento che l’Unione adotti decisioni più audaci e attui i cambiamenti strutturali che servono.</p>
      <p sl="el">Come dicevo, naturalmente appoggiamo in linea di massima le decisioni del Consiglio sul patto per l’euro e riteniamo che l’euro sia ancora una moneta valida. Dobbiamo però assicurarci non solo di conseguire l’obiettivo della stabilità nell’area dell’euro, ma anche di raggiungere un livello elevato di crescita e competitività in Europa, nonché l’incremento e il mantenimento dei posti di lavoro per i cittadini europei, soprattutto i giovani. Dobbiamo concentrarci sui giovani.</p>
    </intervention>
    <intervention id="3-078-000" speaker_id="4238" name="Hans-Peter Martin" is_mep="True" mode="spoken">
      <p sl="de">Signora Presidente, quale europeista convinto – come la stragrande maggioranza dei miei 500 000 elettori diretti, fatico ad accettare la situazione spinosa in cui vi siete cacciati. Da un lato, ci serve la stabilità e dobbiamo intervenire per combattere le speculazioni; dall’altro, il modo in cui lo state facendo illustra in maniera piuttosto drammatica il deficit democratico dell’Unione europea. Questa procedura è più simile a una legislazione d’emergenza che non a quanto dovrebbe produrre un’Europa votata al progresso. Pertanto, sostengo con vigore l’emendamento 34, presentato dalla sinistra, che chiede di applicare la procedura ordinaria di revisione del trattato. Ogniqualvolta c’è un’emergenza, riuscite sempre a intervenire in modo tale da aggravare ancora di più il divario tra i cittadini.</p>
      <p sl="de">Vorrei inoltre cogliere l’occasione per respingere con fermezza il comportamento tenuto in Aula dall’onorevole Schulz nei confronti del sottoscritto.</p>
    </intervention>
    <intervention id="3-079-000" speaker_id="2002" name="José Ignacio Salafranca Sánchez-Neyra" is_mep="True" mode="spoken">
      <p sl="es">Signora Presidente, la crisi in Nord Africa sta mettendo alla prova i meccanismi contemplati dal trattato di Lisbona.</p>
      <p sl="es">Ieri, in commissione per gli affari esteri e in presenza dell’Alto rappresentante, abbiamo sottolineato gli aspetti positivi dell’azione comunitaria: la comunicazione della baronessa Ashton che distingue tra il breve, medio e lungo termine; l’applicazione tempestiva della risoluzione 1970 del Consiglio di sicurezza dell’ONU; la capacità negoziale con la Lega araba, e la riunione del Consiglio europeo.</p>
      <p sl="es">Tuttavia, è giusto segnalare qui ora che vi sono ancora diverse domande che vengono poste dal pubblico europeo, dai nostri cittadini.</p>
      <p sl="es">Signora Presidente in carica del Consiglio, l’onorevole Verhofstadt ha assolutamente ragione. Com’è possibile che, in tali circostanze, i quattro Stati membri che fanno parte del Consiglio di sicurezza dell’ONU non votino allo stesso modo, ma esprimano voti diversi?</p>
      <p sl="es">Com’è possibile, viste le circostanze, stare a discutere se la risoluzione delle Nazioni Unite la applichi l’Unione europea, la NATO o la coalizione internazionale, quando stiamo parlando delle stesse risorse provenienti dagli stessi contribuenti, delle stesse navi e del loro impiego nel medesimo teatro delle operazioni?</p>
      <p sl="es">è evidente che abbiamo ancora molto da imparare in termini di capacità di coordinamento, e anche in termini di processo decisionale.</p>
      <p sl="es">C’è una battuta famosa di un film che dice “Ci resterà sempre Parigi”. Qualcuno in questa discussione ha affermato che la reazione dell’Unione europea è stata frettolosa. Se non fosse stato per il coraggio, la determinazione e la coerenza della Francia – ed è così che vanno dette le cose – nel riconoscere il movimento dei ribelli, nell’inviare il ministro degli Esteri e degli affari europei al Consiglio di sicurezza, nell’indire il vertice dell’Eliseo e nell’applicare la risoluzione, Baronessa Ashton, le truppe del colonnello Gheddafi sarebbero già entrate a Bengasi.</p>
    </intervention>
    <intervention id="3-080-000" speaker_id="34232" name="Kristian Vigenin" is_mep="True" mode="spoken">
      <p sl="bg">Signora Presidente, onorevoli colleghi, vorrei porre maggiormente l’accento su una delle questioni impellenti che verranno discusse domani, segnatamente la situazione in Libia.</p>
      <p sl="bg">I miei colleghi hanno ragione ad affermare che negli ultimi giorni si avverte una sensazione di caos totale o per lo meno di completa imprevedibilità delle decisioni e dei comportamenti dell’Unione europea, specialmente dei suoi Stati membri. In particolare, con alcuni paesi che aderiscono alla coalizione e poi ritirano la propria partecipazione, è impossibile raggiungere il consenso in seno alla NATO.</p>
      <p sl="bg">Questa situazione non solo crea enorme incertezza tra i nostri partner sulla nostra effettiva capacità di capire cosa vogliamo raggiungere e come, genera anche problemi ingenti per l’opinione pubblica europea, che non può confidare nel fatto che l’Unione europea e i suoi leader siano all’altezza di assumersi le responsabilità che loro spettano rispetto ai nostri partner del Mediterraneo meridionale.</p>
      <p sl="bg">Gradirei molto che nei prossimi giorni il Consiglio europeo esprimesse decisioni chiare e affidabili sulla Libia, e non solo sulla Libia, ma anche su altri paesi che presentano situazioni simili, quali Bahrain, Yemen e, per certi versi, la Siria. Ci stiamo in un certo senso dimenticando che il modo in cui ci comporteremo in Libia verrà valutati anche alla luce della nostra condotta nei confronti degli altri paesi della regione.</p>
      <p sl="bg">Vorrei che il Consiglio europeo prendesse decisioni chiare su quello che l’Unione europea desidera realizzare in Libia, il che chiarirà anche, in una certa misura, le modalità di realizzazione. Credo che dobbiamo comprendere senza ombra di dubbio che la situazione in Libia avrà numerose ripercussioni gravi anche sui paesi limitrofi, se lo stato attuale delle cose persisterà a lungo.</p>
      <p sl="bg">Dobbiamo pertanto essere pronti ad assistere sia l’Egitto sia la Tunisia non solo nel far fronte alla situazione umanitaria, ma anche nell’essere preparati a fornire sostegno economico e finanziario nei prossimi giorni, settimane e mesi, letteralmente, in quanto gli eventi in Libia intaccheranno la situazione economica di entrambi questi paesi.</p>
    </intervention>
    <intervention id="3-081-000" speaker_id="28242" name="Alexander Graf Lambsdorff" is_mep="True" mode="spoken">
      <p sl="de">Signora Presidente, è stato affermato in questa sede che non è l’euro a essere in crisi, bensì gli Stati membri che si sono indebitati. è questo il nocciolo della crisi – un indebitamento irresponsabile portato avanti per molti anni. è a questo che dobbiamo porre un freno. Per questo è giusto che il meccanismo europeo di stabilità sia rigoroso. Per questo è anche giusto che le cose siano andate esattamente così nel caso dei meccanismi di salvataggio finora adoperati. Per questo è giusto che all’Irlanda non venga concessa una riduzione dei tassi di interessa.</p>
      <p sl="de">L’indebitamento deve finire. Sento ancora una volta i socialdemocratici operare distinzioni tra le diverse qualità del debito. Gli investimenti sono diversi dal consumo, è naturale, ma ad un certo punto anche un debito eccessivo di buona qualità diventa un debito in sofferenza. Dobbiamo essere giusti nei confronti delle generazioni future, ci occorrono finanze pubbliche sostenibili – solo a quel punto l’euro tornerà a essere stabile.</p>
      <p sl="de">Il patto per l’euro implica un ricorso insufficiente al metodo comunitario. Lo si è detto in questa sede, e a ragione. Condivido quest’opinione.</p>
      <p sl="de">Un’ultima osservazione sulla Libia. Il Consiglio ha accolto la risoluzione 1973. Adesso dobbiamo rivolgere lo sguardo al futuro. Concordo con l’onorevole Salafranca Sánchez-Neyra quando osserva che la Francia ha svolto un ruolo eccellente. Tuttavia, se la Turchia fosse stata invitata al vertice dell’Eliseo non avremmo questi problemi in seno alla NATO e la situazione sarebbe considerevolmente più semplice per tutti noi. Inoltre, spero che il nuovo capo del governo provvisorio libico appena nominato venga presto a trovarci in Europa.</p>
    </intervention>
    <intervention id="3-082-000" speaker_id="28358" name="Konrad Szymański" is_mep="True" mode="spoken">
      <p sl="pl">Signora Presidente, tutti gli obiettivi che si è posto l’Eurogruppo, e che a volte sono totalmente ragionevoli, possono essere raggiunti efficacemente con l’aiuto delle politiche economiche, sociali e tributarie degli Stati membri. Sorge pertanto spontanea la domanda sul motivo per cui oggi modifichiamo in tutta fretta il trattato per trasferire tali competenze – per lo meno in parte – a livello di Unione.</p>
      <p sl="pl">Credo che le risposte siano due: vogliamo come sempre condividere con l’Unione europea la responsabilità delle decisioni impopolari, oppure vogliamo cogliere l’occasione, magari col pretesto delle riforme, per trasferire maggiori poteri a Bruxelles. Dubito che ciò sortirà gli effetti desiderati, considerando il fatto che la maggior parte degli Stati membri ha un debito pubblico maggiore e un sistema tributario meno competitivo degli altri Stati membri.</p>
      <p sl="pl">Su questa discussione incombe naturalmente la minaccia di un’Europa a due velocità. Vorrei mettere in guardia coloro che vorrebbero fare le cose di fretta. Non ci serve soltanto la stessa velocità per tutti, ma anche la stessa direzione da seguire. Muoversi velocemente ma nella direzione sbagliata può sortire soltanto un effetto – un ingigantirsi della catastrofe. Per lo meno, è questo che vedo succedere nelle strade europee.</p>
    </intervention>
    <intervention id="3-083-000" speaker_id="28406" name="Miguel Portas" is_mep="True" mode="spoken">
      <p sl="pt">Signora Presidente, oggi il parlamento portoghese si accinge a votare contro il quarto programma di stabilità presentato dal governo nell’arco degli ultimi 12 mesi. La maggioranza dei deputati portoghesi si esprimerà contro questo documento per il contenuto del pacchetto, ma anche perché è stato presentato a Bruxelles prima che fosse reso noto, negoziato o approvato in Portogallo.</p>
      <p sl="pt">Di qui la mia prima domanda alla Presidenza ungherese: alla luce di quest’esperienza, intende difendere insieme ai propri partner la natura obbligatoria dell’approvazione parlamentare preventiva per questi documenti, oppure no?</p>
      <p sl="pt">La mia seconda domanda è la seguente. Domani il Consiglio deciderà su un meccanismo finanziario post-2013, ma non ci illumina sul meccanismo finanziario attuale, che è quello che ci interessa. Col Portogallo che si prepara alle elezioni anticipate, vi sarà un’esplosione inevitabile del debito pubblico e dei tassi di interesse. Cosa intende fare il Consiglio per prevenire le speculazioni sul debito pubblico portoghese? Tra l’altro, non ci venite a dire che è una questione di competenza dei portoghesi, perché se oggi ci ritroviamo a dover far fronte all’austerità, è perché le decisioni in tal senso sono state anche vostre.</p>
    </intervention>
    <intervention id="3-084-000" speaker_id="4507" name="Bastiaan Belder" is_mep="True" mode="spoken">
      <p sl="nl">Signora Presidente, ieri pomeriggio, in commissione per gli affari esteri, l’Alto rappresentante ha lasciato intendere di voler offrire sostegno concreto a quello che abbiamo iniziato a definire il “nuovo Egitto” nella questione dell’enorme carenza di alloggi. Chiunque abbia una vaga idea dell’enorme miseria socioeconomica in cui vive la stragrande maggioranza della popolazione egiziana non può più dimostrarsi euforico. Dobbiamo dare prova di una solidarietà europea autentica.</p>
      <p sl="nl">Per tale ragione, accolgo con favore tutti gli sforzi europei tesi a migliorare le condizioni di vita in Egitto, sicuramente adesso che il paese sta vivendo una transizione incerta dopo la dipartita del Presidente Mubarak e adesso che Il Cairo sembra dirigersi di gran corsa verso una crisi finanziaria e alimentare. A mio parere, gli aiuti europei all’Egitto dovrebbero essere accompagnati da sforzi doppi da parte del Consiglio.</p>
      <p sl="nl">Nel nuovo Egitto, tutti i cittadini, indipendentemente dalla loro confessione religiosa, devono essere uguali davanti alla legge, con pari diritti per tutti. Inoltre, Il Cairo deve rispettare il trattato di pace con Israele e svilupparlo ulteriormente. Se stabiliremo entrambe queste condizioni, ne usciranno rafforzate la stabilità sia interna sia esterna del nuovo Egitto.</p>
    </intervention>
    <intervention id="3-085-000" speaker_id="96904" name="Barry Madlener" is_mep="True" mode="spoken">
      <p sl="nl">Signora Presidente, pensavo non mi avesse visto. Grazie per avermi dato la parola. Stiamo creando un meccanismo di stabilità, un fondo di aiuti permanente che dovrà essere pagato dai cittadini comuni, da quei cittadini che non riceveranno nessuna elargizione gratuita. Ma i beneficiari sono persone che di fatto la riceveranno questa elargizione. D’ora in poi premieremo gli imbroglioni, quelli che non mantengono le promesse e truccano i bilanci.</p>
      <p sl="nl">Dieci anni fa abbiamo sottoscritto un Patto di stabilità e crescita con l’impegno solenne di mantenere le nostre finanze in ordine. Il patto è stato violato da Germania, Francia, Grecia e altri. I disavanzi ingenti non sono stati toccati. Eppure adesso vengono fatte altre promesse solenni, il nuovo patto funzionerà. Adesso sarà Bruxelles a decidere quanto potranno guadagnare gli olandesi, quando potranno andare in pensione e quanto percepiranno alla fine della loro vita lavorativa. Ancora una volta, il conto lo pagano i contribuenti, quelli che non riceveranno alcuna elargizione.</p>
      <p sl="nl">Signora Presidente, quel fondo permanente è un giocattolo costoso che consente all’elite politica di occultare il fatto che di alcuni paesi non ci si può fidare in un’unione monetaria. Ci sono paesi che vogliono godersi le gioie dell’euro, ma che non vogliono condividerne l’onere, paesi che non riescono a tenere in ordine le proprie finanze. Tali paesi, signora Presidente, dovrebbero abbandonare la zona dell’euro. è l’unico adeguamento che dobbiamo fare al Patto di stabilità e crescita.</p>
    </intervention>
    <intervention id="3-086-000" speaker_id="4393" name="Mario Mauro" is_mep="True" mode="spoken">
      <p sl="it">Signora Presidente, onorevoli colleghi, gli sconvolgimenti che si stanno moltiplicando nell’area sud del Mediterraneo non devono distogliere la nostra attenzione dagli obiettivi, anche di carattere economico, che da tempo abbiamo fissato per il medio periodo. Le turbolenze internazionali devono invece accelerare il passo per la crescita della nostra economia: è bene che le decisioni per implementare la strategia 2020 vengano prese rapidamente, già nel corso della riunione di questa settimana.</p>
      <p sl="it">Noi non sappiamo cosa succederà dopo il conflitto in Libia, ma siamo certi che niente sarà come prima! L’Europa ha estrema necessità quindi di dotarsi di un pacchetto di misure che permettano le economie degli Stati membri di riprendere fiato in vista di un nuovo periodo di incertezze. Certo però il maggiore interrogativo è legato alla situazione nel Mediterraneo. Il Mediterraneo in guerra è la peggior catastrofe che il mondo possa attendersi oggi. Bene hanno fatto quei paesi che hanno ritenuto indispensabile muoversi in questa circostanza, rimane però la grande contraddizione di un'Unione europea che appare impacciata, se non esplicitamente divisa, sul da farsi.</p>
      <p sl="it">Allora mi permetto rivolgere un appello alla Presidenza ungherese: il Parlamento e credo anche la Commissione è vicino a questa Presidenza, che ha l'occasione per trasformare la crisi in un qualcosa che non si risolva semplicemente nel mettere in crisi l'Unione europea.</p>
      <p sl="it">Noi abbiamo questa enorme responsabilità: trasformare la crisi che c'è nell’occasione per produrre, lasciar nascere finalmente far vivere una politica estera degna di questo mondo. Siamo, con le nostre responsabilità, con i nostri dubbi, con i nostri errori, alla vigilia di eventi epocali e credo che ci dobbiamo assumere questa responsabilità fino in fondo, facendo in modo che le decisioni che vengono prese a partire dal Consiglio di domani e dopodomani possano essere ragionevoli ma soprattutto possano essere coraggiose. Grazie.</p>
    </intervention>
    <intervention id="3-087-000" speaker_id="28310" name="Edite Estrela" is_mep="True" mode="spoken">
      <p sl="pt">Signora Presidente, qualcuno ha già osservato che purtroppo, in questo momento, nel parlamento portoghese, il governo potrebbe essere in procinto di cadere. Se cadrà, ciò sarà imputabile all’instabilità politica causata dai partiti dell’opposizione, che non hanno appoggiato un altro pacchetto di austerità.</p>
      <p sl="pt">è vero: è il quarto pacchetto in pochi mesi. E non perché i precedenti non siano stati rispettati, anzi. Il motivo è piuttosto che le condizioni imposte sono peggiorate, esposte come sono ai capricci dei mercati. L’esecuzione del bilancio portoghese nei mesi di gennaio e febbraio ha registrato un’eccedenza, con un taglio delle spese del 3 per cento e un aumento del reddito dell’11 per cento.</p>
      <p sl="pt">Le forze politiche che hanno dato luogo alla crisi politica respingendo questo programma di austerità presentato dal governo e appoggiato dalla Commissione europea, dal Consiglio e dalla Banca centrale europea, possono essere molto soddisfatte. Tuttavia, la loro soddisfazione è dettata solamente dall’imprudenza, in quanto si tratta di una situazione terribile per un paese della zona euro con problemi di indebitamento. è terribile per il paese, è ingiusto per i portoghesi, ed è l’ennesimo colpo per la stabilità del grande progetto chiamato moneta unica.</p>
      <p sl="pt">Non siamo in presenza di una crisi dell’area dell’euro: siamo nel bel mezzo di una Grande Crisi dell’area dell’euro. Vorrei chiedere ai miei colleghi portoghesi quale sia l’alternativa. Tutti gli Stati membri devono presentare i loro piani di austerità entro aprile. Al Portogallo servono o meno altre misure di austerità per ridurre il suo deficit e il debito pubblico, il deficit del 3 per cento e del 2 per cento rispettivamente nel 2012 e 2013? Vi rifiutate di negoziare, ma non ci date altre alternative. Il rifiuto di collaborare non è la soluzione, è il problema, che impone ulteriori sacrifici al popolo portoghese.</p>
    </intervention>
    <intervention id="3-089-000" speaker_id="4335" name="Marielle De Sarnez" is_mep="True" mode="spoken">
      <p sl="fr">Signor Presidente, il prossimo Consiglio rappresenta probabilmente l’ultima occasione offerta ai leader europei di ricordare che abbiamo fondato l’Europa per difendere determinati valori e per agire insieme quando sono in gioco questioni di rilevanza fondamentale. Quando una popolazione si trova in balia di un leader criminale, la questione in gioco è sicuramente fondamentale.</p>
      <p sl="fr">Abbiamo adottato una risoluzione grazie agli sforzi di Francia e Regno Unito. Siamo riusciti a impedire al colonnello Gheddafi di entrare a Bengasi. Tuttavia, la divisione dell’Europa è sconcertante. Il Consiglio di domani deve trasmettere un segnale forte; deve schierarsi a favore dell’intervento in corso, riconoscere i ribelli libici per offrire loro sostegno e isolare ancor di più il colonnello Gheddafi per far cadere il suo regime.</p>
      <p sl="fr">Anche gli eventi che si stanno verificando in Bahrain, Yemen e Siria rappresentano questioni fondamentali. Un’altra problematica fondamentale è il divampare della violenza in Medio Oriente.</p>
      <p sl="fr">Noi del Parlamento europeo ci attendiamo che i leader europei intervengano prima che sia troppo tardi. La storia è in movimento in tante zone del mondo. Raccogliere la sfida è sinonimo di coraggio politico: è proprio quello che ci aspettiamo dall’Europa e da coloro che la dirigono.</p>
    </intervention>
    <intervention id="3-090-000" speaker_id="96809" name="Peter van Dalen" is_mep="True" mode="spoken">
      <p sl="nl">Signor Presidente, la garanzia olandese di svariati miliardi di euro ha suscitato il seguente commento da parte dell’ex ministro delle Finanze Ruding: “La via che conduce all’inferno dei bilanci è lastricata di garanzie”. Infatti, le garanzie che sono state concesse sono eccessive e troppo rischiose. Non ci aiuteranno a sventare la crisi, in quanto non centrano il bersaglio.</p>
      <p sl="nl">La crisi europea attuale è stata causata da coloro che hanno permesso un accumularsi irresponsabile del debito e da coloro che non hanno rispettato gli accordi presi. Se non affronteremo il problema alla radice, potremo concedere quante garanzie vogliamo, ma si riveleranno comunque inutili.</p>
      <p sl="nl">Abbiamo un Patto di stabilità e crescita. Già nel 2004 è stato respinto con grandi risate dalla Germania e dalla Francia. Avevamo la possibilità di rafforzare il patto con le sanzioni automatiche, in particolare, ma cos’è successo? Le sanzioni continuano a essere soggette al processo decisionale politico. è incredibile. Lo scrittore tedesco Hans Enzensberger aveva formulato una previsione corretta su quello che sarebbe accaduto. Aveva dichiarato che la situazione attuale avrebbe indotto i cittadini a guardare all’elite politica europea con cinismo e disprezzo.</p>
    </intervention>
    <intervention id="3-091-000" speaker_id="4466" name="Ilda Figueiredo" is_mep="True" mode="spoken">
      <p sl="pt">Signor Presidente, la via imboccata dai leader dell’Unione europea è inaccettabile, in quanto porta con sé un maggiore sfruttamento dei lavoratori e nuove misure antisociali che acuiscono le disuguaglianze, fanno lievitare la disoccupazione e la precarietà dei posti di lavoro, e aggravano la povertà e l’esclusione sociale; il tutto per favorire i gruppi di interesse economici e finanziari dell’Unione europea, i cui profitti crescono inesorabilmente.</p>
      <p sl="pt">Col pretesto della crisi, vogliamo appendere un altro cappio al collo dei paesi economicamente più fragili, trasformando di fatto gli Stati sovrani in meri protettorati con le condizioni utilizzate per l’applicazione di un meccanismo europeo di stabilità.</p>
      <p sl="pt">Di conseguenza, i lavoratori e la popolazione si ribellano a tali misure, come è accaduto sabato scorso in Portogallo in occasione di una dimostrazione che ha visto la partecipazione di oltre 300 000 persone, e come sta succedendo oggi al parlamento portoghese, in cui la maggioranza dei deputati si schiererà sicuramente contro il quarto pacchetto di austerità.</p>
      <p sl="pt">Tuttavia, signor Presidente, in questa sede vogliamo anche esprimere il nostro dissenso ai bombardamenti perpetrati dalle forze internazionali in Libia, così come ci siamo opposti alla repressione dei popoli in lotta in ogni paese della regione, compresa la Libia, il Bahrain e lo Yemen.</p>
    </intervention>
    <intervention id="3-092-000" speaker_id="96654" name="Jaroslav Paška" is_mep="True" mode="spoken">
      <p sl="sk">Signor Presidente, la gestione responsabile delle risorse finanziarie è un requisito basilare per un funzionamento adeguato e stabile delle famiglie, delle imprese manifatturiere o commerciali, delle regioni, degli Stati nazione e anche delle federazioni di Stati.</p>
      <p sl="sk">Pertanto, è logico che, se un gruppo di paesi dell’Unione europea decide di creare una valuta unica comune, lo stesso debba escogitare un meccanismo per impedire ai politici populisti di addossare sulla valuta comune passività insostenibili, debiti utilizzati per acquistare il sostegno degli elettori nel breve termine. Il Patto di competitività definisce determinati parametri a cui dovrebbero aderire soprattutto i paesi della zona dell’euro. Il problema tuttavia è l’esecuzione di queste norme animate da buone intenzioni.</p>
      <p sl="sk">Ritengo pertanto che sia giunto il momento di applicare meccanismi sanzionatori automatici nei casi di mancato rispetto delle norme comuni di gestione precedentemente concordate, per far sì che tali sanzioni non diventino oggetto di baratti politici in seno al Consiglio europeo, in cui i capi di governo rimediano ai loro errori politici, numerosi e di diversa natura, condonandosi vicendevolmente le sanzioni.</p>
    </intervention>
    <intervention id="3-093-000" speaker_id="28297" name="Jacek Saryusz-Wolski" is_mep="True" mode="spoken">
      <p sl="en">Signor Presidente, vorrei soffermarmi su due questioni. In primo luogo, accolgo con gioia la nascita del Patto euro plus, un evento oltremodo gradito. Sta nascendo una nuova architettura, una sorta di Schengen economica. Quel che conta è che tale assetto sia inclusivo e aperto a coloro che sono in grado e desiderosi di aderirvi e che non crei un’Europa a due velocità. Purtroppo il patto sarà aperto solo a metà, in quanto l’emendamento all’articolo 136, così come è stato discusso e votato nella nostra commissione per gli affari costituzionali, è decaduto. Dice: “Chiede che il meccanismo di stabilità sia aperto fin dall’inizio agli Stati membri che, pur non avendo l’euro come propria moneta, siano intenzionati a partecipare”. Sarà aperto solo a metà perché la sua apertura consisterà nella possibilità di farsi carico di determinati obblighi. Non sarà aperto ai paesi non appartenenti alla zona dell’euro che vorranno godere anche dei diritti.</p>
      <p sl="en">Quel che ci unisce è il mercato unico più che l’euro. Non stiamo attraversando una crisi dell’euro, bensì di alcuni Stati membri. Qualunque paese membro che non abbia l’euro come moneta potrebbe incappare negli stessi problemi di finanze pubbliche. Mancano pertanto sia la logica sia la coerenza.</p>
      <p sl="en">Qualche parola sulla Libia e il Mediterraneo meridionale. Per prima cosa vorrei congratularmi con noi, non con l’Unione, ma alcuni Stati membri che sono in prima linea nella difesa dei diritti umani e della democrazia in Libia. Dovremmo essere grati alla Francia e al suo leader, Nicolas Sarkozy, per aver assunto la guida.</p>
      <p sl="en">Credo che stiamo assistendo a una trasformazione della nostra politica estera, che abbandona l’approccio fondato sugli interessi per abbracciare quello orientato ai valori. Dobbiamo intraprendere due interventi. Occorre ridisegnare la politica di vicinato e indirizzarla alle nostre società e governi, per conseguire ciò che in Europa centrale e orientale definiamo transizione o trasformazione. Si tratta anche di un campanello d’allarme per procedere alla riorganizzazione, riforma e rafforzamento della politica europea di sicurezza e di difesa in modo da dotare l’Unione di capacità di comando e militari comuni.</p>
    </intervention>
    <intervention id="3-094-000" speaker_id="96950" name="Liem Hoang Ngoc" is_mep="True" mode="spoken">
      <p sl="fr">Signor Presidente, onorevoli colleghi, domani, il 24 marzo, sarà una giornata simbolica. In primo luogo, sarà connotata dalla modifica al trattato di Lisbona si cui ci siamo appena espressi, che consentirà l’istituzione di un meccanismo europeo permanente di stabilità. Tale meccanismo consente all’Unione europea di mettere a punto i primi eurobond, pensati per finanziare il debito sovrano a tassi di interesse bassi in caso di attacchi speculativi.</p>
      <p sl="fr">A tale proposito, è un peccato che il processo si sia interrotto a metà. Per correggere l’esuberanza irrazionale dei mercati, la revisione del trattato sarebbe dovuta essere un’occasione per autorizzare la Banca centrale europea a seguire l’esempio statunitense e a riacquistare il debito pubblico in caso di tensioni sul fronte dei cambi. Il processo è ancor più incompleto, in quanto la contropartita richiesta è l’attuazione del patto di competitività, ribattezzato patto per l’euro. Ecco il secondo simbolo di domani. Tale patto gode del sostegno unanime del Consiglio, della Commissione e della Banca centrale europea.</p>
      <p sl="fr">Onorevoli deputati, conoscete tutti il Consenso di Washington: l’avete adorato! Ebbene, il 24 marzo segna la nascita del “consenso di Bruxelles”. Il “consenso di Bruxelles” è l’applicazione cieca e brutale del dogma neoliberale: ridurre all’osso i servizi pubblici e lo Stato assistenziale; promuovere l’austerità retributiva e una regolamentazione minima dei mercati finanziari.</p>
      <p sl="fr">Onorevoli colleghi, il Consiglio, la Commissione e la BCE hanno la memoria corta. Propongono di trasporre il patto per l’euro nel pacchetto della governance per incorporare definitivamente nel nostro sistema quelle stesse politiche che hanno portato alla crisi economica. In Spagna, nel Regno Unito, in Irlanda e altrove, l’aumento dell’indebitamento delle famiglie, alimentato dall’industria finanziaria, è stato causato da null’altro che dalla crisi del potere d’acquisto derivante dalla moderazione salariale che ha dominato incontrastata per gli ultimi 20 anni. Il patto per l’euro propone deplorevolmente di rendere l’austerità retributiva un elemento permanente.</p>
      <p sl="fr">Per quanto riguarda il debito pubblico, oltre che essere una conseguenza della crisi economica, è anche il risultato di inutili agevolazioni fiscali promosse ovunque, difese dai liberali e dai conservatori. Non c’è stata un’esplosione della spesa pubblica in Europa, al contrario. L’austerità di bilancio e delle retribuzioni, unita ai rialzi dei tassi di interesse già previsti dalla Banca centrale europea, finirà per soffocare la domanda interna europea e la ripresa senza ridurre i disavanzi. Domani ci schiereremo con i lavoratori per manifestare contro questo “consenso di Bruxelles”: è il terzo simbolo del 24 marzo. Non vogliamo un ritorno delle camicie marroni, contro cui è stata creata l’Europa, i rappresentanti eletti dal popolo devono schierarsi con il popolo per denunciare politiche tanto ingiuste quanto inefficaci.</p>
    </intervention>
    <intervention id="3-095-000" speaker_id="28314" name="Anneli Jäätteenmäki" is_mep="True" mode="spoken">
      <p sl="fi">Signor Presidente, la creazione di un meccanismo permanente per la gestione delle crisi per l’Europa è giustificato per le crisi future. Nessuno di noi si augura il ripetersi delle crisi, che tuttavia potrebbero ripresentarsi. Ritengo tuttavia infelice che si preveda di istituire il meccanismo permanente di gestione delle crisi al di fuori delle istituzioni europee. Il meccanismo dovrebbe essere il più vicino possibile a tali istituzioni, per consentire loro di vigilare sul suo utilizzo. Inoltre, dovrebbero essere applicate sanzioni automatiche, non soggette a discussioni e negoziati.</p>
      <p sl="fi">Qualche parola sulla nostra cosiddetta politica estera e sulla Libia.</p>
      <p sl="fi">La situazione in Libia e in seno alla comunità internazionale è confusa. è stato giusto prendere la decisione sulla zona di interdizione dei voli per proteggere i civili . Anche l’Unione europea è stata coinvolta in questo processo. Adesso che sono state attaccate le forze di terra, credo ci siano buone ragioni per chiedersi se tale zona di interdizione dei voli sia stata creata per questo scopo. In tal senso, stiamo per varcare la soglia del conflitto bellico.</p>
    </intervention>
    <intervention id="3-096-000" speaker_id="97133" name="Derk Jan Eppink" is_mep="True" mode="spoken">
      <p sl="en">Signor Presidente, l’onorevole Schulz ha affermato che le operazioni militari sono state organizzate in maniera troppo frettolosa. Al contrario, ci siamo mossi in ritardo. L’Occidente ha aspettato troppo. Avrebbe potuto isolare Gheddafi a Tripoli e costringerlo a dimettersi o a essere annientato. Invece siamo riusciti a malapena a impedire un massacro di massa a Bengasi.</p>
      <p sl="en">E cos’è successo? La Francia e il Regno Unito – due Stati nazione – hanno preso il comando. I miei complimenti. La Germania, a quanto pare, è un paese dalla valuta forte e dal potere debole. Fare il ministro della Difesa in Germania è la professione più pericolosa del paese. Intanto, la Turchia si oppone alla NATO e gli USA si ritirano e fanno da spettatori.</p>
      <p sl="en">Temo che adesso – come era accaduto nei Balcani – non possiamo superare l’impasse senza una leadership americana convinta: una leadership che purtroppo l’Unione europea è incapace di garantire. L’unico politico che aveva capito come gestire Gheddafi era Ronald Reagan. Reagan ha sempre assunto la posizione giusta.</p>
    </intervention>
    <intervention id="3-097-000" speaker_id="26851" name="Nikolaos Chountis" is_mep="True" mode="spoken">
      <p sl="el">Signor Presidente, esattamente un anno fa i leader dell’Unione europea e il Primo ministro greco decisero che la Grecia avrebbe dovuto prestarsi a fare da cavia economica e sociale. Vennero adottate misure estreme, antisociali, col pretesto di ridurre il disavanzo e il debito pubblico e migliorare la competitività. Alla fine di questo esperimento, il debito pubblico è di poco inferiore al 150 per cento, la disoccupazione è al 15 per cento, e quella giovanile raggiunge il 30 per cento, l’inflazione è vicina al 4,4 per cento e l’economia si è ridotta del 6,6 per cento.</p>
      <p sl="el">Commissario Rehn, l’esperimento greco si è rivelato un fallimento e voi avete sterminato la cavia in termini sia economici sia sociali sia politici. I leader dell’Unione europea vogliono riservare lo stesso trattamento ad altri Stati membri che ricorreranno al patto per l’euro, la versione europea del memorandum greco. Siamo contrari a questo patto, perché non vogliamo sterminare i lavoratori, i pensionati e i disoccupati.</p>
      <p sl="el">Commissario Rehn, quando è stato sottoscritto il memorandum greco, lei ha augurato ai greci bon courage . Se è coerente nell’esprimere i suoi desideri, dovrà augurare bon courage anche ai lavoratori europei venerdì o sabato.</p>
    </intervention>
    <intervention id="3-098-000" speaker_id="1253" name="Hans-Gert Pöttering" is_mep="True" mode="spoken">
      <p sl="de">Signor Presidente, onorevoli colleghi, lo scienziato politico americano Samuel Huntington una volta predisse lo scontro delle civiltà. Se ci fossimo fidati del suo giudizio, anche noi avremmo contribuito a provocare questo scontro di civiltà, come una sorta di profezia destinata ad avversarsi. Noi del Parlamento europeo ci siamo sempre adoperati per cooperare con gli Stati arabi e le loro popolazioni. Adesso assistiamo alla lotta dei popoli del mondo arabo per difendere valori che noi stessi rappresentiamo: democrazia, libertà e lo stato di diritto. Chi si sarebbe aspettato solo poche settimane fa che la Lega araba si rivolgesse a noi, alla comunità occidentale e internazionale, per fermare il tiranno in Libia? Nel mondo arabo è in corso un cambiamento radicale. Non dobbiamo commettere errori. Non dobbiamo limitarsi alle belle parole con i popoli dei paesi arabi, dobbiamo sostenerli in tutto quello che facciamo.</p>
      <p sl="de">Stasera mi recherò in Tunisia a nome della Fondazione Konrad Adenauer, che presiedo, per la stessa ragione che mi ha spinto ad andare a Il Cairo due settimane e mezza fa. Vorrei ribadire le parole di Konrad Adenauer, primo cancelliere della Repubblica federale tedesca: “Stiamo dalla parte della libertà”. E noi dobbiamo dire ai popoli arabi: “Se è quello che volete, vi aiuteremo fornendovi solidarietà e consulenza sulla democrazia per potervi preparare alle elezioni”.</p>
      <p sl="de">Abbiamo appreso con costernazione che oggi a Gerusalemme è stato condotto un attacco terroristico che ha provocato molti feriti. Lo condanniamo con estrema fermezza, indipendentemente da chi siano i responsabili. Tuttavia, affermiamo anche che è ora che regni la pace tra Israele e Palestina. Se il vento della libertà sta soffiando nei paesi arabi, bisogna cogliere l’occasione per riportare la pace anche tra Israele e la Palestina, cosicché Israele possa godere di frontiere sicure e il popolo palestinese, che merita la stessa dignità degli israeliani, possa fare lo stesso. è questo il nostro compito alla luce dei cambiamenti epocali in corso nel mondo arabo: offrire il nostro contributo come Unione europea e farlo in maniera unita e risoluta.</p>
      <a text="(Applausi)"/>
    </intervention>
    <intervention id="3-099-000" speaker_id="28365" name="Pier Antonio Panzeri" is_mep="True" mode="spoken">
      <p sl="it">Signor Presidente, onorevoli colleghi, al di là delle misure che sono state preannunciate, mi chiedo se il ruolo della politica europea sia oggi all'altezza. Certo per affermare un ruolo da protagonista dell'Unione europea, soprattutto in politica estera, serve il tempo necessario, ma come si sa, ci sono situazioni che si determinano e che purtroppo non ci lasciano il tempo che desideriamo e anzi reclamano tempestività e lungimiranza.</p>
      <p sl="it">Ora è indubbio che sulla vicenda del Mediterraneo e particolarmente della Libia siamo ancora al di sotto delle esigenze: serve qualche riflessione in più anche nel riconoscere che forse avevamo bisogno di un’iniziativa più forte sia nel comprendere ciò che stava succedendo, sia nel porre in campo un'azione concertata verso il Mediterraneo.</p>
      <p sl="it">Non sfugge infatti a nessuno che se guardiamo alla Libia esiste una differenza sostanziale tra avere in campo un'azione comune di tutta l'Europa e invece un'azione dei paese volenterosi come quella attuale. No, non ci siamo ancora, lo dico ai rappresentanti del Consiglio e alla Commissione!</p>
      <p sl="it">Ci sono alcune domande alle quale il Consiglio non ha dato risposte e alle quali dovrà darle velocemente. Mi chiedo se al di là dello sforzo umanitario abbiamo piena consapevolezza di cosa fare se l'applicazione della risoluzione 1973 non basterà e se qualche paese andrà oltre il mandato.</p>
      <p sl="it">In secondo luogo vorrei sapere l'opinione del Consiglio sulla questione del comando dell'operazione: la NATO ha risposto che svolge un ruolo tecnico, ma non di guida politica; pensiamo di cavarcela così, senza ricercare un ruolo più forte e unitario dell’Unione europea e non delegare invece a qualche volenteroso?</p>
      <p sl="it">Infine, nel quadro delle operazioni in corso e il rapporto con la Lega araba e l'Unione africana è essenziale per evitare che l'intervento venga considerato alla fine non positivamente, con il rischio di generare incognite e derive dense di pericoli. C'è questa consapevolezza? Forse non c'è del tutto: ecco, questi sono interrogativi che non meritano risposte burocratiche ma hanno bisogno di risposte politiche adeguate, a partire dal Consiglio di domani.</p>
    </intervention>
    <intervention id="3-100-000" speaker_id="4274" name="Olle Schmidt" is_mep="True" mode="spoken">
      <p sl="sv">Signor Presidente, i critici dell’euro del mio paese affermano che la situazione greca e irlandese dimostrano che la moneta unica non funziona. Dicono che sia più opportuno restare al di fuori della zona dell’euro. Si sbagliano.</p>
      <p sl="sv">Nel corso della sua storia decennale, l’area dell’euro ha creato stabilità, inflazione bassa e, di fatto, milioni di nuovi posti di lavoro. Il meccanismo permanente per le crisi fungerà da ultimissima spiaggia per i paesi che si dibattono in difficoltà economiche ingenti.</p>
      <p sl="sv">L’euro non è la causa della crisi, come ha precisato giustamente il Commissario. Anzi, la valuta comune costituisce un elemento importante della soluzione, ed è questo il punto anche per un paese come la Svezia. Deploro pertanto sentitamente il fatto che la maggioranza del parlamento svedese non concordi con l’adesione della Svezia al patto dell’euro. Ne consegue una riduzione dell’influenza del mio paese. Se la Svezia vuole appartenere al circolo ristretto dell’Unione europea, come dice di desiderare il governo svedese, non ha senso restare fuori dalle sale riunioni. La Danimarca e il parlamento e governo danesi sono a favore dell’euro. Dovrebbe essere possibile anche per la Svezia nutrire la medesima aspirazione.</p>
    </intervention>
    <intervention id="3-101-000" speaker_id="28584" name="Georgios Toussas" is_mep="True" mode="spoken">
      <p sl="el">Signor Presidente, il KKE condanna la nuova guerra imperialista illegittima promossa in Libia dagli Stati Uniti d’America, dalla Francia, dal Regno Unito e dalla NATO.</p>
      <p sl="el">La volontà di erogare aiuti umanitari è un’ipocrisia scandalosa. L’obiettivo reale degli imperialisti sono il petrolio, il gas naturale e le risorse redditizie della Libia, del Nord Africa e della regione in generale. L’aggressione imperialista degli USA, della NATO e dell’Unione europea sta aggravando i rischi a cui sono generalmente esposti i popoli della regione. Il nuovo patto e la governance economica per i paesi dell’euro sfoceranno in disoccupazione di massa e povertà. Il meccanismo europeo di sostegno è un meccanismo per i fallimenti controllati e l’insolvenza sicura delle nazioni, volto a proteggere i profitti della plutocrazia.</p>
      <p sl="el">Questo è il mondo libero degli USA. Questa è l’Unione europea della democrazia e della libertà. Il vero dilemma è il seguente: sarà il popolo o la plutocrazia a cadere? Il popolo non dovrebbe pagare le conseguenze della barbarie imperialista e della crisi capitalista. Non dovrebbe essere condannato alla disoccupazione e povertà permanenti, pertanto lo esortiamo a ribellarsi e a opporsi a questo intervento imperialista e a combattere per i propri diritti moderni e per una via alternativa alla crescita che soddisfi le esigenze della base, non i profitti dei monopoli.</p>
    </intervention>
    <intervention id="3-102-000" speaker_id="96903" name="Paulo Rangel" is_mep="True" mode="spoken">
      <p sl="pt">Signor Presidente, vorrei innanzi tutto richiamare l’attenzione al valore che il gruppo del Partito popolare europeo (Democratico cristiano), e soprattutto i deputati portoghesi del gruppo, attribuisce all’imminente Consiglio, alla soluzione individuata – sinceramente migliore di quanto non ci aspettassimo – e, in particolare, al lavoro dei miei colleghi, onorevoli Brok e Gualtieri, che hanno preparato la relazione a nome del Parlamento, in linea con le posizioni della Commissione, e avvicinando il fondo a un’impostazione che si attiene chiaramente al metodo comunitario e allontanandolo da quella che dovrebbe essere la soluzione intergovernativa.</p>
      <p sl="pt">In un momento in cui il Portogallo sta attraversando una crisi politica, vorrei comunicare a tutti i miei onorevoli colleghi che il PSD, che fa parte del gruppo PPE, è pronto a governare, previe elezioni. Governeremo i paese in linea con i criteri che sono i criteri per l’area dell’euro, il rispetto di tutti gli obiettivi prefissati e, inoltre, faremo quello che il Partido Socialista (PS) non è stato in grado di fare per 13 anni; lo ripeto, 13 anni.</p>
      <p sl="pt">Il governo del PS si è rivelato un clamoroso fallimento. Tutto quello che è accaduto in Portogallo era stato previsto dal PSD durante le elezioni del 2009. Ho partecipato a quella campagna e avevamo fatto presente quanto sarebbe accaduto. Pertanto, adesso siamo qui ad annunciarvi che siamo pronti a fornire all’Unione europea e, in particolare, ai nostri partner dell’area dell’euro, qualsiasi garanzia sul fatto che rispetteremo ogni singolo criterio, il che sarà impegnativo e costringerà il popolo portoghese a fare dei sacrifici. Tuttavia, per una volta ci sarà qualcuno di credibile al governo, a differenza del governo portoghese attuale, che si è visto costretto a presentare quattro programmi di stabilità e crescita e che è alla costante ricerca di soluzioni nuove senza riuscire a dare una risposta credibile ai mercati, a dare una risposta che serva gli interessi sia del Portogallo sia dell’Europa.</p>
      <a text="(L’oratore accetta di rispondere a una domanda presentata con la procedura del cartellino blu ai sensi dell’articolo 149, paragrafo 8, del regolamento)"/>
    </intervention>
    <intervention id="3-103-000" speaker_id="28310" name="Edite Estrela" is_mep="True" mode="spoken">
      <p sl="pt">Signor Presidente, vorrei soltanto chiedere all’onorevole Rangel, visto che ci sta dicendo che il prossimo governo portoghese introdurrà le medesime misure di austerità e si impegnerà sugli stessi obiettivi negoziati con Bruxelles, se non reputa infantile e imprudente provocare una crisi politica, se pensa che il Portogallo pagherà un prezzo troppo alto e imporrà troppi sacrifici al popolo portoghese. Vorrei una risposta a questo. Non è forse la sete di potere che li porta ad adottare questo comportamento?</p>
    </intervention>
    <intervention id="3-104-000" speaker_id="96903" name="Paulo Rangel" is_mep="True" mode="spoken">
      <p sl="pt">Signor Presidente, sarò lieto di rispondere, anche se non era mia intenzione trasformare una discussione del Parlamento europeo in un dibattito sulla politica portoghese. Anzi, se l’onorevole Estrela desidera parlare di politica portoghese, ha a disposizione una soluzione semplice: dobbiamo indire le elezioni, lei deve candidarsi per il parlamento portoghese e così avrà la possibilità, all’opposizione, di discutere delle politiche per il Portogallo con il governo del PSD.</p>
      <p sl="pt">Vorrei aggiungere soltanto questo: non possiamo permetterci un altro governo che ha già registrato quattro fallimenti in due anni. è impossibile, è insostenibile, e i mercati non lo reputano credibile: non ci sono più soluzioni con il Partido Socialista (PS) al governo.</p>
      <a text="(L’oratore accetta di rispondere a una domanda “cartellino blu” ai sensi dell’articolo 149, paragrafo 8, del regolamento)"/>
    </intervention>
    <intervention id="3-105-000" speaker_id="96684" name="Liisa Jaakonsaari" is_mep="True" mode="spoken">
      <p sl="fi">Signor Presidente, non avrò occasione di rivolgere questa domanda in seno al parlamento portoghese, per cui la formulo direttamente a lei: perché il gruppo portoghese del Partito popolare europeo (Democratico cristiano) non appoggia questa proposta importante? L’intera area dell’euro e l’Unione europea potrebbero entrare in crisi se venissero rinviate le decisioni. Perché non appoggiate qui e subito le soluzioni proposte?</p>
    </intervention>
    <intervention id="3-106-000" speaker_id="96903" name="Paulo Rangel" is_mep="True" mode="spoken">
      <p sl="pt">Signor Presidente, il Partido Social-Democrata ha appoggiato responsabilmente tutti i pacchetti di austerità, a differenza di molti partiti di altri paesi dell’Unione. Alla luce del fallimento clamoroso del governo – che non ha più scuse, è incapace di dimostrare anche un solo risultato dopo due anni interi – e del fatto che la situazione dei mercati è rimasta immutata, il PSD non ha altra alternativa che non mettersi dalla parte della soluzione. La soluzione sono nuove elezioni, un nuovo governo, una nuova credibilità per il Portogallo, e anche per l’Europa e l’area dell’euro.</p>
    </intervention>
    <intervention id="3-107-000" speaker_id="28120" name="Simon Busuttil" is_mep="True" mode="spoken">
      <p sl="mt">Signor Presidente, due settimane fa questo Parlamento ha adottato una risoluzione politica coraggiosa che postulava – tra le altre cose – la creazione di una zona di interdizione dei voli sulla Libia. Appena una settimana fa, quando il Consiglio di sicurezza dell’ONU non aveva ancora approvato questa risoluzione, abbiamo tenuto un’altra seduta in cui abbiamo espresso la nostra disperazione alla luce della caduta imminente di Bengasi e in ultima analisi del fallimento della rivoluzione che ambisce alla democrazia in Libia. Giovedì scorso, un giorno più tardi, la risoluzione è stata accolta e sono trascorsi quattro giorni dalla sua attuazione.</p>
      <p sl="mt">Signor Presidente, ritengo sia importante continuare ad attuare tale risoluzione e a sostenere il popolo libico, proteggendolo al contempo da ulteriori massacri e aiutandolo nella transizione verso la democrazia.</p>
      <p sl="mt">Dobbiamo poi affrontare altre due questioni. In primo luogo, dobbiamo continuare a erogare aiuti umanitari ingenti al popolo libico e ai rifugiati che lasciano la Libia, diretti soprattutto in Tunisia ed Egitto. In secondo luogo, dobbiamo prepararci a un possibile esodo di massa di rifugiati diretti ai paesi dell’Unione europea. Dopo tutto, la responsabilità non ricade solamente sui paesi mediterranei dell’UE, bensì su tutti noi.</p>
    </intervention>
    <intervention id="3-108-000" speaker_id="28424" name="Tunne Kelam" is_mep="True" mode="spoken">
      <p sl="en">Signor Presidente, oggi la sala riunioni del gruppo PPE è stata ufficialmente dedicata a uno dei padri fondatori dell’Unione europea: Alcide de Gasperi. Ai suoi tempi, la chiave per risolvere la crisi era un approccio sovranazionale, che tenesse innanzi tutto conto degli interessi comuni europei. Fu uno degli statisti che, benché nati nel XIX secolo, riuscirono ad avere la lungimiranza di pensare all’Europa del XXI secolo.</p>
      <p sl="en">Sventare l’attuale crisi economica richiede una saggezza politica che non sia orientata alle prossime elezioni e che non si concentri in primo luogo sulla salvezza nazionale, ma che abbia a cuore le prossime generazioni e l’Europa nel suo complesso. Per quel che concerne il Consiglio europeo, accolgo con favore la nuova prova del meccanismo di stabilità, nonché il pacchetto di riforme per l’area dell’euro.</p>
      <p sl="en">Secondo punto, mi auguro che il Patto di competitività si riveli credibile e attragga anche i paesi non membri dell’area dell’euro. è importante che ogni governo si impegni solennemente a livello nazionale a migliorare la nostra competitività.</p>
      <p sl="en">Terzo punto, sul mercato unico, mi preoccupa il fatto che i suoi obiettivi ambiziosi siano stati sensibilmente diluiti e che la sua efficienza operativa possa diventare quasi irrilevante. Pertanto, all’atto di decidere su nuove misure, dimostriamo la nostra volontà politica e credibilità portando a compimento le quattro libertà su cui si fonda la cooperazione europea, compreso il mercato interno, e recependo appieno la direttiva sui servizi.</p>
    </intervention>
    <intervention id="3-109-000" speaker_id="96754" name="Wim van de Camp" is_mep="True" mode="spoken">
      <p sl="nl">Signor Presidente, vorrei innanzi tutto esprimere la mia solidarietà e il mio cordoglio al popolo giapponese. So che tra poco ci sarà la discussione sul Giappone, ma spero che anche nei giorni a venire il Consiglio accolga qualsiasi richiesta di assistenza specialistica proveniente dal Giappone. Parliamo spesso dei paesi in via di sviluppo, ma in questo caso il disastro si è verificato in un paese altamente sviluppato, in cui potrebbe ancora servire un aiuto supplementare.</p>
      <p sl="nl">Il mio secondo punto riguarda la Libia. Non credo che nessuna delle parole solidali espresso oggi in questa sede, nemmeno quelle della Commissione, possa cambiare il fatto che l’Unione europea non ha alcuna presenza in Libia e che al momento non è nemmeno in grado di fermare la crisi nelle città o le azioni delle truppe di terra di Gheddafi.</p>
      <p sl="nl">Mi congratulo col Presidente francese per aver assicurato, all’ultimo minuto, che l’Unione europea avesse una minima voce in capitolo nella questione in consultazione con la NATO, ma la sofferenza della popolazione non è ancora finita e sarebbe saggio da parte nostra essere modesti riguardo al nostro ruolo. L’Europa è più capace di erogare aiuti dopo una crisi, non durante, come ho già precisato in altre occasioni.</p>
      <p sl="nl">Vorrei infine occuparmi del patto per l’euro. Credo che di fatto abbiamo compiuto importanti passi avanti. Il Presidente Barroso l’ha definito una colonna portante, ma io non credo che tale colonna sia ancora molto solida, e nei prossimi mesi dovremo fare di più. Non è una questione che si può risolvere da un giorno all’altro.</p>
    </intervention>
    <intervention id="3-110-000" speaker_id="96668" name="Seán Kelly" is_mep="True" mode="spoken">
      <p sl="en">Signor Presidente, seguendo l’esempio del Presidente Barroso, anch’io vorrei concentrarmi sulla situazione economica, soprattutto perché il mio paese, in questo particolare frangente, è stato il destinatario di un programma di salvataggio dell’UE e del FMI. Tuttavia, in Irlanda adesso c’è un nuovo governo e nuove speranze. Nel suo primissimo intervento, il nostro Taoiseach ha dichiarato di voler costruire ponti in Europa, fare la propria parte e dare il proprio contributo – ed è questo che siamo intenzionati a fare.</p>
      <p sl="en">Tuttavia, ci sono due prerequisiti per poter raggiungere tale obiettivo. In primo luogo, il tasso di interesse applicato è draconiano e non è sostenibile. Vorremmo che venisse ridotto almeno dell’1 per cento o del 2 per cento. In secondo luogo, ci occorre una garanzia continua di finanziamenti per le nostre banche finché non torneranno a funzionare adeguatamente. Non vogliamo essere messi sotto pressione per la nostra imposta sulle società né tantomeno ci occorrono lezioni da persone quali il Presidente Sarkozy, che si crogiola beatamente nel suo tasso effettivo dell’8,2 per cento, mentre il nostro tasso effettivo raggiunge l’11,9 per cento. Forse dovrebbe pensare alla trave che ha negli occhi prima di rivolgere lo sguardo oltre il Mare d’Irlanda.</p>
      <p sl="en">Qual è il quid pro quo? Numero uno, attueremo il pacchetto di austerità, con grande disappunto e dolore da parte dei nostri cittadini. Numero due, valuteremo, se richiesto, un patto sul debito, come quello che vige in Germania dal 2009. Numero tre, prenderemo anche in considerazione un’agenzia fiscale europea indipendente. Anche questo aspetto è molto importante, perché non credo che esista un’agenzia nazionale indipendente.</p>
      <p sl="en">Vorrei chiedere al Presidente Barroso, in occasione del suo compleanno, e ai suoi colleghi di aiutare l’Irlanda ad aiutarsi in quest’unica circostanza, e non chiederemo più aiuto per salvare il paese.</p>
    </intervention>
    <intervention id="3-111-000" speaker_id="96788" name="Krzysztof Lisek" is_mep="True" mode="spoken">
      <p sl="pl">Signor Presidente, è pregevole che nelle ultime settimane e giorni i leader dell’Unione europea abbiamo dedicato così tanto tempo agli eventi che si stanno compiendo in Libia e in altri paesi del Nordafrica. Sono certo che questo approccio ci permetterà di sventare un massacro civile e sono anche sicuro che i libici rovesceranno da soli il loro tiranno.</p>
      <p sl="pl">Non va tuttavia negato che dobbiamo anche parlare delle sfide interne, sfide che riguardano il modo in cui operano l’Unione europea e le sue istituzioni; sfide in termini di funzioni interne, politica estera comune e politica comune per la sicurezza e la difesa. Le divergenze di opinioni divenute manifeste tra alcuni dei paesi dell’Unione europea dimostrano quanto siamo lontani dall’obiettivo che si arrivi davvero a una politica comune, nel rispetto dello spirito del trattato di Lisbona.</p>
      <p sl="pl">La sfida riguarda anche tutta la comunità internazionale. è positivo che stiamo collaborando con gli Stati Uniti e altri membri della NATO, è positivo aver intrapreso un dialogo con la Lega araba e l’Unione africana, è positivo il dialogo che intratteniamo con Israele. L’onorevole Pöttering ha sottolineato un aspetto molto importante, vale a dire che quello che sta accadendo oggi in Nord Africa, quanto sta avvenendo in Libia e in Egitto, potrebbe sortire conseguenze molto gravi, che potrebbero anche incidere sul futuro del processo di pace. Dovremmo ricordarci queste parole e prestarvi sempre attenzione.</p>
      <p sl="pl">Dovremmo anche pensare al futuro di questi paesi e alla promozione della democrazia e dei diritti umani, e non intervenire soltanto per spegnere gli incendi come fanno i pompieri, dovremmo inoltre pensare agli altri paesi attorno all’Europa in cui potrebbero verificarsi tali processi, processi sinistri.</p>
    </intervention>
    <intervention id="3-112-000" speaker_id="2341" name="Michael Gahler" is_mep="True" mode="spoken">
      <p sl="de">Signor Presidente, nel suo invito al Consiglio europeo, il Presidente Van Rompuy precisa che apriremo la nostra cena di lavoro facendo il punto sugli eventi in Libia e nei paesi vicini alla nostra frontiera meridionale. Spero che a nessuno vada il cibo di traverso, e mi auguro invece che si riesca a inviare messaggi chiari e uniti sui nostri obiettivi al colonnello Gheddafi, al popolo libico, ma anche al nostro pubblico, che è infastidito dalla mancanza di unità di fronte al mantenimento del potere di un dittatore.</p>
      <p sl="de">Ritengo sia giusto ampliare la nostra lista nera inserendovi determinate persone e congelando i conti della società petrolifera nazionale libica. Tuttavia, avrei anche gradito che fosse stata l’Unione europea, e non la NATO, a ricordare le decisioni prese sulle capacità e a realizzare l’embargo sulle armi utilizzando le forze navali dei propri Stati membri. Dopo tutto, sono nostri vicini. Se l’avessimo fatto, avremmo evitato le pesantezze recenti con la Turchia e la NATO e alleviato l’onere dei nostri alleati americani.</p>
      <p sl="de">A questo punto spero che la programmazione delle missioni umanitarie dell’Unione europea si concentri non solo sull’accoglienza dei rifugiati di guerra sui versanti egiziano e tunisino della frontiera libica, bensì che riusciamo a erogare attivamente aiuti militari nelle zone della Libia già liberate dal potere del colonnello Gheddafi. Lo reputo necessario per chiarire le nostre intenzioni alla gente di Tripoli.</p>
      <p sl="de">Al deputato comunista greco vorrei ricordare che mi hanno appena comunicato da Mosca che Stalin è deceduto. Stanno arrivando nuove direttive dal politburo , ma evidentemente lei non le ha ancora ricevute.</p>
    </intervention>
    <intervention id="3-113-000" speaker_id="96838" name="Cristian Dan Preda" is_mep="True" mode="spoken">
      <p sl="ro">Signor Presidente, ritengo che concordiamo tutti sull’obiettivo finale dell’intervento in corso in Libia: fermare definitivamente gli intollerabili atti di violenza e abusi commessi dal regime Gheddafi ai danni dei civili.</p>
      <p sl="ro">Credo che il paragrafo 8 della risoluzione 1973 del Consiglio di sicurezza dell’ONU fornisca una base giuridica incontestabile per garantire con ogni mezzo il rispetto della zona di interdizione dei voli aerei stabilita con lo scopo preciso di tutelare i civili. Mi preme ricordare che, prima dell’adozione della risoluzione 1973, il Parlamento europeo è stata una delle prime istituzioni internazionali a richiedere la creazione di tale zona, durante l’ultima sessione plenaria a Strasburgo.</p>
      <p sl="ro">In vista della riunione del Consiglio europeo che si aprirà domani, penso che ci siano due fattori importanti per assicurare il successo dell’intervento in Libia. Le parole chiave, a mio avviso, dovrebbero essere “coordinamento” e “chiarezza”. Mi riferisco in prima battuta al coordinamento a livello comunitario nello spirito del trattato di Lisbona per quanto riguarda gli aspetti umanitari. Vi è anche il coordinamento con la NATO: ritengo che le nostre azioni debbano essere complementari a quelle della NATO. infine, molto importante è il coordinamento con la Lega araba, in quanto il sostegno regionale continuo rappresenterà un aspetto essenziale delle nostre operazioni in Libia.</p>
      <p sl="ro">Infine, dobbiamo dimostrare con chiarezza la nostra risolutezza a porre fine alla violenza contro i civili. Il buon esito della situazione dipende in larga misura dalla chiarezza del nostro messaggio.</p>
    </intervention>
    <intervention id="3-114-000" speaker_id="102886" name="Ildikó Gáll-Pelcz" is_mep="True" mode="spoken">
      <p sl="hu">Signor Presidente, Ministro, Commissari, i dati economici più recenti indicano che l’Europa sta uscendo dalla crisi. Il prossimo vertice dell’UE può rafforzare ulteriormente questo processo. La riunione del Consiglio del prossimo finesettimana potrebbe segnare una svolta nella politica europea e portare la solidarietà europea a un livello più alto. Un elemento importante del pacchetto di misure proposte per l’adozione è il ciclo di coordinamento macroeconomico, in altre parole il semestre europeo, la prima fase del quale si conclude con la relazione di sintesi redatta dalla Presidenza ungherese. Tale relazione è importante anche perché ci dà la possibilità di delineare un quadro economico di un’Unione europea competitiva dopo la crisi. Inoltre, la scorsa settimana la Presidenza ungherese in carica ha anche ricoperto un ruolo di spicco nell’adozione dell’orientamento generale del pacchetto di sei proposte legislative e, in virtù di ciò, il Parlamento può iniziare a …</p>
      <a text="(Il Presidente interrompe l’oratore)"/>
    </intervention>
    <intervention id="3-115-000" speaker_id="23808" name="Csaba Sándor Tabajdi" is_mep="True" mode="spoken">
      <p sl="hu">Signor Presidente, mi congratulo con la Presidenza ungherese per il suo operato delle ultime settimane, una vera e propria storia di successo. Al contempo, si tratta di un successo anche per l’Europa. è tutto pronto per un accordo definitivo sul nuovo quadro della politica economica dell’Unione europea, accordo che potrebbe essere raggiunto nella prossima riunione del Consiglio europeo nella seconda metà della settimana. In questo modo, l’intero processo di integrazione europea potrebbe entrare in una nuova fase. Nel quadro rivisto per la governance economica, noi e il Parlamento europeo deteniamo una responsabilità enorme, perché sarebbe opportuno adottare queste sei proposte legislative in prima lettura. In caso di ritardo, potrebbe rimetterci tutta l’Europa. Mi congratulo con gli onorevoli Brok e Gualtieri per la relazione odierna. Sono grato al Consiglio per la sua flessibilità, e il Parlamento europeo non soltanto adesso …</p>
      <a text="(Il Presidente interrompe l’oratore)"/>
    </intervention>
    <intervention id="3-116-000" speaker_id="2125" name="Pat the Cope Gallagher" is_mep="True" mode="spoken">
      <p sl="ga">Signor Presidente, appoggio l’operato del governo irlandese teso a ottenere una riduzione dei tassi d’interesse nel quadro del programma UE-FMI per l’Irlanda. La Commissione europea ha affermato esplicitamente che sarebbe disposta ad appoggiare una revisione al ribasso dei tassi d’interesse, e mi aspetto che i 27 Stati membri raggiungano il consenso per quanto riguarda la revisione di tale questione.</p>
      <p sl="en">è nell’interesse sia dell’Irlanda sia dell’Unione europea garantire la sostenibilità del nostro debito. è essenziale che il meccanismo comunitario di assistenza finanziaria abbia un prezzo accessibile ed equo.</p>
      <p sl="en">è stato più volte segnalato che alcuni paesi stanno pretendendo concessioni dall’Irlanda in cambio di una riduzione dei tassi d’interesse. A quanto pare, le pressioni esercitate sull’Irlanda riguardano l’aumento della sua imposta sulle società, ad esempio – non ho tempo di addentrarmi nella questione della tassazione effettiva raffrontata all’imposta sulle società –</p>
      <a text="(Il Presidente interrompe l’oratore)"/>
    </intervention>
    <intervention id="3-118-000" speaker_id="96749" name="Andrew Henry William Brons" is_mep="True" mode="spoken">
      <p sl="en">Signor Presidente, e così il Consiglio europeo adotterà la decisione di emendare il trattato per quanto riguarda il meccanismo europeo di stabilità, ma presumibilmente aiuterà i paesi a rimanere nella zona dell’euro. è naturale che non ci riesca: non tanto perché manchino i fondi per risolvere il problema, bensì perché il problema è endemico. Si tratta di un meccanismo che vuole tentare di far scorrere l’acqua controcorrente!</p>
      <p sl="en">Il valore esterno della moneta di un paese dovrebbe rispecchiare la domanda e l’offerta di tale valuta, che a propria volta dovrebbe riflettere la domanda delle esportazioni, visibili e invisibili, e la domanda delle importazioni, visibili e invisibili, nonché i movimenti di capitale.</p>
      <p sl="en">Il medesimo valore valutario non può assolutamente riflettere le condizioni economiche di 17 paesi diversi. Invece di un meccanismo che mantenga in seno alla zona dell’euro paesi in fallimento, ci occorre un meccanismo che li salvi dalla bancarotta. Persino i paesi che hanno conseguito risultati positivi in seno all’area dell’euro sopravvivrebbero meglio al di fuori della stessa, con una rivalutazione delle loro valute.</p>
    </intervention>
    <intervention id="3-119-000" speaker_id="96823" name="Petru Constantin Luhan" is_mep="True" mode="spoken">
      <p sl="ro">Signor Presidente, ritengo che sia essenziale, in merito alle discussioni del Consiglio europeo del 24 e 25 marzo, mettere a punto un pacchetto legislativo credibile per rafforzare la governance economica nell’Unione europea.</p>
      <p sl="ro">A questo proposito, la politica di coesione, insieme alla PAC, rappresenta un’area prioritaria in vista dei negoziati sul nuovo bilancio comunitario dopo il 2013.</p>
      <p sl="ro">è essenziale riservare un’ampia quota del bilancio comunitario post-2013 alla politica di coesione, per accertarsi che l’Unione europea soddisfi i suoi obiettivi ambiziosi e eroghi un sostegno adeguato per l’attuazione della strategia Europa 2020.</p>
      <p sl="ro">Tuttavia, la politica di coesione deve rendere efficaci gli investimenti, soprattutto mediante una programmazione strategica dei fondi, la concentrazione tematica degli obiettivi e una semplificazione delle norme attuative.</p>
    </intervention>
    <intervention id="3-120-000" speaker_id="96680" name="Zigmantas Balčytis" is_mep="True" mode="spoken">
      <p sl="lt">Signor Presidente, in data odierna abbiamo approvato la modifica del trattato di Lisbona che agevolerà l’istituzione del meccanismo permanente di stabilità dell’euro. Abbiamo dato prova di solidarietà accogliendo la modifica del trattato e comprendendo che ci troviamo in una situazione economica e finanziaria difficile che ci impone di adottare azioni molto specifiche in materia di coordinamento e vigilanza economica. Il meccanismo e il fondo di garanzia sono riservati esclusivamente ai membri dell’area dell’euro, mentre i paesi non appartenenti alla zona dell’euro verranno emarginati; il rischio di ciò è la frammentazione dell’Unione europea e il rifiuto del metodo comunitario. L’Unione europea deve quindi dare prova di una maggiore solidarietà, fornendo assistenza anche ai paesi non appartenenti all’area dell’euro, per consentire loro di entrare nel club e di riprendersi tutti i diritti decisionali garantiti dall’Unione europea; in questo modo, elimineremmo la discrepanza provvisoria esistente nell’accordo di adesione all’UE.</p>
    </intervention>
    <intervention id="3-121-000" speaker_id="23868" name="Monika Flašíková Beňová" is_mep="True" mode="spoken">
      <p sl="sk">Signor Presidente, Commissario, vorrei richiamare l’attenzione su due questioni relative all’imminente riunione del Consiglio.</p>
      <p sl="sk">La prima è che molte misure sono non democratiche per natura. Il ruolo dei parlamenti nazionali e del Parlamento europeo, in qualità di unici organi eletti, verrà indebolito, mentre verranno rafforzati i poteri degli organi esecutivi centrali. Le sanzioni severe e la loro natura automatica limitano il potere che hanno i parlamenti nazionali di influire sulla politica economica. Ho un’opinione altrettanto negativa del fatto che la Commissione sia redigendo una legislazione in materia di indicatori macroeconomici senza coinvolgere il Parlamento europeo.</p>
      <p sl="sk">In secondo luogo, molte delle misure proposte sono controproducenti. La Commissione come intende ripristinare la crescita economica e l’occupazione? Proponete politiche che soffocano la domanda interna e fanno affidamento sulle esportazioni. è pressoché certo che una tale combinazione di politiche non riuscirà a far uscire l’UE dalla crisi. Al posto di politiche non democratiche e restrittive, Commissario, vorrei esprimere …</p>
      <a text="(Il Presidente interrompe l’oratore)"/>
    </intervention>
    <intervention id="3-122-000" speaker_id="96684" name="Liisa Jaakonsaari" is_mep="True" mode="spoken">
      <p sl="fi">Signor Presidente, la brutta notizia odierna è che i conservatori portoghesi respingono il pacchetto nella speranza che vengano indette nuove elezioni. In questo modo potrebbe venir penalizzata l’intera zona dell’euro, in quanto al momento un ritardo sarebbe letale. Anche i mercati ci osservano, per capire se l’Unione europea sia in grado di prendere decisioni.</p>
      <p sl="fi">è molto importante trovare delle soluzioni. Sarà una decisione storica, in quanto passeremo da un sistema di coordinamento antiquato, in cui solo pochi paesi accettano di essere coordinati, alla governance, un tipo di architettura economica europea senza precedenti, e positiva. Purtroppo, la reputazione dell’intero progetto è stata intaccata dal … neoliberale del Presidente Sarkozy e del Cancelliere Merkel …</p>
      <a text="(Il Presidente interrompe l’oratore)"/>
    </intervention>
    <intervention id="3-123-000" speaker_id="photo_generic" name="Olli Rehn" is_mep="True" mode="spoken">
      <p sl="en">membro della Commissione. − Signor Presidente, mi consenta innanzi tutto di ringraziare gli onorevoli deputati per una discussione molto responsabile sul Consiglio europeo della prossima settimana. A nome della Commissione, vorrei commentare alcuni interventi riguardanti la Libia e il Giappone prima di passare alle questioni economiche. Come sapete, la Commissione non ha alcuna competenza sul fronte della sicurezza e della difesa, ma abbiamo coordinato la risposta europea all’escalation della crisi umanitaria lungo le frontiere della Libia. Le azioni militari nella zona di interdizione al volo, compiute ai sensi della risoluzione 1973 del Consiglio di sicurezza dell’ONU, hanno creato una situazione nuova di cui bisogna tener conto al momento di fornire aiuti umanitari in modo sicuro ed efficiente a chi ne ha bisogno, sia al confine sia all’interno della Libia. Le operazioni hanno riacceso la speranza, oltre a soddisfare l’esigenza di risparmiare vite innocenti tra i civili.</p>
      <p sl="en">Benché gli eventi giapponesi non abbiano ripercussioni immediate sulla salute dei cittadini dell’Unione europea, è importante fare il punto della situazione per quanto riguarda la politiche comunitarie in materia di sicurezza nucleare, nonché i piani di emergenza e le misure di sicurezza esistenti. La Commissione si avvale di tutti gli strumenti disponibili per monitorarne l’impatto, anche sulla sicurezza futura. A mio avviso, l’esperienza del Giappone ci insegna che i rischi possono avverarsi; quel che si riteneva impossibile dev’essere ora incorporato nella nostra programmazione. Un approccio europeo per una valutazione completa della sicurezza e dei rischi delle centrali nucleari massimizzerebbe gli effetti a livello europeo.</p>
      <p sl="en">Prima di trarre conclusioni definitive, è essenziale condurre un’analisi esaustiva dell’incidente giapponese; tale valutazione dovrebbe trattare le questioni più importanti, quali i requisiti di sicurezza per i sismi, nonché la fornitura elettrica di emergenza per il raffreddamento del reattore.</p>
      <p sl="en">Anche sul tema della politica economica, la vostra discussione ha rispecchiato la rilevanza delle questioni che verranno trattate dal Consiglio europeo di domani, e sono certo che il messaggio trasmesso da quest’Aula verrà udito e ascoltato in tutte le capitali europee. è corretto affermare che l’Unione europea uscirà profondamente mutata da questo mese di marzo. La crisi finanziaria che si è trasformata in recessione economica e poi in una crisi bancaria e del debito sovrano ha costretto l’Europa a cercare nuove vie per il futuro, a considerare tutte le opzioni possibili e ad adottare decisioni con conseguenze durature.</p>
      <p sl="en">Come ha affermato il Presidente Barroso nelle sue osservazioni d’apertura, risponderemo alla sfida con una strategia onnicomprensiva che si baserà sui punti di forza, i valori e le istituzioni dell’Unione europea. è proprio per affrontare il tipo di sfide che ci attendono oggi che è stata creata l’Unione europea: per riuscire a superare insieme le tempeste e unire le forze per uscire dalla crisi più forti di prima.</p>
      <p sl="en">Dopo lunghi colloqui protrattisi per svariati mesi, adesso disponiamo finalmente degli elementi per orchestrare una risposta complessiva di politica economica, elementi su cui i leader dell’Unione dovranno accordarsi e impegnarsi al Consiglio europeo di domani. Gli Stati membri, specialmente i membri dell’area dell’euro, stanno tutti perseguendo con risolutezza un consolidamento fiscale maggiore e riforme strutturali a favore della crescita. E questa è la colonna portante principale per far progredire tale strategia.</p>
      <p sl="en">Secondariamente, sia il Consiglio sia il Parlamento si stanno adoperando per onorare il vostro impegno di concludere il pacchetto legislativo della Commissione sulla governance economica entro quest’estate. Una governance economica rafforzata rappresenta di fatto la pietra miliare della nostra risposta complessiva.</p>
      <p sl="en">In terzo luogo, il meccanismo permanente di stabilità inizierà ad essere operativo nel giugno 2013, con una capacità di erogazione di prestiti effettiva pari a 500 miliardi di euro. In virtù di questa decisione, disporremo di una rete di protezione finanziaria con un effetto di contenimento sufficiente a fugare anche il minimo dubbio sulla nostra capacità di agire anche negli scenari più difficili.</p>
      <p sl="en">La Commissione svolgerà un ruolo essenziale nella gestione delle operazioni dell’ESM, mentre il legame tra l’ESM e le istituzioni europee, compreso naturalmente il Parlamento europeo, sarà un dato di fatto chiaro e consolidato. A tempo debito proporremo un regolamento basato sull’articolo 136 del trattato che chiarisca la definizione di condizionalità politica e garantisca la coerenza con il quadro comunitario per la vigilanza a livello dei singoli paesi.</p>
      <p sl="en">Infine, ma non da ultimo, va portato a termine il risanamento del settore bancario, per salvaguardare l’erogazione del credito all’economia reale, alle imprese e alle famiglie. Nei prossimi mesi verrà condotta la prossima tornata di stress test bancari; i risultati serviranno a orientare le necessarie ristrutturazioni e la possibile ricapitalizzazione del settore bancario comunitario. Prima della pubblicazione dei risultati, tutti gli Stati membri dovranno concordare e presentare le loro strategie, se necessario, per l’eventuale ristrutturazione e ricapitalizzazione delle loro istituzioni vulnerabili.</p>
      <p sl="en">è veramente essenziale riconoscere la necessità di risolvere in parallelo questi due problemi; il risanamento finanziario va accelerato, le banche ristrutturate e, se necessario, ricapitalizzate il prima possibile. Si tratta di un requisito indispensabile per ripristinare e rafforzare la fiducia nell’economia europea, migliorare la solidità delle banche e garantire la salvaguardia della crescita economica mediante l’erogazione del credito.</p>
      <p sl="en">Per concludere, una volta che il Consiglio europeo avrà confermato il proprio impegno incondizionato nei confronti di tutti gli elementi della nostra strategia economica generale per superare la crisi, l’Unione europea sarà sulla buona strada per invertire l’andamento economico di quest’anno, il 2011. Non significa che va tutto bene, e ancor meno che possiamo sederci sugli allori. Significa però che siamo pronti ad affrontare le sfide attuali ed emergenti e a prevenire le crisi future.</p>
    </intervention>
    <intervention id="3-125-000" speaker_id="photo_generic" name="Enikő Győri" is_mep="True" mode="spoken">
      <p sl="hu">Presidente in carica del Consiglio. − Signora Presidente, Commissario, onorevoli deputati, innanzi tutto vi ringrazio della discussione. Sono grata del fatto che la maggior parte dei deputati dell’Assemblea e gli oratori intervenuti nella discussione abbiano riconosciuto l’esigenza dei sei elementi che costituiranno la risposta congiunta dell’Unione europea alla crisi economica e su cui mi auguro che i capi di Stato o di governo possano prendere una decisione giovedì e venerdì. Tali elementi ci possono aiutare a uscire dalla crisi e a gettare le basi per una riduzione drastica delle probabilità che si verifichino crisi analoghe. Concordo pienamente con i relatori che hanno dichiarato che non è l’Unione europea in sé a essere in crisi, ma che stata una percentuale, una percentuale consistente dei suoi Stati membri a trovarsi invischiata in una crisi del debito, in una spirale del debito. è a questo che dobbiamo porre termine. è il compito prioritario che spetta a tutti noi, a ogni Stato membro.</p>
      <p sl="hu">Tuttavia, viviamo in un’unica Unione e disponiamo di una politica monetaria comune e di una valuta comune. Ecco perché la crisi del debito di ogni singolo paese membro è un problema che condividiamo tutti. Per questo ci occorrono soluzioni congiunte. è stata avviata una discussione interessante che reputo dovremo riprendere quando inizieremo i negoziati ufficiali sulle sei proposte legislative in materia di governance economica. Si tratta di distinguere tra le diverse qualità del debito. Esiste un debito che si possa definire buono? è una discussione molto stimolante. Il Commissario è d’accordo con le mie affermazioni, in quanto abbiamo trattato questi argomenti in seno al Consiglio europeo e il Consiglio si è dimostrato piuttosto scettico sull’esistenza di un debito che si possa definire buono. Anche in questo frangente, un deputato ha affermato che in moltissimi casi un debito iniziato come debito buono si può trasformare in un debito pessimo.</p>
      <p sl="hu">Dovremmo proseguire la discussione, ma ritengo che se vogliamo scrollarci definitivamente di dosso la crisi del debito, dobbiamo cercare modi diversi per stimolare l’economia e avviare la crescita, non ricorrendo a ulteriori indebitamenti. Non dovremmo proporci di effettuare buoni investimenti che vadano a discapito delle generazioni future. Pertanto, ritengo sia anche importante ricordare che, come affermato dal Presidente Barroso, abbiamo in mano gli strumenti giusti: sviluppare ulteriormente il mercato unico, eliminare gli ostacoli tuttora presenti, e la strategia Europa 2020.</p>
      <p sl="hu">Vorrei dire qualche parola sulla situazione portoghese e irlandese. Sappiamo tutti che saranno oggetto di discussione al Consiglio europeo. In merito al Portogallo, desidero semplicemente precisare che il pacchetto di misure annunciato dal paese è stato accolto con favore dai capi di Stato e di governo al vertice UE dell’11 marzo, ed è stato anche accolto dal Presidente della Banca centrale europea. Questo di per sé ha rappresentato un messaggio positivo per i mercati. Al contempo, è anche molto importante ribadire che ogni piano d’azione ha valore soltanto nella misura in cui viene attuato. Inoltre, è importante che alla base di ogni iniziativa vi siano un impegno politico e un sostegno esplicito.</p>
      <p sl="hu">Per quanto riguarda l’Irlanda, vorrei soltanto comunicarvi che il rappresentante del nuovo governo irlandese si è dimostrato molto collaborativo in occasione del Consiglio “Affari generali” di lunedì, e che confido molto nel riuscire a individuare una soluzione al problema irlandese anche al Consiglio europeo. Molti oratori hanno fatto una distinzione tra metodo comunitario e metodo intergovernativo, alludendo al fatto che l’intergovernativismo avrebbe causato anche il fallimento della strategia di Lisbona. Credo che abbiamo compiuto progressi ingenti dal 4 febbraio. In questa data, numerosi Stati membri e deputati del Parlamento europeo con cui mi sono confrontata mi hanno manifestato la propria preoccupazione sulla direzione che avremmo imboccato e su quale sarebbe stato il destino dell’Unione europea se avessimo gestito questioni importanti al di fuori del quadro comunitario. A mio parere, la situazione è migliorata molto e siamo tornati all’approccio comunitario. Fin dall’inizio, il nostro compito come Presidenza è stato quello di cercare di promuovere la creazione di una soluzione fattibile che si collocasse a metà tra i promotori della “terziarizzazione” e coloro che desideravano agire solamente nel quadro comunitario.</p>
      <p sl="hu">Il Primo ministro ungherese ha suggerito e chiesto fin dal 4 febbraio che nelle conclusioni del Consiglio europeo venisse fatta menzione della necessità di attuare anche quello che prima veniva definito patto di competitività, ai sensi dei trattati. Sono molto lieta di potervi annunciare che siamo sicuramente tornati al nostro approccio comunitario. Alla Commissione europea, uno dei nostri organi più orientati alla Comunità, spetta un compito importante in ogni elemento della nostra risposta economica complessiva delle sei leggi, e pertanto anche al Parlamento europeo è stato garantito l’accesso alle informazioni. Di conseguenza, ci siamo mossi molto e nella direzione giusta. Anche il patto per l’euro è aperto e gli Stati membri, compreso il mio, potranno aderirvi se lo desiderano. Non si tratta di un club esclusivo.</p>
      <p sl="hu">Infine, quale ultima richiesta, ribadisco il mio desiderio di proseguire nello spirito più costruttivo possibile il dibattito sul pacchetto delle sei proposte legislative in materia di governance economica. Siamo pronti a farlo, e mi preme ricordare che ci siamo adoperati per integrare le relazioni degli eurodeputati già redatte nel mese di gennaio, quando il Consiglio ha formulato la sua posizione.</p>
      <p sl="hu">Per passare alla Libia e al Mediterraneo, la guerra e l’instabilità sono la tragedia peggiore possibile per le popolazioni della regione e per l’Unione europea. Credo di aver citato le parole dell’onorevole Mauro, che condivido appieno. Ci attendono l’opportunità e il compito di far sì che nella regione del Mediterraneo non si possa più ripetere una simile tragedia. Mi piace parlare chiaramente, e ritengo pertanto che sia giusto dire che il Parlamento è giunto più rapidamente del Consiglio a questa decisione. Alla fine, la coalizione è riuscita ad allestire all’ultimo momento un’operazione che ha salvato la vita a molte persone a Bengasi.</p>
      <p sl="hu">Sulla questione della nostra unità e dell’efficacia della politica estera e di sicurezza comune, anche in questo caso preferisco parlarvi con chiarezza. Non siamo uniti al cento percento. Tuttavia, ultimamente siamo riusciti a trovare un accordo su moltissime questioni essenziali. L’11 marzo, in occasione del vertice, i capi di Stato o di governo hanno proclamato con chiarezza che Gheddafi deve lasciare il campo, che occorre instaurare rapporti col consiglio nazionale provvisorio di Bengasi e che le autorità libiche devono essere sollecitate a consentire l’arrivo degli aiuti umanitari nel paese. Già allora avevamo deciso di esaminare i nostri rapporti col vicinato meridionale. La condizione per farlo era l’avvio dei cambiamenti democratici.</p>
      <p sl="hu">Avevamo poi già deciso che occorreva incrementare il sostegno finanziario integrando condizioni adeguate, che andavano approfonditi i rapporti commerciali e agevolati i cambiamenti sociali nella regione. Le aree in cui vanno messi a segno progressi sono l’accesso al mercato, la mobilità e il denaro. Successivamente, il 21 marzo, i ministri degli Esteri, gli amministratori fiduciari della politica estera e di sicurezza comune e della politica comune per la sicurezza e la difesa, hanno ribadito il loro impegno. In quel momento era già stata adottata la risoluzione 1973 del Consiglio di sicurezza dell’ONU. Abbiamo accolto con favore tale sviluppo e anche le decisioni del vertice di Parigi, che bisogna iniziare ad attuare. Abbiamo preso decisioni tempestive sulle sanzioni e abbiamo ribadito il nostro impegno nei confronti dei civili.</p>
      <p sl="hu">La politica estera e di sicurezza comune potrà anche non funzionare alla perfezione, ma ritengo che siano state prese alcune decisioni molto importanti, anche se all’ultimo minuto. La ringrazio molto, signora Presidente.</p>
    </intervention>
    <intervention id="3-126-000" speaker_id="1941" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="3-127-000" speaker_id="28257" name="Ivo Belet" is_mep="True" mode="written">
      <p sl="nl">Questo vertice di primavera riveste un’importanza cruciale per tutti gli europei. In quest’occasione, getteremo le basi di un euro stabile e di un rafforzamento radicale della cooperazione economica in Europa. Il patto per l’euro che abbiamo ora sul tavolo è fortunatamente molto più equilibrato della versione originaria. L’aspetto centrale è rappresentato dal rispetto per il modello della consultazione sociale. è così che dovrebbe essere, perché è la base del nostro modello renano europeo.</p>
      <p sl="nl">è tempo di compiere il prossimo passo importante, in quanto il progetto europeo non può limitarsi a un semplice progetto finanziario-monetario audace. Alla fine si rivelerebbe deleterio e porterebbe a un’esautorazione del sostegno popolare a favore dell’Europa. Pertanto, l’Europa ha più che mai bisogno di un nuovo progetto allettante e orientato al futuro che faccia rinascere l’entusiasmo nei cittadini.</p>
      <p sl="nl">Non serve guardare lontano, perché le proposte ci sono già. In particolare, occorre concentrarsi sugli investimenti transfrontalieri nell’energia rinnovabile, il che sarà possibile solamente se apriremo la strada anche agli eurobond. Sarà una boccata d’ossigeno per la nostra economia, per l’occupazione e per l’ambiente, naturalmente, e un’iniziativa del tutto fattibile, sulla base dei calcoli della tabella di marcia per il 2050 della Commissione. Basta soltanto passare ai fatti.</p>
    </intervention>
    <intervention id="3-128-000" speaker_id="23805" name="Zita Gurmai" is_mep="True" mode="written">
      <p sl="en">L’imminente riunione del Consiglio è effettivamente importantissima. Il Presidente Van Rompuy, nella sua lettera d’invito pubblica, rileva che “quale passo importante nel nuovo quadro del semestre europeo, dovremmo fornire orientamenti alle politiche economiche nazionali in vista dell’attuazione della nostra strategia Europa 2020”. Non dovremmo anteporre il pacchetto economico a questo punto all’ordine del giorno. Tutti sanno che la chiave per la crescita economica europea è rappresentata dall’occupazione. La strategia Europa 2020 punta a un tasso di occupazione del 75 per cento per uomini e donne con un’età compresa tra i 20 e i 64 anni. In teoria, tutti sanno che questa soglia del 75 per cento non verrà raggiunta senza la partecipazione e la presenza massiccia delle donne sul mercato del lavoro.</p>
      <p sl="en">Pertanto, vorrei rivolgere due richieste al prossimo Consiglio. La prima è quella di essere ambizioso ed esplicito in materia di orientamenti per l’occupazione, soprattutto nel campo dell’occupazione femminile. In secondo luogo, vi chiedo di confermare il vostro impegno nei confronti degli obiettivi e orientamenti europei necessari a garantire una partecipazione massiccia delle donne al mercato del lavoro, in particolare gli obiettivi di Barcellona per l’assistenza diurna all’infanzia che, come sappiamo, sono ben lungi dall’essere una realtà nell’UE.</p>
    </intervention>
    <intervention id="3-128-002" speaker_id="96857" name="Cătălin Sorin Ivan" is_mep="True" mode="written">
      <p sl="ro">Ritengo sia assolutamente imprescindibile effettuare immediatamente investimenti nell’istruzione, ricerca e innovazione, col sostegno di tutti gli Stati membri, al fine di conseguire gli obiettivi della strategia Europa 2020, in modo da rendere concreta la ripresa economica. In qualità di rappresentante dei cittadini europei, manifesto il mio appoggio alla relazione Balzani. Concordo col fatto che l’Unione europea deve migliorare le proprie risorse finanziarie per poter competere sul palcoscenico politico ed economico globale in un momento in cui le sfide attuali presuppongono una maggiore competitività dei soggetti globali. Infine, ma non da ultimo, per avere un’economia forte occorrerebbe stabilire come obiettivo primario la promozione dell’occupazione. All’Unione europea serve una forza lavoro qualificata in ogni settore, persone con le competenze adeguate e una maggiore produttività in tutti i settori.</p>
    </intervention>
    <intervention id="3-129-000" speaker_id="96660" name="Niki Tzavela" is_mep="True" mode="written">
      <p sl="el">Nell’arco dei prossimi giorni il Consiglio europeo finalizzerà il patto per l’euro. L’obiettivo di base del medesimo è la promozione di una competitività che porti a un incremento dell’occupazione nei paesi dell’area dell’euro. Per conseguire tali obiettivi a livello europeo, propongo che vengano integrati nel patto la definizione e il controllo delle frontiere terrestri e marine e le frontiere economiche degli Stati membri dell’Unione europea. Tale misura proteggerà il manifatturiero europeo da prodotti contraffatti importati dai paesi dell’Est, ad alto impiego di manodopera. L’importazione di questi beni prodotti a basso costo non è solamente illegale, ma impedisce un funzionamento adeguato del mercato, riducendo pertanto i profitti delle aziende europee. A sua volta, ciò rallenta la crescita e frena la competitività delle imprese europee e dell’Europa nel suo complesso. In conclusione, dobbiamo incentivare gli Stati membri dell’Unione europea a sviluppare zone economiche esclusive. Ci occorre una garanzia europea – non soggetta a contestazioni dai paesi terzi – per l’intera zona economica esclusiva europea.</p>
    </intervention>
    <intervention id="3-130-000" speaker_id="97016" name="Angelika Werthmann" is_mep="True" mode="written">
      <p sl="de">Non esistono debiti di buona o di cattiva qualità; occorre arginare l’ascesa continua dei debiti nazionali. Purtroppo, il Consiglio non ha attuato in ogni sua parte il Patto di stabilità e crescita. Tuttavia, i nostri cittadini non possono sostenere l’onere di un’altra crisi strutturale. Il problema attuale del debito nazionale può essere affrontato solamente esigendo una disciplina di bilancio rigorosa. La procedura “d’urgenza” adottata dagli Stati membri va respinta ma, come già osservato dall’onorevole Gualtieri, se vogliamo formulare una controproposta dobbiamo concentrarci sulla sostanza. Accoglierei con favore un’iniziativa che prevedesse di togliere immediatamente dalla rete le 143 centrali nucleari presenti in Europa e di sostituirle con fonti energetiche sostenibili. Un breve commento sui prossimi stress test presso le centrali nucleari: poiché – come ripetutamente ricordato – i programmi dettagliati sulla sicurezza delle centrali nucleari rientrano nella competenza dei singoli Stati membri, non posso appoggiare incondizionatamente tali test in una fase così precoce dei negoziati. Alla luce degli eventi seguiti alla simulazione della crisi effettuata nel 1986 presso il reattore nucleare di Chernobyl, tali test susciterebbero in me notevoli perplessità se non fossero condotti dall’Unione europea o da un’istituzione analoga e se non facessero seguito a un’analisi dettagliata delle condizioni e delle capacità di carico dei singoli reattori.</p>
    </intervention>
    <intervention id="3-131-000" speaker_id="4412" name="Véronique Mathieu" is_mep="True" mode="written">
      <p sl="fr">Il relatore ha tentato di inserire un paragrafo sulle agenzie decentrate dell’Unione europea in un capitolo intitolato “Sostenibilità e responsabilità al centro del bilancio comunitario 2012”.</p>
      <p sl="fr">Condivido l’idea principale cui si ispira il paragrafo, vale a dire che le agenzie apportano valore aggiunto alle politiche comunitarie in settori estremamente diversi tra loro, quali formazione professionale, ambiente, sicurezza interna e trasporto ferroviario. Tuttavia, sono anche del parere che, in termini di sostenibilità e responsabilità di bilancio, il sistema delle agenzie sia passibile di miglioramento.</p>
      <p sl="fr">Effettivamente, a volte si riscontrano sovrapposizioni dei compiti e dei poteri delle agenzie, e alcune di loro hanno costi di gestione elevati a causa dei vincoli importi dalle nostre norme finanziarie e di bilancio. Per questo la spesa delle agenzie decentrate potrebbe essere razionalizzata mediante un sistema di servizi condivisi, quali ad esempio l’assistenza per i processi di bilancio, l’assistenza per le procedure delle gare d’appalto e la consulenza legale.</p>
      <p sl="fr">In conclusione, durante l’ultima procedura di discarico, il Parlamento ha anche tentato di richiamare l’attenzione sul controllo di Commissione e Parlamento sulle agenzie decentrate; come ha dimostrato l’esperienza, tale controllo va rafforzato.</p>
    </intervention>
    <intervention id="3-131-002" speaker_id="33982" name="Marian-Jean Marinescu" is_mep="True" mode="written">
      <p sl="ro">L’Europa deve trarre insegnamento dagli incidenti nucleari giapponesi e adoperarsi per garantire la sicurezza nucleare in tutto il continente. Il mix energetico rientra ancora tra le competenze degli Stati membri. Tuttavia, la sicurezza nucleare viene definita dalla legislazione europea, che però va rivista tenendo conto dei test sulla sicurezza delle centrali nucleari proposti di recente dalla Commissione. Non va dimenticato che l’Unione europea è fortemente dipendente dalle importazioni di energia e che gli Stati membri devono individuare soluzioni adeguate per assicurarsi l’approvvigionamento energetico. All’UE serve una politica energetica comune che deve fondarsi su un equilibrio ideale tra energie rinnovabili, nuove tecnologie per le risorse energetiche convenzionali e l’esigenza di produrre energia nucleare in condizioni di sicurezza. Sul tema della Libia, il Consiglio deve elaborare un nuovo partenariato europeo con i paesi del vicinato meridionale. Tale partenariato presuppone una stretta cooperazione politica che garantisca il passaggio di questi paesi alla democrazia. Inoltre, la Commissione europea deve presentare quanto prima un piano di gestione dei flussi migratori che tenga conto della solidarietà tra gli Stati membri e rafforzi le capacità tecniche e operative di Frontex. Tuttavia, questo piano non dovrà distrarre l’Unione europea dal suo coinvolgimento nel partenariato orientale.</p>
    </intervention>
    <intervention id="3-131-003" speaker_id="23787" name="Czesław Adam Siekierski" is_mep="True" mode="written">
      <p sl="pl">Abbiamo appena accolto alcune modifiche del trattato che consentiranno l’introduzione di un meccanismo di stabilità permanente per l’area dell’euro. Siamo stati efficaci nell’esprimere chiaramente il nostro sostegno a favore dell’uso dell’approccio comunitario quale forma principale di cooperazione in seno al meccanismo. Il ruolo cruciale della Commissione europea nel processo di valutazione della situazione finanziaria degli Stati membri è di buon auspicio per il futuro della cooperazione, in quanto la tutela dall’instabilità che la minaccerebbe se si optasse per l’approccio intergovernativo. Auguriamoci che, dopo essere stata adottata dal Consiglio europeo, la modifica al trattato venga ratificata senza indugio dagli Stati membri, in modo da istituire il meccanismo permanente. L’integrazione nel trattato del meccanismo di stabilità è soltanto uno dei passi compiuti di recente per migliorare la competitività dell’area dell’euro. Nella riunione di domani, il Consiglio approverà inoltre il patto per l’euro, adottato il 17 marzo alla riunione degli Stati membri della zona dell’euro. Sono convinto che i capi di Stato o di governo riusciranno ad addivenire a un accordo e che questa proposta entrerà in vigore, rendendo possibile l’intensificazione della cooperazione economica in aree quali l’occupazione e la finanza pubblica. Va accolto con favore il fatto che, malgrado i timori iniziali espressi dagli Stati membri non appartenenti alla zona dell’euro, si sia aperto il patto all’adesione di tutti gli Stati membri che desiderino parteciparvi. Ciò garantisce che, almeno in una certa misura, il meccanismo non dia luogo a un’Europa a due velocità.</p>
    </intervention>
    <intervention id="3-131-004" speaker_id="96706" name="João Ferreira" is_mep="True" mode="written">
      <p sl="pt">Questo Consiglio europeo si svolgerà in un contesto molto particolare per il Portogallo. La crisi economica e sociale del paese si sta acuendo in modo inaudito a causa del cammino intrapreso dai paesi dell’Unione europea e dell’applicazione a livello nazionale delle misure da essi dettate: intensificazione delle politiche regressive, aumento dello sfruttamento dei lavoratori, nuove misure antisociali che aggravano le disuguaglianze, disoccupazione galoppante e precarietà del posto di lavoro, aumento della povertà e dell’esclusione sociale. è in questo contesto che il governo, con le pressioni e gli applausi dell’UE, sta per presentare un altro pacchetto delle suddette misure di austerità, il quarto.</p>
      <p sl="pt">Le intenzioni dei detentori del potere comunitario sono chiare: appendere un altro cappio neocoloniale al collo dei paesi economicamente più fragili e attaccare la loro sovranità, con la condizionalità prevista per l’applicazione del meccanismo europeo di stabilità. Il tutto col pretesto di mantenere i privilegi di cui godono i grandi gruppi di interesse economico e finanziario – sopratutto quelli dei paesi del direttorio – a cui contribuiscono tutta una serie di strumenti comunitari, quali il Patto di stabilità e crescita, l’Unione economica e monetaria e l’euro. Alla luce di ciò, sabato scorso in Portogallo i lavoratori portoghesi in difficoltà hanno risposto in modo chiaro con una grande manifestazione nazionale.</p>
    </intervention>
  </section>
  <section id="creitem18" title="17. Situazione in Giappone, compreso l’allarme delle centrali nucleari (discussione)">
    <intervention id="3-133-000" speaker_id="1941" is_mep="True" mode="spoken" role="Presidente">
      <p sl="unknown">L’ordine del giorno reca le dichiarazioni del Consiglio e della Commissione sulla situazione in Giappone, compreso l’allarme delle centrali nucleari.</p>
    </intervention>
    <intervention id="3-134-000" speaker_id="photo_generic" name="Győri, Enikő" is_mep="True" mode="spoken">
      <p sl="en">Presidente in carica del Consiglio. − Signora Presidente, vorrei esordire esprimendo a nome del Consiglio il nostro cordoglio alla popolazione del Giappone, a coloro che hanno perso i propri cari e ai molti altri colpiti direttamente o indirettamente dagli eventi tragici di 10 giorni fa. Rendo inoltre omaggio al coraggio e alla forza di coloro che si stanno attualmente adoperando per affrontare le conseguenze del terribile sisma e dello tsunami, nonché di coloro che stanno tentando di gestire le ripercussioni dell’incidente nucleare.</p>
      <p sl="en">L’Unione europea è al fianco del popolo giapponese in queste circostanze straordinariamente difficili e impegnative. Abbiamo già erogato aiuti molto concreti al paese. Lo stesso giorno del sisma, il Consiglio europeo ha chiesto all’Alto rappresentante e alla Commissione di mobilitare tutta l’assistenza del caso. è stato attivato il meccanismo europeo di protezione civile per contribuire a coordinare gli aiuti offerti dagli Stati membri.</p>
      <p sl="en">L’Unione europea ha risposto con tempestività alle richieste di aiuto avanzate dal governo giapponese. L’Unione europea è pronta a continuare a rispondere alle richieste di aiuti umanitari, di sostegno tecnico di ogni genere o di assistenza più specializzata eventualmente richiesta dalle autorità giapponesi.</p>
      <p sl="en">A nome del Consiglio, vorrei ringraziare in particolare il Commissario Georgieva e l’Alto rappresentante per una reazione tempestiva, completa e molto coordinata al disastro. La squadra di protezione civile dell’UE in servizio in Giappone gode del nostro pieno sostegno. Anche i singoli Stati membri si sono detti disposti a fare offerte di assistenza oltremodo generose.</p>
      <p sl="en">è inoltre importante osservare che il Consiglio dovrà dare un seguito all’impatto macroeconomico della crisi giapponese. I ministri hanno già tenuto una discussione preliminare in materia in occasione della colazione Ecofin del 15 marzo.</p>
      <p sl="en">Una fonte di preoccupazione per tutti noi è naturalmente rappresentata dalla situazione della centrale nucleare Daiichi di Fukushima. Mi preme precisare che la Presidenza ungherese è intervenuta senza indugio, tenendo conto della gravità degli eventi e dei possibili effetti in Europa, specialmente per quanto concerne il rischio nucleare.</p>
      <p sl="en">Abbiamo prontamente riunito gruppo di lavoro per le questioni atomiche e un Consiglio “Energia” straordinario per valutare la situazione in Giappone e le sue possibili ripercussioni sull’UE, e per riflettere sulla risposta comunitaria.</p>
      <p sl="en">Mi preme sottolineare che il primo messaggio trasmesso dal Consiglio è stato un messaggio di solidarietà, compassione e disponibilità a fornire assistenza umanitaria e tecnica. Tale messaggio è stato inoltre una manifestazione di rispetto per la tenacia e la resistenza del popolo giapponese, soprattutto di coloro che stanno ancora combattendo per gestire la situazione a Fukushima.</p>
      <p sl="en">è grazie alla loro tenacia in condizioni estremamente rischiose che si intravvede ora un raggio di speranza per la situazione della centrale nucleare, che rimane tuttavia molto grave. Il problema principale adesso è il livello elevato di contaminazione misurato in prossimità dell’impianto.</p>
      <p sl="en">Il nostro sostegno al Giappone deve proseguire. Diversi Stati membri stanno dando un contributo, bilateralmente o mediante svariati meccanismi di coordinamento gestiti dalla Commissione o dall’Agenzia internazionale per l’energia atomica. Come è stato riferito al ministro ungherese per lo Sviluppo rurale, Sándor Fazekas, in occasione della riunione dei ministri dell’Ambiente, al momento gli eventi della centrale di Fukushima non presentano alcun pericolo per la popolazione dell’UE. I livelli delle radiazioni in tutti gli Stati membri sono normali e sono presenti controlli adeguati dei generi alimentari importanti dal Giappone. Tuttavia, l’incidente della centrale di Fukushima presuppone una risposta comunitaria efficace.</p>
      <p sl="en">Vanno tratti alcuni insegnamenti da tale incidente. Attuare e continuare a migliorare gli standard elevati della sicurezza nucleare rappresenta una priorità urgente per i legislatori e gli operatori comunitari; tuttavia, lo stesso concetto di miglioramento continuo implica che dobbiamo innanzi tutto fare nostri tali insegnamenti, anche se l’incidente è stato causato da fattori esterni e non dal cattivo funzionamento dell’impianto. Diversi Stati membri e operatori del settore hanno già deciso di sottoporre a revisione la sicurezza delle centrali nucleari, un’iniziativa che merita il nostro plauso.</p>
      <p sl="en">In seguito al Consiglio straordinario dei ministri dell’Energia del 21 marzo, il ministro ungherese per lo Sviluppo nazionale, Tamás Fellegi, ha scritto al Presidente Van Rompuy per riferirgli della proposta concernente gli stress test per le centrali nucleari e l’idea di coinvolgere in questa iniziativa anche altri paesi, soprattutto i nostri vicini. La portata e le modalità del test andrebbero delineate alla luce degli eventi recenti e avvalendosi delle competenze esistenti. Per quanto riguarda la sfera di applicazione, ricordando che ogni centrale nucleare ha le proprie specificità, la valutazione potrebbe interessare le seguenti aree chiave: rischio di inondazioni, rischio sistemico, sistemi di backup e procedure di emergenza.</p>
      <p sl="en">Il gruppo di regolatori europei per la sicurezza nucleare, con la piena partecipazione degli Stati membri, definirà le modalità di tale valutazione in consultazione con le parti interessate competenti. Pur essendo difficile stabilire una scadenza in tal senso, è chiaro che occorre intervenire il prima possibile.</p>
      <p sl="en">La questione della sicurezza delle centrali nucleari non si ferma naturalmente alle frontiere comunitarie. Per questo è importante coinvolgere i paesi terzi limitrofi. Occorre condurre una valutazione che riguardi sia gli impianti esistenti sia quelli programmati, e dobbiamo sfruttare appieno le organizzazioni e gli organi internazionali, quali l’Agenzia internazionale per l’energia atomica e altre associazioni internazionali, quali il G20, per coinvolgere altri paesi.</p>
      <p sl="en">Ovviamente, è importante che il messaggio trasmesso all’opinione pubblica in merito alla situazione in Giappone sia chiaro. Ho due osservazioni da fare. In primo luogo, la credibilità dell’esercizio dipende dal grado di trasparenza sulle modalità e l’esito della valutazione. In secondo luogo, indipendentemente dalla gravità della situazione giapponese, non dovremmo dare l’impressione che stiamo gestendo la questione della sicurezza nucleare in maniera frammentaria e soltanto in questo momento. è importante ricordare che in Europa vige da 25 anni un quadro legalmente vincolante. Per quanto riguarda la questione nucleare specifica, il Consiglio seguirà da vicino gli sviluppi e tornerà in ogni caso sulla questione in giugno.</p>
      <p sl="en">Alla fine di questa settimana il Consiglio europeo farà il punto della situazione in Giappone dopo la tragedia. Non ho dubbi che i nostri capi di Stato e di governo vorranno esprimere la loro solidarietà continua al popolo giapponese, e io mi unisco a loro. L’Unione europea sarà sempre pronta a fornire qualsiasi genere di assistenza possibile per aiutare tale popolo a uscire da questa situazione difficile. Rendo nuovamente omaggio al loro coraggio e alla loro determinazione.</p>
    </intervention>
    <intervention id="3-135-000" speaker_id="photo_generic" name="Günther Oettinger" is_mep="True" mode="spoken">
      <p sl="de">membro della Commissione . − Signora Presidente, onorevoli deputati, la Commissione ha espresso la solidarietà dell’Unione europea al popolo e al governo del Giappone. Abbiamo manifestato la nostra più profonda partecipazione. Riteniamo che il coraggio e l’atteggiamento improntato alla calma del popolo giapponese siano meritevoli del nostro massimo rispetto e della nostra ammirazione.</p>
      <p sl="de">Abbiamo coordinato gli aiuti ricorrendo al centro di controllo e di informazione, in modo da offrire un aiuto collettivo a livello comunitario. Come parte di un pacchetto iniziale di aiuti comunitari congiunti, 13 Stati membri hanno fornito coperte, materassi, contenitori per l’acqua, tende e articoli per l’igiene. Siamo in attesa di ulteriori offerte e nei prossimi giorni consegneremo e distribuiremo gli aiuti in Giappone: giovedì – cioè domani – e venerdì, il Commissario Georgieva sarà presente di persona.</p>
      <p sl="de">Abbiamo anche offerto la nostra assistenza presso il complesso della centrale nucleare, ma il nostro aiuto non è stato ancora richiesto. In tema di energia nucleare, siamo in stretto contatto con l’Agenzia internazionale per l’energia atomica di Vienna e stiamo monitorando, valutando e analizzando da vicino la situazione della sicurezza in Giappone. Occorrono ulteriori informazioni prima di poter stimare l’impatto dell’incidente alla centrale nucleare. Al momento partiamo dal presupposto che gli ingegneri, i tecnici e il governo giapponese possano riprendere il controllo della centrale e che si possano evitare ulteriori danni causati dal disastro.</p>
      <p sl="de">Stiamo valutando quali insegnamenti si possano trarre per l’Europa. A tal fine, martedì scorso abbiamo tenuto una conferenza ad alto livello – con tutti gli Stati membri, con tutte le aziende energetiche che gestiscono centrali nucleari, con tutte le imprese che producono centrali nucleari e con le autorità per l’energia atomica degli Stati membri. Lunedì si è tenuto un Consiglio straordinario sull’energia, riunito dal ministro Fellegi.</p>
      <p sl="de">Va constatato che esistono enormi disparità tra le situazioni e le posizioni degli Stati membri europei in merito alle centrali nucleari. Quattordici paesi gestiscono centrali nucleari; per 13 di essi tale energia fa parte della politica energetica a lungo termine, mentre uno – la Germania – ha approvato una strategia per il decommissionamento dell’energia nucleare. Tredici paesi non hanno producono energia nucleare, e due di questi – la Polonia e l’Italia – stanno attualmente valutando l’avvio o la ripresa della produzione di energia nucleare. Ad eccezione delle energie rinnovabili – con l’obiettivo del 20 per cento – il mix energetico rientra tra le competenze della legislazione e delle politiche nazionali, e noi lo rispettiamo.</p>
      <p sl="de">La situazione varia enormemente nelle diverse regioni europee – in generale, l’Europa genera il 30 per cento della sua energia dal nucleare, ma in Austria tale quota è vicina allo zero per cento, mentre in Francia è pari all’80 per cento – ma vi sono due comuni denominatori. Il primo, su cui torneremo quest’anno a tempo debito, è l’infrastruttura. In qualunque direzione si muoverà la politica energetica, occorre accelerare l’espansione delle infrastrutture per l’elettricità, il gas naturale e la capacità di stoccaggio – in termini sia di qualità sia di capacità. In secondo luogo, la sicurezza. La sicurezza degli stabilimenti industriali in generale, delle infrastrutture in generale e delle centrali nucleari in particolare è una preoccupazione comune ai fini del benessere dei lavoratori delle centrali, dei cittadini europei e della natura.</p>
      <p sl="de">Proponiamo pertanto di verificare se sia sensato e opportuno, alla luce delle cause già riconoscibili e delle informazioni che stanno emergendo sulle cause dell’incidente in Giappone, effettuare un controllo sulla sicurezza, uno stress test; in altre parole, un test straordinario basato su standard e criteri comuni allo scopo di ridimensionare ulteriormente il rischio presso le 143 centrali nucleari in funzione nell’Unione europea, nonché per la realizzazione di eventuali nuovi impianti nell’Unione europea.</p>
      <p sl="de">La sicurezza va a vantaggio di tutti i cittadini, indipendentemente dal fatto che lo Stato membro in cui risiedono disponga dell’energia nucleare, ne stia pianificando la generazione, stia decommissionando le centrali o non le possieda affatto. Il test esaminerebbe criteri specifici, quali le inondazioni e i rischi per le operazioni e la sicurezza, i sismi e la conoscenza acquisita in Giappone, i sistemi di raffreddamento e il loro funzionamento, il tema dell’approvvigionamento di energia e della fornitura di emergenza in una configurazione scaglionata, di modo che, anche in presenza di un rischio di terremoti e inondazioni, sia possibile mantenere un grado più elevato di raffreddamento grazie all’energia elettrica e agli alimentatori di emergenza. Ciò implicherebbe criteri generali per tutte le centrali nucleari nonché criteri specifici per ogni centrale in base al progetto, all’età, all’ubicazione, al rischio sismico, al rischio di inondazioni e ad altri fattori. Tale valutazione specifica dovrebbe includere anche eventualità quali gli attacchi aerei, i ciberattacchi e gli attacchi terroristici.</p>
      <p sl="de">La Commissione ha proposto agli Stati membri di occuparsi della preparazione e del coordinamento di tali iniziative unitamente alle autorità per l’energia atomica. Si tratta di una semplice offerta, la cui accettazione non è obbligatoria. Gli Stati membri hanno la responsabilità diretta di decidere se desiderano condurre uno stress test comune generale e specifico in Europa.</p>
      <p sl="de">L’oratore precedente ha parlato dei paesi limitrofi, altrettanto importanti per la nostra sicurezza; uno Stato cruciale in tal senso è la Svizzera, così come l’Ucraina, l’Armenia, la Turchia e la Federazione russa. Ho parlato a lungo al telefono con il ministro per l’Energia ucraino, che si è dichiarato lieto di partecipare a un eventuale stress test generale per l’Unione europea – in altre parole, si è offerto volontario. è evidente che la nostra autorità rispetto a uno stress test condotto al di fuori dell’Unione europea e dei suoi Stati membri dipenderà dalla nostra capacità di organizzare insieme tale iniziativa in Europa. Se alcuni Stati membri sono contrari a partecipare, quando formuleremo un’offerta alla Turchia, all’Ucraina, alla Russia e alla Svizzera saremo molto meno credibili che non se tutti gli Stati membri concordassero sull’importanza di questo impegno per la sicurezza.</p>
      <p sl="de">Nelle prossime settimane metteremo pertanto a punto tali criteri per la sicurezza e siamo lieti di cooperare non soltanto col Parlamento, ma anche con tutti i soggetti coinvolti a livello di Unione europea – con le ONG, le aziende energetiche, i lavoratori, i tecnici e gli ingegneri delle centrali – allo scopo di conseguire la maggior riduzione possibile del rischio e l’aumento della sicurezza. Siamo grati al Presidente Sarkozy per la decisione di occuparsi della questione al G20, pertanto tali insegnamenti non riguarderanno solamente le centrali nucleari in Europa, bensì anche quelle del resto del mondo.</p>
      <p sl="de">Vi ho illustrato la situazione dalla nostra prospettiva. Saremo lieti di trasmettere in qualsiasi momento al Parlamento eventuali informazioni su come procedere attraverso le commissioni competenti – come abbiamo già fatto i giorni scorsi nella commissione per l’ambiente, la salute pubblica e la sicurezza alimentare e nella commissione per l’industria, la ricerca e l’energia – e ci attendiamo un sostegno analogo dal Consiglio europeo di Bruxelles domani e dopodomani.</p>
    </intervention>
    <intervention id="3-136-000" speaker_id="1263" name="Elmar Brok" is_mep="True" mode="spoken">
      <p sl="de">a nome del gruppo PPE. – Signora Presidente, Presidente in carica del Consiglio, Commissario, onorevoli colleghi, abbiamo avuto modo di constatare nuovamente la forza della natura, di renderci conto dei limiti delle capacità umane e di come siamo in balia di tali forze inarrestabili della natura. In momenti come questo possiamo solamente manifestare la nostra solidarietà ai giapponesi – una solidarietà che si esprime attraverso i nostri pensieri e le nostre preghiere, ma anche attraverso l’assistenza concreta. Quando il Commissario afferma che stiamo erogando aiuti, cercando di soccorrere e sostenere le persone, si tratta di una misura importante che non solo fornisce assistenza diretta, ma anche un certo grado di conforto. So anche che non sono soltanto le organizzazioni statali ad essere attive in tal senso: molti cittadini europei sono disposti a fare donazioni, a mettere mano ai loro risparmi. Soltanto nella mia città d’origine – di cui sono il protettore – sono stati raccolti 50 000 euro in tre giorni, e il denaro continua ad arrivare. Lo stesso sta accadendo in tutta Europa ed è una prova tangibile dell’alto livello di solidarietà.</p>
      <p sl="de">Al contempo, dovremmo fermarci a riflettere e non iniziare immediatamente a sfruttare tale situazione per le nostre finalità di politica interna. Non c’è tuttavia alcun dubbio sul fatto che, una volta esaminata tale esperienza e tratti i necessari insegnamenti dall’incidente nucleare, dovremo condurre lo stress test, e mi auguro, Commissario, che lo faremo a livello europeo – in quanto le frontiere sono secondarie quando si verificano incidenti del genere. Dobbiamo assicurarci di creare le infrastrutture necessarie per eventuali alternative e che vengano condotte ricerca su nuovi possibili progetti energetici, che dovrebbero occuparsi allo stesso modo di questioni quali il cambiamento climatico, l’occupazione e la competitività.</p>
      <p sl="de">Dobbiamo inoltre renderci conto che l’espressione “rischio residuo” assumerà un’importanza diversa. I cittadini non confidano più nel fatto che le aziende si attengano a tutte le norme e che non esista nessun rischio che non possa essere calcolato. Il Giappone cambierà la nostra mentalità su tali questioni e dobbiamo pertanto ripensare radicalmente il rischio residuo; verranno tratte nuove conclusioni, da cui dovranno scaturire nuove considerazioni e nuove politiche. Dovremmo trattare la questione con la calma che richiede.</p>
    </intervention>
    <intervention id="3-137-000" speaker_id="96672" name="Marita Ulvskog" is_mep="True" mode="spoken">
      <p sl="sv">a nome del gruppo S&amp;D . – Signora Presidente, uno dei paesi più sviluppati del mondo in termini economici e tecnici è stato gettato in uno stato di crisi umanitaria. Si tratta in primo luogo di una tragedia per tutte le persone colpite. Le immagini provenienti dal Giappone sono strazianti. Dobbiamo garantire loro tutto il sostegno e ogni forma di assistenza possibile. Tuttavia, il disastro mette anche a nudo la vulnerabilità di tutte le società moderne. Quel che è accaduto in Giappone potrebbe accadere in altre parti del mondo – persino qui. Persino in paesi dotati di requisiti di sicurezza elevatissimi, tale sicurezza potrebbe rivelarsi ingannevole.</p>
      <p sl="sv">Ebbene, non possiamo semplicemente pensare che l’energia nucleare svanisca dall’oggi al domani. Vi sono sicuramente alcuni paesi in Europa che non dispongono dell’energia nucleare, ma la maggioranza dei paesi sono estremamente, se non completamente, dipendenti dalla stessa. Alcuni stanno costruendo nuove centrali nucleari e altri le stanno decommissionando. è questa la situazione in cui ci troviamo – in altre parole, la situazione varia nei diversi Stati membri per quanto riguarda la vulnerabilità, ma siamo comunque tutti nella stessa barca e dobbiamo adottare un approccio a lungo termine alla nostra fornitura energetica.</p>
      <p sl="sv">Dobbiamo semplicemente convertire i nostri sistemi energetici in modo da ridurre i rischi e la natura univoca di tali sistemi. Dobbiamo adoperarci seriamente per dare priorità alla ricerca e sviluppo e agli investimenti nello sfruttamento e nell’ampliamento delle fonti di energia rinnovabile, sostenibile e a lungo termine. In questo settore l’Europa ha un potenziale enorme non ancora sfruttato, che va soppesato rispetto al fatto che la costruzione di nuove centrali nucleari ci renderà dipendenti dalle stesse per molti decenni a venire – in altre parole, i nuovi investimenti nel nucleare sono un modo per rimandare e prevenire l’espansione dell’energia rinnovabile, un modo per ipotecare il futuro.</p>
      <p sl="sv">Invece, quel che dovremmo fare adesso è organizzare un dibattito serio sull’innalzamento degli obiettivi e delle ambizioni dell’Unione europea nel campo dell’energia rinnovabile e stabilire il prima possibile obiettivi vincolanti per l’efficienza energetica e un piano a lungo termine per la nostra fornitura energetica – un passaggio alle rinnovabili. Gli stress test collettivi per le centrali nucleari in tutti i paesi sono pertanto necessari, ma quel che occorre è in verità un approccio a lungo termine.</p>
    </intervention>
    <intervention id="3-138-000" speaker_id="28127" name="Lena Ek" is_mep="True" mode="spoken">
      <p sl="en">a nome del gruppo ALDE. – Signora Presidente, le immagini del sisma e dello tsunami di proporzioni bibliche che hanno colpito la regione nordorientale del Giappone sono terrorizzanti; i nostri pensieri e le nostre più sentite condoglianze vanno a coloro che hanno perso i propri cari o le abitazioni.</p>
      <p sl="en">Accogliamo naturalmente con favore il pacchetto di aiuti comunitario. A Fukushima, il personale è ancora al lavoro presso la centrale nucleare per prevenire ulteriori contaminazioni da radiazioni, e questo va naturalmente valutato con attenzione in tutta l’Unione europea – anche a Bruxelles.</p>
      <p sl="en">Accolgo con favore lo stress test proposto dalla Commissione, ma credo che sia giusto aggiungere che non possiamo solamente prevedere uno stress test basato sulla tecnologia e la geografia. Ci occorrono altri due aspetti. Uno riguarda la cultura della sicurezza, per il quale si è rivelato ovviamente impossibile prevedere rischi multipli. Il secondo concerne il quadro istituzionale, tra cui una supervisione dei rapporti tra gli enti regolatori nazionali e le aziende nucleari. Inoltre, alle autorità non dovrebbe essere permesso effettuare audit su se stesse.</p>
      <p sl="en">Infine, all’atto di valutare le conseguenze del disastro, dovremmo basare le nostre discussioni sulle informazioni e sulla conoscenza. Potrebbero essere necessarie misure radicali – tenderei a pensare che siano necessarie. Una cosa è comunque certa: dobbiamo riformare la nostra produzione energetica e affidarci invece alle energie rinnovabili, e dobbiamo farlo subito.</p>
    </intervention>
    <intervention id="3-139-000" speaker_id="2097" name="Giles Chichester" is_mep="True" mode="spoken">
      <p sl="en">a nome del gruppo ECR. – Signora Presidente, mi consenta di esprimere la mia ammirazione per la stoica capacità di resistenza giapponese di fronte a queste forze inarrestabili della natura. Non dobbiamo dimenticare la violenza straordinaria del sisma e dello tsunami.</p>
      <p sl="en">Accolgo con favore gli stress test cautelativi sulle centrali nucleari europee, pur ricordando che il settore atomico è già il più regolamentato e orientato alla sicurezza del mondo. Mi preme rilevare dichiarazione rilasciata all’inizio di quest’anno da WENRA, l’Associazione delle autorità di regolamentazione nucleare dell’Europa occidentale, sul fatto di rendere i nuovi reattori persino più sicuri di quelli esistenti. è utile raffrontare le statistiche sulla sicurezza delle industrie del carbone, del petrolio e idroelettriche con quelle del settore nucleare, in termini di incidenti che hanno causato vittime umane.</p>
      <p sl="en">Signora Presidente, intravvedo un raggio di speranza per questa crisi orribile che ha colpito il Giappone – segnatamente che il lavoro di ricostruzione e ripristino di quel paese, finanziato dalle casse inestinguibili del settore assicurativo, dovrebbe conferire enorme slancio all’economia, con ripercussioni favorevoli sul resto del mondo.</p>
      <p sl="en">Ringrazio il ministro e il Commissario per le loro osservazioni profonde e mi preme dire quanto segue agli Stati membri e a chiunque altro: non vacillate sull’energia nucleare adesso, ne abbiamo troppo bisogno.</p>
    </intervention>
    <intervention id="3-140-000" speaker_id="28233" name="Rebecca Harms" is_mep="True" mode="spoken">
      <p sl="de">a nome del gruppo Verts/ALE . – Signora Presidente, onorevoli colleghi, la situazione attuale presuppone naturalmente di erogare la migliore assistenza possibile al Giappone, con tutte le risorse a nostra disposizione. Un paese colpito da una tale tragedia ha bisogno di tutti gli aiuti possibili. Mi lascia tuttavia un po’ perplessa la leggerezza con cui elargiamo elogi agli eroi giapponesi. Forse non ci siamo accorti che le persone definite eroiche sanno meglio di chiunque altro che stanno rischiando la vita e che molti di quelli che stanno combattendo contro la fusione del reattore di Fukushima sono già destinati a morte sicura. I giapponesi sanno più di qualsiasi altra nazione al mondo quale devastazione possa causare un disastro nucleare. La loro storia è dominata da Hiroshima e Nagasaki. Ogni bambino giapponese conosce le conseguenze di una fusione nucleare. Non dovremmo dimenticarlo quando parliamo del Giappone. I giapponesi conoscono meglio di chiunque altro gli orrori insiti non solo nella situazione attuale, ma anche in quella futura. Forse solo gli ucraini, che negli ultimi 25 anni hanno assistito alla devastazione di parte del loro paese, possono esprimersi in proposito con cognizione di causa.</p>
      <p sl="de">A mio avviso, le discussioni europee in corso, a differenza di quelle di 25 anni fa, dovrebbero tener conto delle implicazioni politiche del fatto di scoprire che nei nostri stessi paesi abbiamo una tecnologia che può sfuggire al controllo, che in certe regioni ha il potere non soltanto di azzerare il passato o di distruggere il presente, ma anche di insidiarsi sinistramente nel futuro di coloro che vivono in prossimità di tali impianti, nonché nell’ambiente circostante più ampio. Non credo che ci stiamo pensando quando parliamo degli stress test, onorevole Oettinger. Dobbiamo essere molto più sinceri e ammettere che noi nell’Unione europea ci siamo spesso trovati sull’orlo della fusione nucleare nelle centrali che gestiamo. Consentitemi di illustrarvelo con un breve elenco: Tihange in Belgio, Civaux in Francia, Philippsburg in Germania, Kozloduy in Bulgaria, Paks in Ungheria, Brunsbüttel in Germania, dove si è verificata un’esplosione di idrogeno, Forsmark in Svezia, Barsebäck in Svezia, Blayais in Francia, Krümmel in Germania, e questo è un elenco degli incidenti più sensazionali che, per tutta una serie di cause diverse, si sono verificati dopo Chernobyl, dove abbiamo sfiorato la fusione nucleare.</p>
      <p sl="de">Come vogliamo gestire il fatto che in tutte le centrali che gestiamo sussiste un rischio di fusione nucleare? Lo vogliamo fare con gli stress test? A mio parere, tali test sono rilevanti soltanto se sfociano in un piano che ci indichi di quali centrali e di quali rischi definiti dobbiamo sbarazzarci per primi all’atto di voltare le spalle a questa tecnologia ad alto rischio. Se questi stress test sono tesi a rassicurare il pubblico e a suggerire ancora una volta che noi in Europa non potremmo mai essere vittima di situazioni come quelle del Giappone, allora ritengo che tali test siano sbagliati. A proposito, accoglieremmo con molto favore la possibilità di avere voce in capitolo nel decidere chi definirà tali test – la questione non può essere demandata agli operatori della centrale nucleare – nonché chi li eseguirà e li valuterà. Le autorità che finora hanno detenuto tale responsabilità hanno chiuso troppo spesso un occhio di fronte alle difficoltà riscontrate nelle centrali europee e hanno approvato stabilimenti che non avrebbero mai dovuto passare la procedura di valutazione della conformità, come ha fatto Euratom nei casi di Belene e di Mochovce, ad esempio.</p>
    </intervention>
    <intervention id="3-141-000" speaker_id="28511" name="Bairbre de Brún" is_mep="True" mode="spoken">
      <p sl="ga">a nome del gruppo GUE/NGL. – Signora Presidente, vorrei unirmi agli oratori che hanno espresso le loro condoglianze alle persone colpite dalla tragedia in Giappone, una tragedia tuttora in corso. Dobbiamo fare il possibile per aiutare il popolo giapponese.</p>
      <p sl="ga">Per quanto riguarda gli insegnamenti utili per l’Europa, la questione della sicurezza nucleare occupa naturalmente il primo posto nel nostro ordine del giorno. Soprattutto in relazione agli stress test che dovranno essere eseguiti sulle centrali nucleari in Europa. Quel che è successo in Giappone riveste implicazioni gravi per la futura politica europea dell’energia.</p>
      <p sl="ga">Il disastro umanitario testimonia l’importanza di dirigersi verso un’Europa senza il nucleare. Ci occorre una moratoria sull’energia nucleare, e servono investimenti massicci nell’energia sostenibile e rinnovabile. Occorre anche una revisione del sistema che regolamenta la sicurezza nucleare.</p>
    </intervention>
    <intervention id="3-142-000" speaker_id="96994" name="Fiorello Provera" is_mep="True" mode="spoken">
      <p sl="it">a nome del gruppo EFD – Signora Presidente, onorevoli colleghi, voglio anch'io esprimere la mia solidarietà e l'ammirazione per la dignità, la forza d'animo e la coesione dimostrata dal popolo giapponese a fronte di una catastrofe raramente avvenuta nel mondo per dimensioni e gravità. Il comportamento del popolo giapponese è davvero un esempio per tutti e merita il nostro aiuto.</p>
      <p sl="it">La lezione da trarre da quest'esperienza è la necessità di rafforzare il sistema di protezione civile europeo attraverso un più stretto coordinamento degli interventi e una più ampia disponibilità di uomini e di mezzi per potere intervenire tempestivamente in caso di catastrofe.</p>
      <p sl="it">Riguardo all'opzione nucleare, discutere di questo argomento sull'onda emotiva di quanto è successo sarebbe un errore: l'argomento è troppo importante e va affrontato con un approccio scientifico. È giusto, molto giusto rafforzare le misure di sicurezza per le centrali attuali e quelle di nuova generazione e smantellare quelle meno recenti e insicure, ma dobbiamo evitare strumentalizzazioni politiche ed essere prudenti e pragmatici come ha detto il collega Brok. Ricordiamo che nella stessa area di Fukushima durante il terremoto è crollata una diga con numerose vittime, ma non per questo pensiamo di smantellare le dighe o non costruirle di nuove, quindi prudenza, attenzione e apertura verso il futuro.</p>
    </intervention>
    <intervention id="3-143-000" speaker_id="1164" name="Bruno Gollnisch" is_mep="True" mode="spoken">
      <p sl="fr">Signora Presidente, il disastro terribile che si è abbattuto sulla regione di Tōhoku nel nordest del Giappone ha naturalmente suscitato la compassione e la solidarietà di tutti gli europei. Oltre a esprimere tali sentimenti, dobbiamo naturalmente prendere parte alle opere di soccorso, in quanto la situazione in Giappone, a mio parere, è ben lontana dall’essersi stabilizzata. Il Giappone è un paese eccezionale, una nazione estremamente dignitosa, forte e coraggiosa, che conosce i propri doveri ma dove la burocrazia, come accade altrove, ha effetti paralizzanti sulle iniziative.</p>
      <p sl="fr">Uno degli insegnamenti da trarre da tale disastro è che il soccorso di emergenza più efficace è in fin dei conti quello che arriva via mare. Ciò presuppone naturalmente la presenza di strutture sufficienti nelle vicinanze.</p>
      <p sl="fr">La situazione non si è stabilizzata e molti senzatetto stanno ancora soffrendo il freddo e la fame. Riteniamo che le lezioni da trarre da questa tragedia siano le seguenti: la prima è che il peggio succede sempre, il peggio è sempre destinato ad accadere. Il Titanic era stato costruito per essere una nave inaffondabile. “Nemmeno Dio potrebbe affondarla”, così si diceva a proposito di questa nave. Eppure affondò nella traversata inaugurale, malgrado i cassoni d’immersione a tenuta stagna, in quanto gli ingegneri non avevano previsto una falla di tale entità.</p>
      <p sl="fr">Ebbene, il peggio succede sempre, e il sisma sommato allo tsunami è stato ovviamente lo scenario peggiore. Eppure ci saranno altri terremoti, ci sarà il grande sisma Kanto, per il quale ormai ogni minuto è buono. Ci potrebbe essere un terremoto in California, in Italia o ai Caraibi. Pertanto, come dicevamo, dobbiamo essere pronti e rafforzare la protezione civile.</p>
      <p sl="fr">La seconda lezione definitiva è che non dobbiamo mai cedere al panico. Non ci può venir detto che dobbiamo abbandonare l’energia atomica per il fatto che le scorie radioattive sono pericolose e, al contempo, che dobbiamo smettere di usare i combustibili fossili perché la CO2 viene emessa nell’atmosfera. Dovremo fare una scelta.</p>
    </intervention>
    <intervention id="3-144-000" speaker_id="96934" name="Sandra Kalniete" is_mep="True" mode="spoken">
      <p sl="lv">Signora Presidente, la sventura che ha colpito il popolo giapponese è stata immensa. Vorrei che venisse messa a verbale la mia più profonda solidarietà nei confronti delle famiglie di coloro che hanno sofferto e di coloro che hanno perso la vita, e nei confronti dei loro cari. La nobiltà e la compostezza manifestate dai giapponesi in questa dura prova merita il nostro massimo rispetto ed è di esempio per il mondo intero. Il Giappone ha ora il compito impegnativo di rimettere ordine nei propri territori devastati, il che richiederà risorse ingenti, e anche investimenti interni. Per questo chiedo che il vertice Unione europea-Giappone in programma per il 25 marzo prenda la decisione di avviare i negoziati a favore di un accordo di libero scambio tra l’Unione europea e il Giappone. Tale accordo dovrà essere vantaggioso per entrambe le parti; dovrà garantire condizioni paritarie di accesso al mercato a entrambi i partner, sia per i beni e servizi, sia per i prodotti agricoli. Un accordo di libero scambio potrebbe diventare uno degli strumenti per la terza apertura del Giappone, come l’ha pittorescamente definita il Primo ministro giapponese Kan. L’incidente causato dallo tsunami alla centrale nucleare di Fukushima ha scatenato un grave allarme in tutto il mondo. Dobbiamo chinare il capo in segno di rispetto e gratitudine per quegli eroi attualmente al lavoro, a rischio della loro vita, per stabilizzare la situazione del reattore nucleare. L’esperienza che stanno attualmente acquisendo gli ingegneri e gli esperti nucleari giapponesi nel campo della prevenzione dei disastri è unica. è importante che il mondo impari da quest’esperienza. L’esperienza di Fukushima deve servire all’umanità e diventare la base per testare le centrali nucleari e la messa a punto di criteri di sicurezza migliori. Per concludere, vorrei nuovamente confermare che l’Unione europea deve fare il possibile per aiutare il Giappone, uno dei nostri partner più stretti. Grazie.</p>
    </intervention>
    <intervention id="3-145-000" speaker_id="96603" name="Nessa Childers" is_mep="True" mode="spoken">
      <p sl="en">Signora Presidente, nella fase immediatamente successiva agli eventi tragici che hanno colpito il Giappone 12 giorni fa, sono emersi due temi. Il primo è stata la risposta giapponese che, in termini di preparazione strutturale delle città, di risposta tempestiva delle unità di emergenza e di resistenza ammirevole dimostrata dal popolo giapponese, è stata esemplare e dovrebbe fungere da modello per altri paesi esposti ai sismi. Tuttavia, il secondo tema, quello delle ricadute radioattive di Fukushima, è di più difficile trattazione.</p>
      <p sl="en">Il Giappone farà sicuramente in fretta a trarre insegnamenti da questi eventi, ma anche l’Europa deve fare proprie tali lezioni, e la nostra reazione potrebbe essere ripartita in due aree. La prima è garantire al di là di ogni dubbio la sicurezza delle centrali nucleari i funzione nell’UE. Accolgo con favore i test in programma e vorrei sottolineare che dovrebbero sfociare in norme comuni tra gli Stati membri in materia di sicurezza delle centrali nucleari e di stoccaggio delle scorie nucleari altamente tossiche. Ciò vale soprattutto per la mia circoscrizione elettorale dell’Irlanda orientale. Il centro di stoccaggio più grande di tali materiali si trova alla centrale nucleare di Sellafield, in Inghilterra, a solo 280 chilometri dalla contea di Louth.</p>
      <p sl="en">La nostra seconda risposta dovrebbe riguardare il futuro dell’energia nucleare nel suo complesso. A tale proposito, va concordata una sospensione totale della costruzione di nuove centrali nucleari. Per garantire la fornitura continua di energia sufficiente all’UE, vanno inoltre approvati investimenti nella produzione di energia rinnovabile e nell’aumento dell’efficienza energetica.</p>
    </intervention>
    <intervention id="3-146-000" speaker_id="96937" name="Johannes Cornelis van Baalen" is_mep="True" mode="spoken">
      <p sl="en">Signora Presidente, mi associo alle affermazioni dei miei colleghi della delegazione per le relazioni col Giappone, onorevoli Gollnisch e Kalniete, parole di rispetto e solidarietà nei confronti dei giapponesi. Tuttavia, dobbiamo anche imparare, e questo significa che il disastro nucleare potenziale dovrebbe avere una dimensione internazionale. Occorre una trasparenza assoluta. Dobbiamo scoprire perché non è stato dato seguito all’allarme dell’Agenzia internazionale per l’energia atomica; nessuno ha parlato di tale ammonimento. Dovremmo scoprire cos’è successo.</p>
      <p sl="en">Mi associo a tutti coloro che hanno affermato che dovremmo unire le forze per la ricostruzione. Pertanto, un accordo di libero scambio rivestirebbe un valore speciale, e dovremmo concluderlo il prima possibile.</p>
    </intervention>
    <intervention id="3-147-000" speaker_id="28341" name="Mirosław Piotrowski" is_mep="True" mode="spoken">
      <p sl="pl">Signora Presidente, in veste di membro della delegazione del Parlamento europeo per le relazioni con il Giappone, vorrei innanzi tutto esprimere la mia solidarietà e vicinanza alla nazione giapponese, colpita da questa enorme catastrofe. è costata quasi 10 000 vite umane, più di 16 000 vengono date per disperse, e questi numeri continuano a cambiare. Il sisma e lo tsunami hanno causato una distruzione inimmaginabile. Le perdite, secondo le stime, si aggirano sui 300 miliardi di dollari.</p>
      <p sl="pl">Benché il Giappone non abbia chiesto nessun aiuto all’Unione europea, non possiamo rimanere impassibili di fronte all’ampiezza di tale tragedia. La preoccupazione maggiore è attualmente riconducibile dai danni riportati dalla centrale nucleare di Fukushima. Secondo alcuni esperti, la situazione è grave e potrebbe ricalcare le orme di quanto accadde dopo Chernobyl. Alla dichiarazione della Presidenza ungherese e della baronessa Ashton sugli aiuti umanitari e tecnici dovrebbero seguire quanto prima i fatti, in stratta collaborazione col governo giapponese.</p>
    </intervention>
    <intervention id="3-148-000" speaker_id="4432" name="Claude Turmes" is_mep="True" mode="spoken">
      <p sl="de">Signora Presidente, appena 14 giorni fa, la società giapponese Toshiba e altre che realizzavano centrali nucleari hanno scritto nelle loro brochure promozionali che vantavano le centrali nucleari più sicure al mondo – e questo per rimettere nella giusta prospettiva la convinzione che noi in Europa disponiamo sicuramente delle centrali atomiche più sicure.</p>
      <p sl="de">Ritengo che questo incidente estremamente grave e tragico verificatosi in Giappone debba chiarire quanto sia assurdo mettere sullo stesso piano le centrali nucleari e i parchi eolici, l’efficienza energetica o le centrali solari quando si parla di lotta al cambiamento climatico. Per di più, quest’idea di tecnologia a basso impiego di carbonio è semplicemente errata. Bisogna guardare al rischio complessivo di tutte le tecnologie. La prima domanda specifica che rivolgo a lei, Commissario Oettinger, è la seguente: non è forse giunto il momento che nella tabella di marcia per l’energia del 2050 includiate almeno uno scenario che dimostri chiaramente che cosa possiamo ottenere mettendo insieme il 100 per cento di energia rinnovabile ed efficienza energetica? è il minimo che si aspettano i cittadini europei.</p>
      <p sl="de">Per quanto riguarda gli stress test, vorrei precisare che siamo a favore, ma gli stessi devono essere obbligatori e devono essere europei. Il primo stress test bancario è stato oggetto di manipolazioni eccessive da parte delle autorità nazionali, in modo da escludere un paio di banche. Per rimettere in sesto la situazione abbiamo dovuto ricorrere a una seconda tornata di stress test. il secondo elemento chiave sono gli “esperti indipendenti”. Anne Lauvergeon di Areva e Johannes Teyssen di E.ON, i funzionari Euratom della Commissione, gli esperti nucleari a Vienna e di fatto i soggetti nazionali addetti alla vigilanza sul nucleare sono tutti di parte. Nemmeno le autorità nazionali ammettono che i test sulla sicurezza progettati sei mesi fa non sono più adeguati. In altre parole, ci occorrono esperti indipendenti, altrimenti si rischia di sentire solamente pareri di parte.</p>
      <p sl="de">Un’ultima osservazione. Le raccomanderei molta prudenza, Commissario Oettinger, nel definire il Presidente Sarkozy un esempio illuminante nella lotta per la sicurezza nucleare mondiale. Se fossi in lei, sarei un tantino più circospetto.</p>
    </intervention>
    <intervention id="3-149-000" speaker_id="96741" name="Sabine Wils" is_mep="True" mode="spoken">
      <p sl="de">Signora Presidente, il Giappone vive ancora sotto la minaccia di una fusione nucleare. Il livello di radiazioni dalla centrale nucleare di Fukushima sta aumentando drammaticamente, l’ennesima, tremenda dimostrazione di quanto sia impossibile controllare l’energia atomica. Per questo chiediamo l’abolizione immediata dell’energia nucleare. L’energia nucleare riempie le tasche delle imprese elettriche, ma quando si verifica un incidente è la gente che ne subisce le conseguenze. Per questa ragione, l’Ue deve stabilire immediatamente l’obbligo che gli operatori delle centrali nucleari detengano un’assicurazione obbligatoria contro la responsabilità civile. Va assicurata una copertura sufficiente per tutti i danni alla salute, alle proprietà e ad altri beni in tutti gli Stati membri. L’Unione europea dovrebbe mettere finalmente un freno alla promozione dell’energia atomica e rescindere il trattato Euratom. Ad oggi vengono ancora versati miliardi di euro dei contribuenti a favore di una tecnologia pericolosa e ad alto rischio, mentre persistono i sottofinanziamenti di alternative sicure quali le energie rinnovabili.</p>
    </intervention>
    <intervention id="3-150-000" speaker_id="4393" name="Mario Mauro" is_mep="True" mode="spoken">
      <p sl="it">Signora Presidente, onorevoli colleghi, sarebbe un grave errore credo trasformare questo dibattito in una sorta di processo contro i rischi della modernità. Dobbiamo riconoscere che sono scienza e tecnologia che ci permettono di vivere più a lungo, di vivere in condizioni migliori, di vivere guardando con maggiore fiducia e tenendo conto che sono migliorate le condizioni della sicurezza alimentare, che sono migliorate le condizioni dei nostri sistemi di welfare, che sono migliorate la condizioni di un mondo che si riconosce in una proiezione legata al futuro, proprio perché scienza e tecnologia le ha sapute usare, le ha sapute sfruttare.</p>
      <p sl="it">Certo questa prospettiva non è esente da rischi e questi rischi sono superabili se sapremo affrontare insieme i problemi che giorno dopo giorno vengono posti alla comunità internazionale. Soprattutto dice bene Elmar Brock, c'è un mistero nel nostro rapporto con la cose che ci fa capire che non siamo padroni di tutto, che per quanto siamo avanzati, non siamo la risposta a tutti i problemi che la natura pone all'uomo e l'entità di questo terremoto ci ricorda appunto che molto probabilmente condizioni di inferiori tecnologie e scienza, hanno prodotto poco tempo fa o cento anni fa per esempio a Messina, un fenomeno con più di 100.000 morti, con un'intensità del terremoto molto più bassa.</p>
      <p sl="it">Questo ci deve dare un'indicazione chiara per il futuro: scienza e tecnologia sono strumenti, perché possiamo approfittarne fino in fondo ci vuole della buona politica; quindi sarà la buona politica, quello che faremo insieme come istituzioni, che saprà stabilire se ci sono ad oggi soluzioni per superare l'era atomica e proiettarci nel futuro o se dovremo ancora tenerne conto, e a lungo, per rendere possibile quell'ulteriore sviluppo di cui tutti abbiamo bisogno.</p>
      <p sl="it">Oggi però ci è chiesto ben altro, di mobilitarci essenzialmente per il dolore e per il bisogno di un popolo! Di questo sento parlare poco in questa sala, perché siamo tutti preoccupati di una discussione politica che intende anticipare preoccupazione che non sono essenzialmente legate all'ordine del giorno!</p>
    </intervention>
    <intervention id="3-151-000" speaker_id="33989" name="Daciana Octavia Sârbu" is_mep="True" mode="spoken">
      <p sl="ro">Signora Presidente, la crisi che sta attualmente interessando il Giappone solleva dubbi sulla sicurezza delle centrali nucleari a livello globale. è nostro dovere chiederci quanto siano resilienti e sicure le centrali nucleari costruite nel nostro territorio.</p>
      <p sl="ro">Provengo dalla Romania e i cittadini del mio paese sono giustamente preoccupati per la sicurezza della centrale nucleare di Cernavodă, soprattutto perché di recente sulla stampa sono stati sollevati svariati punti interrogativi.</p>
      <p sl="ro">Credo fermamente che l’opinione pubblica, non solo in Romania ma anche in diversi Stati membri, si stia chiedendo se verrebbe garantita una protezione adeguata in caso di disastri naturali che potrebbero colpire le centrali nucleari.</p>
      <p sl="ro">La scorsa settimana la Germania ha deciso di effettuare un’ispezione dettagliata dei propri sistemi per la generazione di energia nucleare. Alla luce degli eventi in Giappone, è assolutamente imprescindibile condurre una revisione urgente della situazione della sicurezza nucleare in tutta l’Unione europea. Tutti gli Stati membri dovrebbero esercitare un controllo rigoroso e totale di queste centrali.</p>
      <p sl="ro">La Commissione europea non deve soltanto accertarsi che venga attuata in maniera adeguata la direttiva sulla sicurezza nucleare, ma deve anche vigilare sullo stato di queste centrali, unitamente alle autorità competenti degli Stati membri.</p>
      <p sl="ro">La tragedia giapponese ci ribadisce ancora una volta che dobbiamo fare il possibile per creare meccanismi di risposta rapida per fronteggiare i disastri.</p>
    </intervention>
    <intervention id="3-152-000" speaker_id="840" name="Charles Goerens" is_mep="True" mode="spoken">
      <p sl="fr">Signora Presidente, qualche parola sul Giappone. In primo luogo, bisogna fare il possibile per alleviare le sofferenze del popolo giapponese, che merita tutta la nostra compassione e solidarietà.</p>
      <p sl="fr">In secondo luogo, oltre ai due disastri naturali –sisma e tsunami – c’è anche un terzo disastro, quest’ultimo di natura nucleare e pertanto opera dell’uomo. Tutto quello che si è detto in proposito può essere riassunto in una sola parola: cesura. Sì, ci troviamo davanti a un cambiamento paradigmatico, che si riassume in due domande: che cosa bisogna cambiare e, in secondo luogo, cosa possiamo cambiare in primo luogo in materia di produzione energetica?</p>
      <p sl="fr">Possiamo essere certi che se avessimo esaurito i combustibili fossili e l’energia nucleare, per così dire, riusciremmo ad avere molto rapidamente un’immagine più accurata del potenziale di sviluppo delle fonti energetiche rinnovabili. Ci attendiamo che l’Unione europea ridefinisca la propria strategia in materia. A tal fine, le occorre una prospettiva, forza di volontà e una tabella di marcia dettagliata.</p>
    </intervention>
    <intervention id="3-153-000" speaker_id="96725" name="Bas Eickhout" is_mep="True" mode="spoken">
      <p sl="nl">Signora Presidente, vorrei innanzi tutto congratularmi con il Commissario Oettinger per un inizio positivo. In effetti, la scorsa settimana il suo inizio era stato strepitoso, ma da allora c’è stato un calo di prestazioni. Tuttavia, deve veramente affrontare subito la questione e chiarire la sua posizione, perché la scorsa settimana ha dichiarato che dovremmo parlare dell’Europa e di un futuro europeo senza energia atomica. Da allora non ha più ripetuto tale concetto, anche se adesso dovrebbe essere proprio questo l’oggetto della nostra discussione. Molti studi, studi di natura scientifica, hanno ripetutamente dimostrato che è possibile conseguire i suoi obiettivi ambientali senza ricorrere all’energia nucleare. è possibile far andare avanti l’Europa ricorrendo solamente all’energia sostenibile. Dovrebbe essere questo il tema della discussione odierna.</p>
      <p sl="nl">Essere a favore o contro l’energia nucleare è una questione di scelta politica. Non dovremmo giustificare il motivo per cui siamo contro l’energia atomica. Sono quelli a favore di tale energia che dovrebbero giustificarsi. Di qui l’importanza dello stress test.</p>
      <p sl="nl">Ho due domande da rivolgerle, Commissario Oettinger, due domande importanti. Prima domanda: come stabiliremo i criteri? Come ne garantiremo l’indipendenza? Seconda domanda, cosa accadrà se una centrale nucleare non passerà lo stress test? Quali saranno le conseguenze?</p>
    </intervention>
    <intervention id="3-155-000" speaker_id="96785" name="Lena Kolarska-Bobińska" is_mep="True" mode="spoken">
      <p sl="pl">Signor Presidente, Commissario, gli eventi in Giappone ci hanno colpiti tutti molto profondamente. Rendiamo omaggio alle persone che – a rischio della propria vita – stanno gestendo gli effetti di tre calamità verificatesi contemporaneamente – il terremoto, lo tsunami e l’incidente alla centrale nucleare. La tragedia ha suscitato grande solidarietà, e nel fare questo ha anche avviato la discussione attualmente in corso in Europa sul futuro dell’energia nucleare e sulla strategia energetica europea. Abbiamo recentemente adottato una strategia energetica per l’Europa fino al 2020. Al momento viene in un certo senso messa in discussione, anche se nella strategia trova posto l’energia nucleare. In quel contesto ci siamo limitati a chiarire che dovrebbe essere accompagnata da condizioni rigorose nel campo della sicurezza. Tuttavia, costituisce una parte inaccettabile del mix energetico di numerosi paesi.</p>
      <p sl="pl">A mio parere, tale discussione dovrebbe anche porre l’accento sulla cooperazione europea nel campo dell’energia – l’abbiamo chiesto nella nostra relazione. Oggi non dobbiamo soltanto migliorare le condizioni di sicurezza, dobbiamo anche rafforzare la Comunità europea per l’energia atomica e puntare a una Comunità europea dell’energia. La Commissione europea deve insistere per una maggiore cooperazione tra gli Stati membri e per l’europeizzazione della politica nucleare. Gli stress test non dovrebbero essere volontari – alcuni paesi vi ricorreranno se lo vorranno, e altri no. Deve rientrare nella costruzione di quella che, dopo tutto, rappresenta una politica comune sull’energia nucleare.</p>
      <p sl="pl">Dovremmo anche sostenere le nuove tecnologie. Tutta la strategia energetica europea di basa sul decentramento e la diversificazione. Visto che le cose stanno così, dovremmo pensare a promuovere reattori nucleari di taglia medio-piccola. Costano meno, sono realizzati in maniera modulare e pertanto possono essere testati più agevolmente per verificarne la sicurezza. Forse tale formato potrebbe essere più accettabile per l’opinione pubblica, visto che non riusciremo a eliminare completamente questo tipo di energia.</p>
    </intervention>
    <intervention id="3-156-000" speaker_id="96680" name="Zigmantas Balčytis" is_mep="True" mode="spoken">
      <p sl="lt">Signor Presidente, il Giappone ha vissuto l’impatto inimmaginabile di un disastro naturale e di un incidente nucleare. Il popolo lituano sta raccogliendo attivamente fondi e cercando in ogni modo possibile di contribuire al soccorso delle vittime del paese. Ricordiamo e ricorderemo sempre le conseguenze dolorose del disastro nucleare di Chernobyl, che gli abitanti di questa regione continuano a sentire, persino dopo tre decenni. La catastrofe giapponese ci sta costringendo a ripensare radicalmente la questione della sicurezza nucleare. Non possiamo controllare i cataclismi naturali, quindi dovremmo per lo meno garantire che gli stessi non causino disastri nucleari aggiuntivi e particolarmente dolorosi. Concordo con la revisione delle infrastrutture esistenti e con la creazione di nuove capacità, ma dobbiamo analizzare a fondo gli eventi della centrale nucleare giapponese, specialmente alla luce del precedente di Chernobyl. Dobbiamo trarre conclusioni e adottare misure che ci consentano di rafforzare sensibilmente la sicurezza nucleare in tutta Europa.</p>
    </intervention>
    <intervention id="3-157-000" speaker_id="4554" name="Chris Davies" is_mep="True" mode="spoken">
      <p sl="en">Signor Presidente, la mia preoccupazione per il settore nucleare è stata oscurata dal mio timore per il cambiamento climatico, e ora ritengo che il nucleare abbia un ruolo da svolgere nell’aiutarci a combattere il riscaldamento terrestre. Era così prima degli incidenti in Giappone e continua a essere così anche oggi. Vi sono naturalmente degli insegnamenti da trarre. Vi sono i problemi della progettazione, della regolamentazione inadeguata, della scarsa indipendenza, e naturalmente il fatto che dovrebbe essere vietato costruire reattori nucleari in zone sismiche.</p>
      <p sl="en">Ma viviamo in un mondo denso di pericoli; le nostre città sono piene di stabilimenti chimici, e tutti presentano rischi potenziali enormi, ma quei rischi li gestiamo, ci conviviamo. Nel corso dei decenni abbiamo avuto incidenti ferroviari orrendi; ma la conseguenza non è la chiusura delle ferrovie. Traiamo insegnamenti, li applichiamo e miglioriamo la sicurezza. è quello che dobbiamo fare con l’industria atomica.</p>
    </intervention>
    <intervention id="3-158-000" speaker_id="28291" name="Romana Jordan Cizelj" is_mep="True" mode="spoken">
      <p sl="sl">Signor Presidente, se siamo veramente determinati a conseguire i nostri obiettivi sul clima, l’energia nucleare non potrà che continuare a far parte del nostro mix energetico. Per questo le nostre discussioni non devono essere di matrice ideologica. La prima cosa che ci serve sono delle risposte alle numerose domande, tra cui: qual è stata la causa principale dell’incidente e come sarebbe stato possibile prevenirlo? Sono venuti meno i sistemi di responsabilità, attuazione e supervisione? La cultura della sicurezza in una delle centrali nucleari era debole? Quali sono le alternative per uno stoccaggio più sicuro del combustibile nucleare esausto? L’autorità di regolamentazione era troppo debole per intervenire tempestivamente?, e così via. Ci occorrono delle risposte a queste domande, solo allora potremo intraprendere un’azione politica responsabile.</p>
      <p sl="sl">Che cosa significa sostanzialmente intraprendere un’azione politica responsabile? Dobbiamo trovare un accordo sociale sulle tecnologie accettabili, in particolare sul ruolo delle centrali nucleari. Occorre garantire che venga attuato il principio “sicurezza prima di tutto”. Dobbiamo formulare un quadro legislativo che metta a disposizione risorse finanziarie e umane adeguate per la gestione in sicurezza di tecnologie complesse. Dobbiamo agevolare lo sviluppo di professionisti del nucleare eccellenti e indipendenti, garantirne la formazione continua e il trasferimento della conoscenza dalle vecchie alle nuove generazioni. Bisogna valutare la competenza e l’autonomia degli enti regolatori che ricoprono funzioni essenziali nel garantire la cultura della sicurezza, e dobbiamo garantire lo smaltimento sicuro di scorie altamente radioattive e di combustibile nucleare esausto.</p>
      <p sl="sl">Mi preme infine citare i criteri comuni per la sicurezza. Oggi siamo tutti d’accordo sul fatto che ne abbiamo veramente bisogno, ma vi prego di ritornare con la mente al 2009, quando abbiamo discusso la direttiva sulla sicurezza nucleare. Anche allora il Parlamento europeo aveva insistito su criteri europei comuni, che purtroppo il Consiglio non aveva accettato. In quel frangente, il Parlamento europeo aveva dimostrato di essere sulla strada giusta. Pertanto, penso sia giunto il momento di concedere al Parlamento europeo maggiori poteri nel campo dell’energia nucleare, e sarebbe opportuno raggiungere un accordo interistituzionale che ci garantisse poteri di codecisione.</p>
    </intervention>
    <intervention id="3-159-000" speaker_id="102886" name="Ildikó Gáll-Pelcz" is_mep="True" mode="spoken">
      <p sl="hu">Signor Presidente, vorrei innanzi tutto esprimere la mia più profonda solidarietà e, in secondo luogo, il mio rispetto per il popolo giapponese e la nazione giapponese; in terzo luogo, vorrei manifestare la mia massima ammirazione e apprezzamento agli eroi giapponesi che in questo momento sono impegnati presso la centrale nucleare. Si è verificata una tragedia che verrà ricordata per sempre nella storia del Giappone e del mondo. Il paese colpito dal disastro ha chiesto aiuto all’Unione europea per il coordinamento preliminare degli aiuti offerti dagli Stati membri.</p>
      <p sl="hu">La reazione tempestiva della Commissione è stata pregevole, così come il fatto che il Commissario abbia confermato che verrà messa a disposizione ogni genere di assistenza al Giappone e al quasi mezzo milione di persone alloggiate in ricoveri provvisori in seguito alla devastazione del sisma e dello tsunami. Sono fermamente convinta che occorra fare il possibile per sventare le conseguenze del disastro e ripristinare condizioni di vita accettabili. Al contempo, vorrei tuttavia esprimere il parere secondo cui non è opportuno fronteggiare questa e altre tragedie simili con il ricordo all’energia nucleare. Ciononostante, le centrali nucleari devono essere naturalmente dotate dei sistemi di sicurezza più affidabili e soggette a continui controlli in linea con le norme più rigorose.</p>
      <p sl="hu">La proposta della Commissione di organizzare una consultazione europea di ampio respiro va accolta con favore. Sostengo anche, ritenendolo necessario, che la Commissione elabori delle linee guida che gettino le basi di un sistema di sicurezza funzionante coordinato a livello europeo e garantiscano che in futuro l’energia nucleare continui a essere prodotta in maniera sicura. Il comportamento del popolo giapponese è esemplare e costituisce un precedente per noi. Sono convinta che meritino tutto il nostro aiuto. Grazie, signor Presidente.</p>
    </intervention>
    <intervention id="3-160-000" speaker_id="28155" name="Edit Herczog" is_mep="True" mode="spoken">
      <p sl="hu">Signor Presidente, Commissario, onorevoli colleghi, oggi siamo tutti un po’ giapponesi. Persino nel bel mezzo di una catastrofe naturale, dobbiamo ammettere che la sicurezza nucleare ha un volto umano. La progettazione, la costruzione, la gestione, il decommissionamento e, come sta accadendo adesso alla centrale di Fukushima, la gestione degli incidenti sono una prova di forza per la conoscenza e la dedizione umane. Lo stress test europeo è una misura importante per pianificare ciò che finora era stato inconcepibile per il nostro futuro. Commissario, il modo migliore di rendere omaggio ai lavoratori di Fukushima è coinvolgere gli esperti europei nel processo decisionale politico e professionale europeo. Andrebbero coinvolti i lavoratori del settore nucleare con una dedizione e conoscenza indispensabili.</p>
      <p sl="hu">è molto importante che la conoscenza in materia venga mantenuta e ampliata nel medio termine, in quanto è la vera garanzia della sicurezza. Inoltre, vorrei richiamare nuovamente l’attenzione sulle affermazioni dell’onorevole Ulvskog. La ricerca e sviluppo sul nucleare devono fornire delle risposte, migliori di quelle attuali, su come gestire le scorie radioattive e la loro storia onnipresente degli ultimi 60 anni. Grazie dell’attenzione.</p>
    </intervention>
    <intervention id="3-161-000" speaker_id="2278" name="Paul Rübig" is_mep="True" mode="spoken">
      <p sl="de">Signor Presidente, vorrei ringraziare il Commissario Oettinger per aver adottato un approccio così serio e responsabile alla questione.</p>
      <p sl="de">Dovremmo valutare l’opportunità di promuovere l’Associazione delle autorità di regolamentazione nucleare dell’Europa occidentale (WENRA) al grado di ente regolatore europeo per i 27 Stati membri. Dovremmo considerare se rendere legalmente vincolanti gli standard dell’Agenzia internazionale per l’energia atomica (AIEA) e se concedere a questo nuovo organo regolatore il potere di imporre una chiusura immediata in caso di mancato rispetto degli standard. Dovremmo anche valutare se riformare i trattati di Euratom per dare maggiori risalto alle norme in materia di sicurezza personale e collettiva, nonché alla questione della copertura dei costi di decommissionamento e stoccaggio finale, che va risolta al più presto.</p>
      <p sl="de">Ritengo sia un argomento molto delicato. Dobbiamo cogliere l’occasione di attuare una revisione tra pari qui in Europa e di adottare gli standard più recenti per non compromettere ulteriormente la salute della popolazione.</p>
    </intervention>
    <intervention id="3-162-000" speaker_id="1403" name="David Martin" is_mep="True" mode="spoken">
      <p sl="en">Signor Presidente, accolgo naturalmente con favore il fatto di aver erogato aiuti tempestivi ai giapponesi al momento del bisogno, e condivido la solidarietà espressa nei loro confronti. Non posso tuttavia esimermi dal ritenere che la sincerità delle nostre osservazioni sulla solidarietà risulterà leggermente intaccata dalle azioni compiute da alcuni dei nostri Stati membri.</p>
      <p sl="en">Leggendo i giornali, ho appreso che il governo spagnolo ha imposto un controllo accurato della merce proveniente dal Giappone per verificarne la radioattività, che il governo olandese ha avvertito i lavoratori portuali di maneggiare con cura tutti i container provenienti dal Giappone, che il governo francese ha chiesto di controllare tutte le importazioni, e che le autorità tedesche hanno imposto controlli a campione su tutti i beni importati dal Giappone, comprese le autovetture. Si tratta di merce che ha lasciato il Giappone due o tre settimane – e in alcuni casi, due o tre mesi – prima del sisma.</p>
      <p sl="en">Azioni del genere esprimono ben poca solidarietà e comprensione, e chiederei al Consiglio e alla Commissione di cercare di parlare con gli Stati membri per ricordare loro che, se vogliono veramente esprimere solidarietà, non dovrebbero fomentare tali allarmismi.</p>
    </intervention>
    <intervention id="3-163-000" speaker_id="28477" name="Fiona Hall" is_mep="True" mode="spoken">
      <p sl="en">Signor Presidente, mi sorprende che il Commissario sembri così ottimista sul fatto di riprendere il controllo su Fukushima nel giro di pochi giorni, quando invece gli esperti nucleari hanno parlato di settimane e mesi; nel frattempo, la centrale continua a emettere radiazioni che contaminano incessantemente gli alimenti e le forniture d’acqua.</p>
      <p sl="en">Accolgo con favore l’ipotesi di attuare stress test, che però non risolvono i problemi maggiori. Dobbiamo chiederci se vogliamo assumerci i rischi crescenti dell’energia atomica in un mondo in cui sono in costante ascesa le catastrofi naturali complesse e gli eventi climatici estremi. La sicurezza dei reattori nucleari non può semplicemente essere garantita al cento percento in caso di disastri su larga scala di qualsiasi genere in cui si verificano livelli molteplici di dissesto, in cui vengono tagliate l’elettricità, la fornitura idrica, le comunicazioni e gli accessi fisici. La domanda da porci è la seguente: vogliamo veramente assumerci il rischio quando esistono delle alternative?</p>
    </intervention>
    <intervention id="3-164-000" speaker_id="96706" name="João Ferreira" is_mep="True" mode="spoken">
      <p sl="pt">Signor Presidente, vorremmo esprimere in questo frangente la nostra massima solidarietà al popolo giapponese, e unirci alle espressioni di cordoglio per le vittime del disastro che si è abbattuto sul paese.</p>
      <p sl="pt">Sappiamo che la catastrofe ha innescato tutta una serie di gravi incidenti alla centrale nucleare di Fukushima e che le conseguenze di ciò non sono ancora completamente quantificabili. Gli incidenti ai reattori della centrale sono stati il risultato di fattori altamente improbabili, è vero; tuttavia, tale combinazione di fattori si è verificata e potrebbe succedere ancora in altre centrali nucleari.</p>
      <p sl="pt">Dobbiamo quindi trarre insegnamenti importanti da quanto sta accadendo a Fukushima. Vi è l’esigenza immediata di rivedere e, se necessario, adeguare le ridondanze in termini di sistemi di sicurezza dell’impianto, in particolare nel caso degli impianti di raffreddamento.</p>
      <p sl="pt">è necessario riesaminare l’ubicazione delle centrali nucleari esistenti, soprattutto in base al rischio sismico e al rischio di tsunami. Occorre tuttavia avviare anche una discussione di ampio respiro, a livello di società, sulla questione energetica, sulle nostre necessità presenti e future e su come soddisfarle, affrontando in maniera razionale e informata i rischi, gli impatti, il potenziale e i limiti delle varie fonti di energia.</p>
    </intervention>
    <intervention id="3-165-000" speaker_id="97196" name="Oreste Rossi" is_mep="True" mode="spoken">
      <p sl="it">Signor Presidente, onorevoli colleghi, innanzitutto esprimo solidarietà al popolo giapponese così gravemente colpito dalla catastrofe. È stata una sorpresa cogliere la tecnologia giapponese in fallo relativamente degli eventi che in quei territori si ripetono costantemente. Aver mantenuto in funzione la centrale nucleare tecnologicamente obsoleta è sicuramente una questione non di secondo ordine e queste cose ci devono far riflettere sul programma energetico nucleare europeo.</p>
      <p sl="it">Non possiamo farci prendere dalla paura e fare oggi scelte avventate: occorre un accordo generale sulla messa in sicurezza degli impianti nucleari esistenti e uno screening su quelli in costruzione. L'Europa non può esimersi dall'aiutare, non solo per l'emergenza, il popolo giapponese, ma anche per la probabile crisi finanziaria collegata allo spaventoso catastrofico evento.</p>
      <p sl="it">Nel breve periodo dovranno essere fatti i conti con un rallentamento dell'economia di Tokyo e con probabili conseguenze anche per i paesi più legati al Giappone. Non dimentichiamo che il governo era già prima della catastrofe debole e senza maggioranza alla Camera alta, quindi all'orizzonte potrebbe anche esserci una crisi dell'esecutivo.</p>
    </intervention>
    <intervention id="3-166-000" speaker_id="97016" name="Angelika Werthmann" is_mep="True" mode="spoken">
      <p sl="de">Signor Presidente, vorrei esordire esprimendo la mia solidarietà a tutti coloro che sono stati colpiti da questa situazione devastante. Il tragico incidente verificatosi in Giappone è sfociato in un disastro nucleare che adesso ci è familiare. L’Europa ha reagito in maniera relativamente tempestiva e coesa, benché ci sia la consapevolezza, si spera condivisa da tutti coloro che sostengono il nucleare, che la radioattività non conosce confini nazionali e che la natura non si adegua agli standard di sicurezza, per quanto elevati. Abbiamo vissuto Chernobyl – un cosiddetto stress test andato male – e adesso abbiamo Fukushima. è giunto il momento che coloro che sostengono il nucleare antepongano a tutti gli interessi finanziari il benessere e la salute degli esseri umani e dell’ambiente naturale. Dovremmo riflettere su un progressivo decommissionamento a livello europeo e sulla promozione delle energie rinnovabili.</p>
    </intervention>
    <intervention id="3-167-000" speaker_id="96652" name="Alajos Mészáros" is_mep="True" mode="spoken">
      <p sl="hu">Signor Presidente, lo tsunami seguito al sisma in Giappone è stato la causa diretta dell’incidente alla centrale nucleare, che si è tradotta in primo luogo in una questione di sicurezza sia per gli esperti del settore sia per i comuni cittadini. Per questo la decisione di sottoporre le nostre centrali nucleari attualmente in funzione a test rigorosi è stata corretta. Abbiamo scoperto che ci occorre una discussione completa e approfondita prima di prendere una decisione razionale sul futuro dell’energia nucleare. Dobbiamo inoltre comprendere che, dopo una tragedia terribile di tale natura, le persone avranno più paura, ed è proprio per questo che ci dobbiamo assicurare che vengano fornite informazioni obiettive e affidabili e che vengano rafforzate le misure di sicurezza.</p>
      <p sl="hu">Vorrei tuttavia porre l’accento sul fatto che le centrali nucleari in Europa sono soggette a fattori ambientali totalmente diversi da quelli giapponesi. L’Europa non è minacciata dal pericolo né di tsunami né di sismi così potenti, pertanto non vanno tratte conclusioni dirette da questa terribile tragedia. Le nostre strutture sono pronte ad accogliere eventuali impatti, e l’energia nucleare può continuare a formare parte integrante delle nostre risorse energetiche, anche in futuro. Vorrei infine esprimere la mia solidarietà e stima ai nostri amici giapponesi. Grazie.</p>
    </intervention>
    <intervention id="3-168-000" speaker_id="photo_generic" name="Günther Oettinger" is_mep="True" mode="spoken">
      <p sl="de">membro della Commissione . – Signor Presidente, onorevoli deputati, ho seguito con attenzione i vostri interventi e vorrei ringraziarvi per l’obiettività di cui avete dato prova in relazione sia al disastro, sia alle sue ripercussioni. Sono state espresse solidarietà e comprensione, nonché offerte di aiuto. Non c’è altro da aggiungere in tal senso. è incoraggiante per il lavoro che attende la Presidenza del Consiglio e la Commissione.</p>
      <p sl="de">Il fulcro della questione è la capacità di intervento in caso di catastrofi. Se prendiamo ad esempio Haiti, il Pakistan e la molteplicità di altre catastrofi naturali recenti, possiamo dire che la comunicazione della Commissione su un miglioramento della capacità europea di intervento in caso di catastrofi, approvata dal Consiglio nel dicembre dello scorso anno, indichi la strada da seguire. Dobbiamo migliorare la cooperazione nel quadro delle procedure di capacità di intervento in caso di catastrofi a livello europeo e stanziare risorse finanziarie e umane adeguate in tal senso, oltre che coordinare gli sforzi a livello europeo. Non ho dubbi che il Commissario Georgieva formulerà proposte concrete al Parlamento e al Consiglio durante l’anno.</p>
      <p sl="de">A proposito della politica energetica in Europa e degli insegnamenti da trarre dalle nuove informazioni provenienti dal Giappone, ritengo che dobbiamo iniziare esaminando con sincerità i dati di fatto. Consentitemi di fare l’esempio del governo tedesco e dei suoi partiti della coalizione, ricordandovi che sono membro di uno di tali partiti. Il nostro governo ha annunciato un cambio di rotta radicale. Attualmente in Germania sono state staccate sette centrali nucleari. Tale intervento è stato oggetto di critiche in quanto “non troppo credibile” o “un’espressione tipica dell’angoscia tedesca”. Dobbiamo ricordarci che il punto di partenza di ogni dibattito dovrebbe essere il rispetto per la diversità delle opinioni. Desidero esprimere la mia stima nei confronti del Parlamento, che qualche anno fa ha espresso chiaramente il proprio sostegno all’impiego permanente dell’energia atomica nel mix energetico europeo, ma che ha indubbiamente iniziato a rivedere tale posizione. In secondo luogo, esprimo il mio rispetto nei confronti delle autorità comunitarie di regolamentazione. Ho riletto con attenzione il trattato Euratom e ho inoltre esaminato accuratamente la direttiva sulla sicurezza nucleare adottata dal Consiglio e dal Parlamento nel giugno di due anni fa. Il secondo documento formula molte raccomandazioni formali sulle autorità che dovrebbero essere istituite, sugli obblighi di informazione e rendicontazione e su altri punti, ma non offre pressoché alcuna raccomandazione specifica e concreta in materia di tecniche di costruzione o gestione, e nemmeno sulle specifiche più generiche.</p>
      <p sl="de">Se oggi il Parlamento proporrà di ampliare la legislazione europea, sono pronto a non attendere le relazioni degli Stati membri nel 2014 prima di sottoporre una relazione alla Commissione, bensì sono disposto a insistere che tale direttiva venga recepita dal diritto nazionale entro il luglio di quest’anno, al più tardi – è compito degli Stati membri – di modo che sia possibile, man mano che verranno raccolte altre informazioni sul Giappone e sugli stress test completi, discutere su una proposta della Commissione a favore di ulteriori requisiti specifici e sostanziali in materia di sicurezza nucleare qui a Bruxelles già l’anno prossimo.</p>
      <p sl="de">Mi è stato detto che dovrei “agire con risolutezza”. Tuttavia non sono d’accordo. Adotterò un approccio coerente alla questione e verificherò quali competenze mi abbiano o meno attribuito i legislatori europei. Quando, persino nel clima attuale, sento alcuni governi nazionali che esprimono critiche su una valutazione eccessivamente drammatica della situazione e degli insegnamenti da trarre, mentre altri affermano che sarebbe ora che intervenissi con risolutezza, preferisco adottare una posizione di mezzo. Mi sono sempre trovato a mio agio a stare nel mezzo. Quando sei bersagliato dalle critiche da entrambi i fronti, vuol dire che forse stai agendo correttamente.</p>
      <p sl="de">Molte delle 143 centrali nucleari europee saranno ancora in funzione tra dieci anni e, a meno che i governi attuali non promuovano un’inversione di rotta, molte, anche se non tutte, saranno ancora operative anche nel decennio successivo. Pertanto, è nel nostro interesse insistere su livelli di sicurezza elevatissimi, su nuovi standard e su un’ulteriore riduzione dei rischi per le centrali nucleari che resteranno operative nel medio-lungo termine.</p>
      <p sl="de">In secondo luogo, suppongo che in Europa verranno realizzate nuove centrali nucleari sotto l’egida degli Stati membri, dei loro parlamenti e governi nazionali. Se prendiamo ad esempio il referendum che si terrà a giugno in Italia, possiamo intravedere che cosa ci attende, e faccio notare che, ad eccezione della Germania, nessuno dei tredici Stati membri che ospitano centrali nucleari ha cambiato politica in materia. Seguo con attenzione di dibattiti a livello di governo e parlamento nazionale e sui media.</p>
      <p sl="de">Dobbiamo renderci conto che, benché si tratti di una questione europea, c’è anche una dimensione globale. è nel nostro interesse garantire che si applichino standard elevati non solo nei nostri territori, ma anche nel resto del mondo in quanto, dopo tutto, l’energia nucleare verrà sfruttata in tutto il mondo anche per i prossimi decenni. Per tale ragione accolgo con favore …</p>
      <a text="(Interruzioni)"/>
      <p sl="de">Onorevole Turmes, sto veramente cercando di mantenere la calma e l’obiettività. Le suggerisco di fare lo stesso. Quando mi intima di non fidarmi del Presidente Sarkozy, non posso che rispondere che confido fermamente nel fatto che sottoporrà questo punto alla discussione del vertice del G-20. è di per sé già un successo importante: la questione verrà trattata in un forum a cui partecipano americani, cinesi, russi e altri che gestiscono già delle centrali nucleari, hanno in animo di realizzarle o hanno autorizzato gruppi industriali importanti a costruire centrali nucleari nei loro paesi. Per questo ritengo che sia essenziale rivalutare i rischi e introdurre standard di sicurezza più elevati, indipendentemente dalla propria posizione a favore o contro l’energia nucleare, in quanto l’energia atomica continuerà a far parte del nostro futuro globale.</p>
      <a text="(Interruzioni)"/>
      <p sl="de">Non è questa la sede per riprendere la discussione su temi trattati due anni fa. Non sono la persona più indicata per gestire la questione. Esprimete pure le vostre opinioni quando avrete davanti altri interlocutori. Non credo che stiate rivolgendo le vostre richieste al funzionario giusto.</p>
      <p sl="de">Vorrei passare alla questione della tabella di marcia per l’energia per il 2050 e alla critica secondo cui non promuoverebbe né finanzierebbe adeguatamente le fonti rinnovabili. In questo caso state sottovalutando il potere delle vostre stesse risoluzioni, anche se cerchiamo di vigilare e garantire la conformità a tali decisioni. Il 20% di fonti di energia rinnovabile in soli nove anni corrisponde di fatto al 35% nel settore cruciale della generazione di elettricità, dove vengono principalmente utilizzate tali fonti sostenibili. Siamo sulla buona strada per generare il 35% dell’elettricità da fonti rinnovabili – e gli Stati membri stanno facendo la loro parte – mentre si prevede che nell’arco di quattro o cinque anni le fonti rinnovabili supereranno l’energia nucleare e il carbone nella generazione di energia elettrica. Significa che siamo sulla rotta giusta per rendere le fonti di energia rinnovabile la modalità principale di generazione dell’elettricità in Europa. alla fine della primavera presenteremo i nostri concetti e scenari per la tabella di marcia per l’energia per il 2050. Tuttavia, vi sono altre date significative oltre al 2050 – che potrebbe sembrare lontano – vi sono anche gli obiettivi intermedi per il 2025 e il 2030, in altre parole per un periodo in cui occorre effettuare già da ora investimenti nell’infrastruttura e nelle capacità produttive. Non voglio assumere impegni concreti già da ora, ma nel 2030 avremo sicuramente superato il 35 per cento di fonti energetiche rinnovabili, e avremo raggiunto una percentuale superiore al 40 per cento, o addirittura al 60 per cento, o ci assesteremo tra queste due cifre. Se così sarà, nessuno potrà obiettare che le fonti energetiche rinnovabili non hanno ricevuto sostegno sufficiente; le fonti energetiche rinnovabili svolgeranno un ruolo decisivo nel mix energetico dei prossimi decenni.</p>
      <a text="(Interruzione dell’onorevole Harms)"/>
      <p sl="de">Onorevole Harms, sto parlando della tabella di marcia per l’energia, mentre lei si riferisce alla tabella di marcia per la CO2 . Sono due questioni diverse. Non abbiamo rivisto al ribasso gli obiettivi per il 2020. Sono rimasti invariati – un obiettivo autonomo del 20 per cento e del 30 per cento se aderiranno altri paesi. è sempre stata la posizione del Parlamento, del Consiglio e della Commissione, ed è l’offerta globale su cui stiamo discutendo. Non sono state apportate modifiche. Qui stiamo parlando di “fonti energetiche rinnovabili”, ed è qui che supereremo la soglia del 40 per cento. Abbiamo pertanto gettato le basi per garantire che il mix energetico non sia soltanto di competenza degli Stati membri, ma sia condiviso da questi ultimi al 50 per cento o poco più. In secondo luogo, abbiamo anche stabilito i requisiti per le sovvenzioni e per come mettere insieme le risorse finanziarie e tecniche negli Stati membri con la nostra cooperazione.</p>
      <p sl="de">Onorevole Turmes, le assicuro che gli scenari terranno seriamente conto delle proposte di diversi soggetti, segnatamente un passaggio al 100 per cento di fonti energetiche rinnovabili. Tuttavia, a questo punto occorre anche esaminare la legislazione, in particolare l’articolo 194, che stabilisce che il mix energetico è di competenza degli Stati membri. Non credo nell’eternità del trattato di Lisbona, che fornisce tuttavia i parametri per le mie attività e sancisce i diritti degli Stati membri. Tali diritti vengono custoditi gelosamente a Berlino, Lussemburgo, Parigi o Londra.</p>
      <p sl="de">Un’ultima osservazione. Ho ascoltato con attenzione le dichiarazioni degli onorevoli Davies e Hall, che appartengono allo stesso partito e provengono dallo stesso paese membro. Eppure, come abbiamo constatato, hanno opinioni diametralmente opposte. Lo rispetto. Quando un partito minore di un grande paese riesce a esprimere opinioni così divergenti come quelle manifestate dai due onorevoli e quando lo stesso partito, contrario al nucleare nel proprio paese prima delle elezioni, è ora disposto ad accettarlo adesso che le elezioni si sono svolte, tutto ciò suscita in me profondo rispetto. Tuttavia, da questo desumiamo la dimensione ecologica, economica e politica della questione, il motivo per cui ci saranno sempre dissensi. Una parte del processo è sempre di natura globale.</p>
    </intervention>
    <intervention id="3-169-000" speaker_id="photo_generic" name="Enikő Győri" is_mep="True" mode="spoken">
      <p sl="hu">Presidente in carica del Consiglio. − Signor Presidente, Commissario, onorevoli parlamentari, prometto che sarò breve. La solidarietà e la lucidità mentale sono, a mio avviso, i due approccio che dovrebbero ora guidare le nostre azioni. La solidarietà ci permette di aiutare i giapponesi in tutte le loro necessità; possiamo ascoltarli e intervenire laddove loro stessi lo ritengono necessario, mentre la lucidità mentale è d’obbligo per prendere le decisioni giuste a tempo debito per il nostro futuro. Non dovremmo decidere su questioni di tale importanza sotto l’effetto immediato degli eventi. Una cosa è certa, e nessuno in quest’Aula l’ha messa oggi in discussione, dobbiamo puntare alla massima sicurezza con tutte le nostre forze.</p>
      <p sl="hu">Inoltre, è nostro dovere informare debitamente i cittadini per far loro comprendere l’oggetto delle nostre discussioni e in che modo, quando e su cosa decidiamo. è molto importante trarre conclusioni e insegnamenti. Dovremmo analizzare gli eventi senza troppi indugi ma anche evitando la fretta, e senza formulare dichiarazioni che potrebbero perdere la loro validità nell’arco di un paio di settimane o mesi. Per quanto riguarda gli stress test, mi limito a precisare che adesso, sulla base delle normative attuali, è prevista la partecipazione volontaria. Molti di voi hanno fatto riferimento all’eventuale modifica delle basi giuridiche, dei quadri attualmente in vigore, e sono fermamente convinta che il Consiglio europeo non lo escluderà. Occorre rifletterci sopra e presentare una proposta appropriata. Non c’è fretta, ma il lavoro deve ovviamente iniziare.</p>
      <p sl="hu">Il Commissario Oettinger ha inoltre rilevato che il mix energetico è di competenza nazionale. Ogni Stato membro prende una decisione sovrana su quali forme di energia utilizzare per soddisfare le proprie esigenze. La metà degli Stati membri, in termini di scala, fa ricorso all’energia nucleare. Quando disporremo della base giuridica appropriata, potremo imporre a tutti l’obbligo della sicurezza, ma la possibilità e la responsabilità della scelta risiedono negli Stati membri. Accolgo comunque con favore il fatto che la Commissione, come ricordato dal Commissario Oettinger, redigerà il documento entro luglio 2011. Infine, parliamo tanto di ricerca e sviluppo, un’altra colonna portante della strategia Europa 2020. Spetta a noi creare le migliori condizioni possibili per la ricerca e sviluppo nell’Unione europea. Abbiamo effettivamente ancora molta strada da fare. Con l’ausilio della ricerca e sviluppo dovremmo individuare le forme di produzione energetica più sicure ed ecologiche possibili. Facciamo in modo che la scienza sia al servizio delle persone e della loro massima sicurezza. Grazie molte, signor Presidente.</p>
    </intervention>
    <intervention id="3-170-000" speaker_id="23707" is_mep="True" mode="spoken" role="Presidente">
      <p sl="unknown">Ho ricevuto una proposta di risoluzione1 , a norma dell’articolo 110, paragrafo 2, del regolamento.</p>
      <p sl="unknown">La discussione è chiusa.</p>
      <p sl="unknown">La votazione si svolgerà domani (giovedì 24 marzo 2011).</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="3-170-500" speaker_id="96659" name="János Áder" is_mep="True" mode="written">
      <p sl="hu">Permettetemi innanzi tutto di esprimere il mio più profondo cordoglio al popolo giapponese e ai parenti delle vittime dell’eccezionale disastro naturale e industriale che è avvenuto soltanto 12 giorni fa. La tragedia giapponese ci rammenta che le catastrofi naturali e industriali possono verificarsi ovunque e in qualsiasi momento, persino in Europa. L’incognita è soltanto dove e quando accadranno. Per questo ritengo importante che l’Unione europea, in caso di disastro industriale entro i propri confini, disponga di un meccanismo finanziario adeguato per intervenire immediatamente ed efficacemente, e per contenere i danni. Gli sforzi comunitari per la prevenzione sono naturalmente molto importanti, ma al momento l’Unione europea non dispone di un meccanismo finanziario che possa soddisfare la suddetta necessità. Dobbiamo soltanto immaginarci cosa accadrebbe se si abbattesse una tale catastrofe su un paese membro in una situazione finanziaria precaria. Oltre alle conseguenze sociali e ambientali sconvolgenti, ciò intaccherebbe seriamente il bilancio di tale paese e anche l’economia europea. A mio avviso, proprio per questa ragione all’Europa occorre un nuovo programma assicurativo contro le catastrofi che, sulla base del principio dell’assicurazione obbligatoria per la responsabilità civile, garantirebbe fondi aggiuntivi dell’ordine di 4-5 miliardi di euro l’anno versati da potenziali soggetti inquinanti per erogare aiuti finanziari tempestivi in caso di disastri industriali. Inoltre, chi paga la polizza potrebbe anche beneficiare di tale meccanismo mediante il sostegno che potrebbero richiedere attraverso la partecipazione a investimenti per la sicurezza e la protezione ambientale finanziati dalle risorse non utilizzate.</p>
    </intervention>
    <intervention id="3-171-000" speaker_id="4746" name="Sergio Berlato" is_mep="True" mode="written">
      <p sl="it">Signor Presidente, onorevoli colleghi, la crescente domanda di energia impone la diversificazione dell'approvvigionamento delle fonti energetiche alternative al petrolio, come le fonti energetiche rinnovabili quali il solare, l'eolico e il nucleare.</p>
      <p sl="it">A mio avviso, la produzione di energia da fonte nucleare non è un argomento che può essere discusso sulla base delle emozioni del momento. Temo, infatti, che i soliti interessati avversari del nucleare, spesso finanziati dai petrolieri, tentino di strumentalizzare quanto avvenuto in Giappone per favorire la dipendenza energetica del nostro Paese dal petrolio e dai suoi derivati. In Italia oltre 8.000 persone e, più di 350.000 in Europa, muoiono ogni anno a causa dell'inquinamento provocato dalla combustione dei derivati dal petrolio.</p>
      <p sl="it">Inoltre, per quanto riguarda l'individuazione di possibili siti sul territorio, sottolineo che tale scelta è favorita dalle indicazioni tecnico-scientifiche degli esperti che metteranno gli amministratori nelle condizioni di fare le scelte più idonee per garantire la sicurezza dei cittadini ed il rispetto dell'ambiente. Auspico che le discussioni sulle fonti energetiche alternative al petrolio possano essere affrontate con obiettività, garantendo ai cittadini europei un'adeguata e corretta informazione al fine di evitare che la facile strumentalizzazione ci possa rendere ancor più dipendenti dalle instabilità dei paesi produttori di petrolio.</p>
    </intervention>
    <intervention id="3-172-000" speaker_id="39714" name="Rareş-Lucian Niculescu" is_mep="True" mode="written">
      <p sl="ro">Condivido i sentimenti degli onorevoli colleghi che hanno espresso il loro cordoglio al Giappone e al popolo giapponese per la tragedia che li ha colpiti. L’UE deve aiutare il Giappone con tutti i mezzi di cui dispone nell’avviare e gestire i programmi di ricostruzione. Ho seguito attentamente la discussione, ma devo esprimere il mio dissenso col tentativo di trasformare questa tragedia in una crociata contro l’energia nucleare. Si tratta di una fonte di energia a basso costo ed ecologica, e il progresso tecnologico la renderà sempre più sicura. Un disastro aereo, ad esempio, è altrettanto tragico, ma non credo che ci dia motivo sufficiente per avere dubbi sul vantaggio e la sicurezza dei velivoli. La soluzione corretta è la seguente: sì agli stress test, sì alla supervisione e no alla demonizzazione dell’energia nucleare.</p>
    </intervention>
    <intervention id="3-172-500" speaker_id="97230" name="Kristiina Ojuland" is_mep="True" mode="written">
      <p sl="en">Signora Presidente, vorrei esprimere le mie più sincere condoglianze al popolo del Giappone, che nelle scorse settimane ha subito una catastrofe naturale terribile. Al Giappone stanno giungendo gli aiuti dell’Unione europea, nonché degli Stati membri. L’Unione europea continuerà a erogare ogni genere di assistenza che il governo giapponese ritenga adeguata per poter uscire da questa crisi terribile.</p>
      <p sl="en">Tuttavia, gli allarmi relativi alla centrale nucleare di Fukushima hanno suscitato un dibattito emotivo sull’impiego dell’energia nucleare nell’Unione europea in generale. Consiglierei a tutti di valutare le proprie posizioni senza lasciarsi trasportare dalle emozioni e di ricordare che quando una scienziata irlandese, Mary Ward, venne gettata fuori dall’automobile a vapore del cugino e investita dalla stessa il 31 agosto del 1869, non venne vietato l’uso delle automobili.</p>
      <p sl="en">Dovremmo invece imparare la lezione e aumentare gli investimenti sia nella sicurezza nucleare sia nella ricerca innovativa. Le riserve di combustibili fossili sono destinate ad esaurirsi e l’energia rinnovabile è in una fase ancora molto sperimentale. L’energia nucleare, invece, potrebbe essere la soluzione per il nostro futuro. Se i primi cavernicoli avessero temuto il fuoco, vivremmo ancora nell’età della pietra.</p>
    </intervention>
    <intervention id="3-173-000" speaker_id="28330" name="Vladimír Remek" is_mep="True" mode="written">
      <p sl="it">In primissimo luogo, vorrei unirmi a tutti coloro che hanno espresso solidarietà nei confronti del popolo giapponese, colpito da un sisma devastante e dallo tsunami. Tale catastrofe naturale è costata migliaia di vite, una perdita sconvolgente. Ha privato altre decine di migliaia di persone delle loro abitazioni e dei loro effetti personali, cambiando radicalmente la loro vita per gli anni a venire. Non dobbiamo dimenticarlo, anche se i media tendono invece a concentrarsi sulla questione dell’energia nucleare. I problemi dei danni all’impianto di Fukushima sembrano mettere in secondo piano tutto il resto. Vorrei tuttavia precisare – in merito agli scenari allarmisti – che gli ordigni atomici sganciati su Hiroshima e Nagasaki rappresentano tutt’oggi la più grande catastrofe nucleare di tutti i tempi. La minaccia maggiore per l’umanità è costituita proprio dall’arsenale atomico militare, che si sta espandendo, nonostante le tante buone intenzioni, e che non è soggetto al controllo pubblico permanente e accurato presente invece nel caso delle centrali nucleari. Inoltre, dopo gli eventi in Giappone, verranno sicuramente rivisti al rialzo gli standard e i requisiti in materia di sicurezza. Dobbiamo pertanto adottare una posizione ragionevole, evitando reazioni affrettate o addirittura isteriche agli eventi giapponesi. Al momento non esiste alternativa all’energia nucleare, che ci fornisce energia indispensabile, accessibile e a emissioni zero. Sono lieto che la Repubblica ceca, la Finlandia, la Francia e gli altri paesi stiano adottando un’impostazione realistica alla questione, contrariamente ad altri paesi in cui l’energia nucleare è diventata una pedina da giocare nelle battaglie preelettorali in una misura quasi priva di etica, tenuto conto della situazione in Giappone.</p>
    </intervention>
    <intervention id="3-174-000" speaker_id="96789" name="Joanna Senyszyn" is_mep="True" mode="written">
      <p sl="pl">Vorrei commentare la situazione in Giappone. Gli aiuti umanitari per il Giappone rappresentano una reazione naturale e necessaria dell’Unione europea in risposta alla tragica catastrofe che ha colpito il paese. Ritengo che il Giappone e le regioni colpite debbano ricevere tutti gli aiuti necessari (tecnici, amministrativi e organizzativi) e anche sostegno finanziario. Oltre agli aiuti di emergenza, dovremmo anche valutare l’istituzione di un modello di cooperazione sistematica con tutti i paesi a rischio di diverse tipologie di disastri, compresi i paesi che non fanno parte dell’Unione europea. Vorrei chiedere ai servizi della Commissione e del Consiglio responsabili del settore di rivedere la legislazione competente e formulare proposte per intensificare lo scambio di pratiche efficaci nel campo della gestione delle crisi.</p>
      <p sl="pl">Sempre più paesi, tra cui quelli dell’Unione europea, subiscono un numero crescente di catastrofi naturali. Pertanto, è essenziale mettere in campo una cooperazione internazionale permanente e altamente sviluppata. Altrettanto importante è rivedere i quadri giuridici e normativi esistenti per la sicurezza e la protezione degli impianti nucleari. In questo frangente, vorrei richiamare l’attenzione su due aspetti in particolare: il monitoraggio sulla trasposizione in ogni sua parte della direttiva sulla sicurezza delle centrali nucleari e l’adozione di una direttiva sulle scorie radioattive.</p>
    </intervention>
    <intervention id="3-175-000" speaker_id="96865" name="Debora Serracchiani" is_mep="True" mode="written">
      <p sl="it">Signor Presidente, onorevoli colleghi, in seguito al sisma dello scorso 11 marzo le conseguenze della crisi in Giappone per la sicurezza nucleare e l’economia mondiale hanno scosso un’Unione europea, già alle prese con l'instabilità in Africa del Nord.</p>
      <p sl="it">Mi compiaccio delle decisioni prese durante la riunione straordinaria dei ministri dell’Energia, con l’obiettivo di esaminare le implicazioni dell’incidente all’impianto di Fukushima e confido sulla determinazione degli Stati membri ad effettuare “stress test” delle centrali nucleari in Unione europea, da estendere anche in ambito extraeuropeo e soprattutto nei paesi del vicinato. In tale contesto, e dando adeguato rilievo alla decisione di moratoria nucleare presa da alcuni Stati membri nonché al fatto che sono imminenti consultazioni popolari in materia di sviluppo energetico, è importante che la Commissione riferisca sulla situazione della sicurezza delle centrali nucleari europee i cui eventuali incidenti potrebbero colpire regioni confinanti di Stati membri.</p>
    </intervention>
    <intervention id="3-176-000" speaker_id="97008" name="Georgios Stavrakakis" is_mep="True" mode="written">
      <p sl="el">Anch’io desidero esprimere le mie condoglianze e la mia vicinanza al popolo del Giappone, che sta subendo le conseguenze del disastro causato dal tremendo sisma e dallo tsunami, che hanno mietuto migliaia di vittime e causato danni successivi considerevoli. La scienza e la tecnologia hanno ovviamente fatto il possibile per contribuire a rendere sicure le strutture solitamente più importanti e disponiamo naturalmente di norme molto severe per ridurne la vulnerabilità; tuttavia il sisma catastrofico recente e lo tsunami devastante che lo ha seguito, che hanno provocato migliaia di vittime e causato dissesti su scala biblica, nonché i danni gravi ai reattori nucleari di Fukushima sono tali da costringerci a rivedere e cambiare l’opinione prevalente sulla sicurezza delle centrali nucleari. Devono essere ubicate e progettate sulla base di criteri tanto estremi quanto i fenomeni naturali a cui potrebbero essere esposte. Gli scienziati stimano, con un alto grado di probabilità, che nel medio o lungo termine potrebbero benissimo verificarsi sismi molto forti. Di conseguenza, i politici non dovrebbero mai progettare la realizzazione di centrali nucleari in zone attive dal punto di vista sismico. Esistono mezzi moderni, realizzabili, intelligenti ed efficienti per permettere ai paesi delle zone sismiche di soddisfare le proprie necessità energetiche. Altrimenti, l’impressione che si avrebbe è che le vite umane vengono utilizzate per controbilanciare il problema energetico.</p>
    </intervention>
    <intervention id="3-177-000" speaker_id="96855" name="Csanád Szegedi" is_mep="True" mode="written">
      <p sl="hu">Vorrei innanzi tutto porgere le mie condoglianze al popolo giapponese a nome del partito Jobbik Magyarországért Mozgalom e dell’intero popolo ungherese. Gli ungheresi hanno sempre nutrito un affetto fraterno per i giapponesi, il che rende tale catastrofe ancor più scioccante. Spetta all’Unione europea aiutare il popolo giapponese, e occorre fornire al Giappone tutta l’assistenza di cui necessita. Al contempo, vanno tratte le conseguenze di tale disastro, che mostra chiaramente all’umanità che il mondo globalizzato che ha tagliato tutti i ponti con la natura è estremamente fragile. Un proverbio ungherese afferma che il saggio impara dalle disgrazie altrui. Le nazioni europee devono imparare da questo disastro e, promuovendo per quanto possibile un ritorno alla natura, agli alimenti naturali e alle risorse energetiche naturali, tutelare il nostro ambiente per le generazioni future.</p>
    </intervention>
    <intervention id="3-177-500" speaker_id="96681" name="Vilija Blinkevičiūtė" is_mep="True" mode="written">
      <p sl="lt">Consentitemi innanzi tutto di manifestare al popolo giapponese la mia solidarietà in seguito al sisma e allo tsunami che si sono abbattuti sul paese e hanno mietuto molte vittime. Alla luce del tragico disastro alla centrale nucleare di Fukushima che è seguito al sisma e allo tsunami, inviterei l’Europa a valutare il futuro dell’energia nucleare e a cercare modalità alternative per produrre energia. Inoltre, le nostre valutazioni dell’impatto della catastrofe devono basarsi su informazioni e competenze fornite da specialisti ed esperti, e dobbiamo considerare nuove modalità di produzione dell’elettricità da una prospettiva scientifica. Gli eventi in Giappone dovrebbero costituire un monito per tutti gli Stati membri, indipendentemente dal fatto che possiedano o meno centrali nucleari, perché se si verificassero disastri analoghi, le radiazioni minaccerebbero l’Europa intera. Al momento, le intenzioni della Russia e della Bielorussia di costruire centrali nucleari sono un’importante fonte di preoccupazione per i paesi dell’Europa orientale, in particolare i paesi baltici. L’impatto delle radiazioni di tali centrali nucleari in via di progettazione rappresenta una preoccupazione ancora maggiore, unitamente alla perplessità sulla conformità di tali paesi limitrofi ai requisiti internazionali in materia di sicurezza. Mi preme sottolineare che subito dopo la tragedia giapponese, la Germania ha chiuso i propri reattori costruiti prima del 1980. Anche il Commissario europeo per l’Energia sostiene che l’Europa dovrebbe lottare per un futuro senza centrali nucleari. Pertanto, una volta valutata la potenziale minaccia di contaminazione radioattiva per l’Europa, in sede di Parlamento europeo dovremmo discutere dei rischi associati alle centrali nucleari vicine alle frontiere esterne dell’Unione europea.</p>
    </intervention>
    <intervention id="3-177-750" speaker_id="96774" name="Jarosław Leszek Wałęsa" is_mep="True" mode="written">
      <p sl="pl">Il sisma devastante e lo tsunami che hanno colpito il Giappone e la regione del Pacifico l’11 marzo 2011, mietendo migliaia di vite innocenti, sono stati eventi tragici che hanno commosso tutti noi. è nostro dovere esprimere profonda solidarietà al popolo e al governo giapponese e rivolgere loro il nostro cordoglio, così come è nostro compito erogare aiuti umanitari, tecnici e finanziari. Mi rallegra che l’Unione europea abbia fornito quasi immediatamente tale sostegno essenziale, mettendo in campo le migliori squadre di soccorso e la sua esperienza nel campo della mitigazione delle catastrofi naturali. Occorre continuare a erogare tali aiuti finché la situazione in Giappone non si sarà stabilizzata. Alla luce del fatto allarmante che il disastro ha causato un incidente nucleare estremamente grave alla centrale nucleare di Fukushima, che costituisce un’altra, nuova minaccia per la vita umana e la salute, dovremmo rivedere e testare la sicurezza delle centrali nucleari nell’UE. Malgrado l’incidente di Fukushima rappresenti un monito per tutti noi, non credo debba indurci al panico o a nutrire pregiudizi nei confronti dell’energia nucleare. Il Giappone ha aiutato spessissimo le nazioni europee a contenere gli effetti dei disastri, ricorrendo alla sua vasta e preziosa esperienza sul campo. è giunto il momento di assumere questo ruolo importante. Sono certo che una simile cooperazione non solo porterebbe a vantaggi sotto forma di soccorso di emergenza per le vittime, bensì rafforzerebbe anche i nostri rapporti con un paese amico così importante come il Giappone.</p>
    </intervention>
    <intervention id="3-177-875" speaker_id="96770" name="Joanna Katarzyna Skrzydlewska" is_mep="True" mode="written">
      <p sl="pl">Il sisma catastrofico che ha scosso il Giappone è una dimostrazione molto incisiva del fatto che nessun paese, nemmeno uno con un’economia altamente sviluppata, può gestire da solo l’entità di effetti tragici causati da un disastro così immenso. Oltre alle espressioni di solidarietà che noi tutti rivolgiamo oggi al popolo giapponese, è nostro dovere fornire aiuti alle vittime del disastro. Un evento così imprevedibile come un sisma che, oltre alla tragedia di diverse migliaia di vittime, si è anche tradotto in una minaccia ingente di catastrofe nucleare, ci impone di trarre degli insegnamenti anche se non siamo direttamente interessati dal disastro. Dobbiamo rispondere con onestà alla domanda in merito a quanto le centrali nucleari europee siano preparate a incidenti del genere. Pertanto, per sventare potenziali minacce future – perché pur essendo improbabili sono comunque possibili – e per garantire la sicurezza degli europei, è essenziale verificare le misure di sicurezza presenti nelle centrali nucleari ubicate negli Stati membri dell’Unione.</p>
    </intervention>
    <intervention id="3-177-937" speaker_id="96695" name="Radvilė Morkūnaitė-Mikulėnienė" is_mep="True" mode="written">
      <p sl="en">Non dovremmo soltanto concentrarci sulla sicurezza nucleare nell’UE, bensì esaminare anche la situazione dei paesi limitrofi. Ai margini dell’UE sono in corso di sviluppo due nuovi progetti di centrali nucleari con reattori sperimentali: una a Kaliningrad e l’altra in Bielorussia, a 23 km dalla frontiera esterna dell’Unione euroepa e a 50 km dalla capitale della Lituania.</p>
      <p sl="en">Sono ignoti i criteri con cui sono stati selezionati tali siti. L’assenza di trasparenza del processo, le consultazioni carenti e la mancata condivisione di informazioni con i paesi interessati rendono entrambi i progetti fonte di enorme preoccupazione. I lavori sono già iniziati, benché le valutazioni di impatto ambientale internazionale di entrambe le centrali sono tutt’altro che concluse.</p>
      <p sl="en">Inoltre, subito dopo la tragedia giapponese, la Russia e la Bielorussia hanno firmato un accordo che dà il via libera alla costruzione dell’impianto bielorusso. I dati delle tragedie di Chernobyl e Fukushima rivelano che l’area di impatto radioattivo immediato è di 50-55 km. In caso di incidente, la capitale di un paese membro dell’UE ne sarebbe direttamente colpita. L’Unione europea dovrebbe imporre a tali paesi terzi di assumersi seriamente le loro responsabilità e di attenersi rigorosamente agli obblighi e standard internazionali per l’energia nucleare. Mi auguro che il prossimo Consiglio europeo si accordi e prenda le decisioni del caso.</p>
    </intervention>
  </section>
  <section id="creitem19" title="18. Istituzione di un programma comune di reinsediamento UE (discussione)">
    <intervention id="3-179-000" speaker_id="23707" is_mep="True" mode="spoken" role="Presidente">
      <p sl="unknown">L’ordine del giorno reca la discussione su</p>
      <p sl="unknown">l’interrogazione orale al Consiglio sull’istituzione di un programma comune di reinsediamento UE dell’onorevole Tavares, a nome del gruppo GUE/NGL (O-000042/2011 – B7-0205/2011),</p>
      <p sl="unknown">l’interrogazione orale al Consiglio sull’istituzione di un programma comune di reinsediamento UE per i rifugiati degli onorevoli Hirsch, in 't Veld, Alfano, Griesbeck, a nome del gruppo ALDE (O-000045/2011 – B7-0206/2011),</p>
      <p sl="unknown">l’interrogazione orale al Consiglio sull’istituzione di un programma comune di reinsediamento UE degli onorevoli Weber, Busuttil, Papanikolaou, a nome del gruppo PPE (O-000054/2011 – B7-0208/2011).</p>
    </intervention>
    <intervention id="3-180-000" speaker_id="96821" name="Rui Tavares" is_mep="True" mode="spoken">
      <p sl="pt">autore. − Signor Presidente, i rifugiati rappresentano presumibilmente le popolazioni più vulnerabili del mondo e, al loro interno, i più vulnerabili tra loro sono quelli che non possono né rientrare in patria né rimanere nei paesi di transito. L’Alto Commissariato delle Nazioni Unite per i rifugiati associa una cifra a tale popolazione: 200 000 rifugiati l’anno. Sappiamo che circa la metà viene reinsediata dagli Stati Uniti e da altri paesi, e sappiamo che l’Europa fa troppo poco: 4 500 l’anno.</p>
      <p sl="pt">Conveniamo pertanto tutti sul fatto che la tragedia dei rifugiati è impellente e importante. Quanto è importante? Il Consiglio stesso ha già risposto a tale domanda. La Presidenza svedese ha menzionato di volerne reinsediare 100 000 l’anno e la Presidenza belga, alla fine del proprio mandato, ha dichiarato – c’era qui il Primo ministro Yves Leterme – che i rifugiati sono l’immagine della stessa ragion d’essere dell’Unione europea. Non vogliatemene, ma per la Presidenza ungherese i rifugiati sono importanti per ragioni storiche, in quanto è stato proprio per l’Ungheria che nel 1956 la comunità internazionale ha compiuto la prima iniziativa congiunta per il reinsediamento di migliaia di rifugiati.</p>
      <p sl="pt">Ma in fin dei conti quanto è impellente la tragedia dei rifugiati? Purtroppo è questa la domanda che siamo costretti a porre al Consiglio. Quanto sono prioritari i rifugiati per il Consiglio? Sono sufficientemente urgenti da apporre finalmente una firma, da sottoscrivere un pezzo di carta? Un anno fa, il Parlamento si è espresso a favore di due relazioni, una delle quali era una codecisione sul Fondo europeo per i rifugiati. La stragrande maggioranza di noi ha fatto fronte compatto di fronte a un tema importante: dai comunisti greci ai conservatori britannici. Abbiamo fatto quel che ci si aspettava da noi. A distanza di un anno, stiamo ancora aspettando il Consiglio. Il processo di codecisione si è tramutato in un processo di coindecisione. Tale processo di coindecisione sarebbe ridicolo se non fosse così tragico per le persone interessate direttamente.</p>
      <p sl="pt">La relazione adottata comprendeva misure di emergenza da applicarsi in aggiunta alle priorità annuali della Commissione. L’abbiamo fatto perché sappiamo che una crisi umanitaria può scoppiare in qualsiasi momento. Una è appena esplosa in Africa settentrionale, alle nostre porte, e non abbiamo ancora approntato tali misure di emergenza. Non ce le abbiamo perché purtroppo il Consiglio non ha portato a termine il processo di codecisione.</p>
      <p sl="pt">Inoltre, al primo giorno di completamento di tale processo, avremmo a disposizione, in aggiunta a tali procedure di emergenza, risorse supplementari per i paesi che desiderano avviare il reinsediamento e categorie chiare di priorità ad uso degli Stati membri. Verrebbero inoltre garantiti tutti gli aspetti della relazione d’iniziativa: qualità, rapidità e l’istituzione di un’unità di reinsediamento nell’Ufficio europeo di sostegno in materia di asilo.</p>
      <p sl="pt">Membri del Consiglio, voi – mi avvio a concludere, signor Presidente – siete colegislatori. Non spetta a noi dire al Consiglio come legiferare, ma questo veto finito nel dimenticatoio non è utile a nessuno, soprattutto non aiuta la credibilità delle istituzioni.</p>
      <a text="(Il Presidente interrompe l’oratore)"/>
    </intervention>
    <intervention id="3-181-000" speaker_id="96872" name="Nadja Hirsch" is_mep="True" mode="spoken">
      <p sl="de">autore. – Signor Presidente, il programma di reinsediamento è un tema su cui abbiamo lavorato molto alacremente, investendo molta energia per superare tutte le divisioni e le alleanze dei gruppi. Abbiamo voluto inviare unanimemente un messaggio chiaro sulla questione. L’abbiamo inoltre reso prioritario semplicemente per la sua immensa importanza: in gioco c’è la vita delle persone.</p>
      <p sl="de">Ciononostante, la situazione e gli sviluppi in corso in Nord Africa significano che siamo nuovamente chiamati a produrre risultati in tempi doppiamente più rapidi. Abbiamo già perso un anno. Abbiamo sfruttato al meglio il tempo a disposizione per innescare un dibattito civile e sociale in quanto, in fin dei conti, ci serve anche il sostegno degli Stati membri, delle autorità regionali e della popolazione locale se vogliamo che tale programma si consolidi anche nei nuovi Stati membri. Tale discussione e il consenso sociale che si è gradualmente venuto a formare non possono essere abbandonati solamente perché il Consiglio e altri soggetti chiave non sono in grado di accordarsi e hanno raggiunto un’impasse. La questione è troppo importante. Abbiamo incentivato tale discussione e, fedeli alle nostre credenziali liberali. ambiamo a rendere tale tema una vera e propria priorità.</p>
      <p sl="de">Credo che il consenso riguardi tutti i gruppi in Parlamento. Abbiamo manifestato la nostra posizione e adesso attendiamo che il Consiglio indichi una rotta chiara per inserire la questione all’ordine del giorno e per far sì che gli altri Stati membri che finora non hanno ricoperto un ruolo attivo siano incoraggiati a partecipare. I riscontri ricevuti durante le nostre discussioni indicano che tali Stati membri sono pronti a farsi coinvolgere. Per tale ragione, la preoccupazione principale del gruppo dell’Alleanza dei Liberali e Democratici per l’Europa – benché ritenga di poter parlare a nome di tutti i gruppi coinvolti visto il livello di cooperazione eccellente – è di dare priorità a tale questione e di incoraggiare la discussione che abbiamo avviato a un livello sociale ampio, invece di comprometterla rimandando incessantemente la questione.</p>
    </intervention>
    <intervention id="3-182-000" speaker_id="96900" name="Georgios Papanikolaou" is_mep="True" mode="spoken">
      <p sl="el">autore. – Signor Presidente, proseguendo lungo la linea tracciata dai precedenti oratori, anch’io vorrei aggiungere che, in primo luogo, signora Ministro, quasi un anno dopo l’approvazione delle risoluzioni in Parlamento, risoluzioni in cui erano state investite notevoli energie, è stata inviata una missione in Siria per quella stessa ragione e abbiamo cercato di entusiasmare quanti più Stati membri possibile a partecipare al programma di reinsediamento dei rifugiati; eppure, nonostante tutto, non abbiamo ancora raggiunto alcun risultato. Anche se vi sono difficoltà formali da parte del Consiglio e va coinvolto anche il Parlamento, siamo qui per trovare delle soluzioni. è questo il nostro obiettivo.</p>
      <p sl="el">Ci riferiamo alla dimensione umanitaria del programma, ma anche agli strumenti forniti all’Europa per esercitare ancor più efficacemente la sua politica estera. Questo strumento non rappresenterebbe oggi un’arma importante nelle mani della baronessa Ashton, se si trovasse in Nord Africa e potesse fare riferimento al programma da noi deciso?</p>
      <p sl="el">Facciamo ovviamente riferimento alle esigenze globali. Tuttavia, dobbiamo renderci conto che oggi il problema è alle nostre porte. L’Europa viene invitata a svolgere un ruolo di leadership nel Mediterraneo. Dobbiamo avviare questo programma, signora Ministro, e mandarlo avanti; inoltre, all’atto di discutere le risorse di bilancio post-2013, dobbiamo renderci conto che le risorse per questo programma vanno fino al 2013 e, se perderemo altro tempo, non potremo più utilizzare tali risorse e meccanismi.</p>
      <p sl="el">In conclusione, vorrei ricordarle, signora Ministro, la proposta che abbiamo formulato allora e su cui noi del gruppo del Partito popolare europeo (Democratico cristiano) continuiamo a tornare, segnatamente il programma di reinsediamento dei rifugiati. Non ci possiamo permettere di aspettare l’ennesima Lampedusa, signora Ministro, prima di capire la necessità di tale iniziativa e l’esigenza di farla decollare il prima possibile.</p>
      <a text="(Applausi)"/>
    </intervention>
    <intervention id="3-183-000" speaker_id="photo_generic" name="Enikő Győri" is_mep="True" mode="spoken">
      <p sl="hu">Presidente in carica del Consiglio. − Signor Presidente, onorevoli deputati, il Parlamento europeo ha rivolto al Consiglio europeo tre interrogazioni relative al reinsediamento dei rifugiati. Vorrei ringraziare sentitamente i tre autori per aver presentato nel dettaglio le considerazioni che li hanno indotti a formulare le interrogazioni. Tutte e tre le interrogazioni sono relative alla proposta della Commissione tesa a modificare la decisione che istituisce il Fondo europeo per i rifugiati per il periodo dal 2008 al 2013 per quanto riguarda l’istituzione di un programma comune di reinsediamento UE. Reputo che la discussione esprima inoltre la profonda preoccupazione del Parlamento europeo per il destino delle persone più bisognose. Pertanto, vorrei innanzi tutto ringraziare gli onorevoli parlamentari per aver dedicato tanta attenzione a risolvere la situazione dei rifugiati. Come ha osservato anche l’onorevole Tavares, la Presidenza ungherese, alla luce del retaggio della rivoluzione del 1956 e come impegno in tal senso, detiene l’obbligo morale di conseguire progressi nel campo del programma comune di reinsediamento UE.</p>
      <p sl="hu">La crisi nordafricana, a cui hanno fatto riferimento molti di voi, ha evidenziato l’esigenza di istituire un sistema europeo unificato in materia di asilo che sia ben funzionante. Concordo con la posizione del Parlamento europeo secondo cui l’Unione europea deve accettare la propria responsabilità nella risoluzione della questione dei rifugiati se vuole mantenere il ruolo di leadership nell’erogazione di aiuti umanitari. Consentitemi di aggiornarvi sugli attuali sviluppi della situazione dei rifugiati alle frontiere della Libia. Mi sono recata alla frontiera libico-tunisina all’inizio di marzo. Allora i rifugiati arrivavano al ritmo di mille all’ora; gran parte di essi erano lavoratori migranti per i quali la questione più scottante era trovare un modo per tornare a casa, per rimpatriare. Tra loro, quelli più in difficoltà erano i cittadini che arrivavano senza alcun documento al seguito, che venivano seguiti dalle organizzazioni internazionali di soccorso presenti in loco. Il loro numero era in costante ascesa; il loro rimpatrio è al momento una questione senza via d’uscita e pertanto in questi casi verrebbe sicuramente preso in considerazione il sistema di reinsediamento. Oggi, o meglio, ieri, il ministro degli Esteri ungherese, János Martonyi, si è recato all’altro versante, alla frontiera libico-egiziana. Scopo primario della sua visita era raccogliere informazioni sulla situazione dei rifugiati. Si è recato alla frontiera e ha parlato con i funzionari egiziani. Adesso la situazione in quel tratto di confine è cambiata. Da tre giorni non si registrano flussi di emigranti in uscita dalla Libia su quel tratto di frontiera.</p>
      <p sl="hu">Al momento vi sono circa 200 persone che dovrebbero poter prendere parte al programma di reinsediamento. Gli altri che sono giunti fino ad oggi vengono evacuati, vale a dire accompagnati nel loro rientro in patria, da parte delle autorità egiziane, tra l’altro con l’aiuto degli Stati membri. A tale proposito, il ministro Martonyi si è anche confrontato col ministro degli Esteri del consiglio nazionale provvisorio di Bengasi e col ministro degli Interni egiziano proprio per avere una visione d’insieme della situazione dei rifugiati. Per quanto riguarda una politica comune europea in materia di asilo, vorrei sottolineare che faremo il possibile per creare una politica e un sistema comune che si basi sull’applicazione completa della Convenzione di Ginevra del 1951 relativa allo status dei rifugiati e su altre convenzioni internazionali pertinenti, e che sia in linea con gli impegni assunti dal Consiglio europeo nel programma di Stoccolma. La Presidenza ungherese è determinata a far progredire le proposte del pacchetto sui rifugiati. Ciò è dimostrato anche dal fatto che, sulla base dell’autorizzazione concessa la scorsa settimana dagli Stati membri, siamo pronti ad avviare triloghi informali sulla direttiva sulla qualifica di rifugiato il prima possibile per rispettare la data stabilita del 2012.</p>
      <p sl="hu">Rinnovo i miei ringraziamenti per la discussione di gennaio che ho presieduto e che riguardava questo tema. Anche in quell’occasione ho risposto alle domande dei parlamentari. Vorrei inoltre sottolineare che il Consiglio, riconoscendo l’importanza del reinsediamento quale soluzione durevole per i rifugiati, ha accolto con favore la proposta di decisione sull’istituzione di un programma comune europeo di reinsediamento UE e il relativo annuncio della Commissione presentato dalla stessa nel settembre del 2009. Tali iniziative sono scaturite dall’accordo raggiunto dal Consiglio europeo in relazione al Patto europeo sull’immigrazione e l’asilo del settembre 2008, segnatamente che il reinsediamento delle persone nel territorio dell’Unione europea, sotto la tutela dell’Alto Commissariato ONU per i rifugiati, poteva procedere per il momento su base volontaria.</p>
      <p sl="hu">Quale esempio concreto, vorrei porre l’accento sulle conclusioni del Consiglio del luglio e novembre 2008 in cui gli Stati membri si sono impegnati a reinsediare i rifugiati iracheni nel loro territorio, o almeno questo è quello che li abbiamo incoraggiati a fare in tali conclusioni. Nel settembre 2009, il Consiglio ha iniziato un’analisi dettagliata della proposta di modifica della decisione di istituire il Fondo europeo per i rifugiati. Nella prima metà del 2010 si sono tenute riunioni informali con il Parlamento europeo in svariate occasioni. Gli Stati membri hanno dato prova di grande flessibilità e hanno adottato le proposte del Parlamento europeo quasi nella loro versione completa al fine di conseguire l’obiettivo comune, la creazione di un sistema migliore e più flessibile, in linea con la proposta della Commissione. Come giustamente rilevato dagli onorevoli deputati nelle loro interrogazioni, il Consiglio europeo e il Parlamento europeo si sono accordati sul contenuto politico della decisione, in seguito alle suddette riunioni informali. Ad esempio, il Consiglio ha appoggiato una delle proposte più importanti del Parlamento, vale a dire la creazione di un meccanismo per incoraggiare i nuovi Stati membri ad aderire al programma di reinsediamento mediante strumenti finanziari, tra le altre misure. Tuttavia, il Consiglio non è stato in grado di appoggiare la proposta del Parlamento europeo che suggeriva che l’adozione delle priorità europee comuni annuali in materia di reinsediamento avvenisse ai sensi dell’articolo 290 del trattato, cioè con l’applicazione della procedura relativa agli atti delegati.</p>
      <p sl="hu">Su questo, Consiglio e Commissione sono dello stesso parere. Il ciclo di programmazione per la gestione del programma generale in materia di Solidarietà e gestione dei flussi migratori stabilisce scadenze rigorose, e gli atti attuativi possono garantire una pianificazione efficace. Inoltre, il Consiglio si è detto d’accordo col parere della Commissione secondo cui la definizione di priorità annuali in materia di reinsediamento ha soltanto una natura attuativa, in quanto sostanzialmente significa che le norme dettagliate della decisione vengono applicate a situazioni specifiche. Deploro che Consiglio e Parlamento europeo non siano riusciti a trovare un accordo sulla proposta a un livello che consentisse la definizione anno per anno delle priorità europee comuni in materia di reinsediamento.</p>
      <p sl="hu">Non dovremmo tuttavia dimenticare che il reinsediamento rientra tra le attività da sostenere nell’ambito del Fondo europeo per i rifugiati per il periodo dal 2008 al 2013. è vero che, sulla base delle modifiche proposte, gli Stati membri che prendono parte per la prima volta al programma di reinsediamento riceverebbero un sostegno finanziario leggermente maggiore e che ci sarebbe la possibilità di definire ogni anno le regioni geografiche designate per il reinsediamento e le nazionalità che necessitano dello stesso. Ciononostante, persino adesso gli Stati membri hanno diritto a un importo fisso di 4 000 euro per ogni persone che viene reinsediata e che rientri in una delle categorie specificate nella decisione corrispondente. A parte questo, per gli Stati membri che finora non sono stati coinvolti non ci sono ostacoli all’avvio dell’attività di reinsediamento nell’ambito di tale programma. Ho il piacere di informarvi che l’anno prossimo anche l’Ungheria aderirà a questo programma e sarà pronta a partecipare allo stesso.</p>
      <p sl="hu">Per concludere, vorrei sottolineare che il Consiglio rimane naturalmente a disposizione per considerare tutte le proposte che si possano eventualmente attuale e per offrire una soluzione vicendevolmente accettabile per le questioni correlate ancora in sospeso. Il nostro obiettivo, in linea con la proposta della Commissione, consiste nel rendere il meccanismo esistente ancor più flessibile ed efficiente. Mi piacerebbe molto che questa questione così importante non diventasse oggetto dell’ennesimo problema di interpretazione giuridica. Esistono moltissime questioni che finiscono per trovarsi invischiate nel dilemma tra “atto attuativo” e “atto delegato”, e vorrei che la Presidenza ungherese mettesse a segno progressi significativi in questo campo. Grazie molte.</p>
    </intervention>
    <intervention id="3-184-000" speaker_id="28397" name="Agustín Díaz de Mera García Consuegra" is_mep="True" mode="spoken">
      <p sl="es">a nome del gruppo PPE. – Signor Presidente, non credo che nessuno si sorprenderà nel sentirmi riaffermare che la solidarietà con i rifugiati e gli sfollati dovrebbe costituire un elemento fondamentale della politica europea in materia di asilo e immigrazione.</p>
      <p sl="es">Tuttavia, non si tratta soltanto di mostrare solidarietà nei confronti di coloro che provengono da società deboli e svantaggiate, ma anche con gli Stati membri che, a causa della loro ubicazione geografica, della loro cultura o della loro lingua, sono soggetti a maggiori pressioni in tal senso.</p>
      <p sl="es">Benché il numero delle richieste di protezione e di immigrati in ingresso è basso in alcuni paesi, vi sono molti altri paesi che non riescono ad affrontare da solo la pressione a cui sono soggette quotidianamente le loro frontiere.</p>
      <p sl="es">In seguito all’adozione da parte del Parlamento delle relazioni concernenti la comunicazione della Commissione sul programma europeo di reinsediamento e la modifica del Fondo europeo per i rifugiati nel maggio 2010, siamo ancora in attesa del completamento della procedura di codecisione da parte del Consiglio.</p>
      <p sl="es">I progetti pilota attualmente in corso in 10 Stati membri sono una goccia nell’oceano che ancora dobbiamo attraversare.</p>
      <p sl="es">Gli Stati membri meridionali sono soggetti a grandi pressioni, soprattutto dall’inizio dei movimenti popolari in Egitto e Tunisia e del conflitto in Libia.</p>
      <p sl="es">Lampedusa, con una popolazione di 5 000 abitanti, ha accolto quasi 6 000 immigrati dal’inizio delle ostilità.</p>
      <p sl="es">I suddetti progetti pilota sono totalmente insufficienti e saranno pressoché inutili per alleviare la pressione a cui sono già soggette l’Italia e Malta, ma che nel prossimo futuro penalizzerà anche altri paesi mediterranei.</p>
      <p sl="es">L’Unione nel suo complesso deve aiutare tali paesi. è essenziale che il Consiglio superi gli ostacoli che impediscono attualmente la piena attuazione di un programma europeo di reinsediamento e sconfigga le minoranze che lo stanno bloccando. Gli sfollamenti massicci di popolazioni e i movimenti migratori su larga scala colpiscono l’Unione nel suo complesso, non solamente una parte della stessa.</p>
      <p sl="es">Mi avvio a concludere, signor Presidente. La scorsa settimana ho chiesto che il Parlamento europeo potesse essere presente alle frontiere libiche e oggi vorrei ribadire tale appello. Non è sufficiente che 10 eurodeputati abbiano trascorso la scorsa settimana in Egitto: dobbiamo avere la possibilità di valutare in prima persona la situazione umanitaria.</p>
    </intervention>
    <intervention id="3-185-000" speaker_id="4519" name="Claude Moraes" is_mep="True" mode="spoken">
      <p sl="en">a nome del gruppo S&amp;D. – Signor Presidente, oggi in Aula è stata rivolta molto chiaramente una richiesta trasversale piuttosto forte da parte dei membri di svariati partiti affinché il Consiglio faccia il possibile per tradurre in realtà il reinsediamento dei rifugiati.</p>
      <p sl="en">Il reinsediamento dei rifugiati non coincide con la ripartizione degli oneri. Pur volendo che venga migliorato il sistema comune in materia di asilo, qui chiediamo l’abolizione delle barriere che rendono poco credibile un sistema europeo di reinsediamento che si occupa di circa 4000 rifugiati in tutta l’Unione europea, rispetto all’ordine di grandezza promosso invece negli Stati Uniti e in Canada. Non dimentichiamoci che la stragrande maggioranza degli sfollati a livello mondiale si sta riversando in paesi in via di sviluppo. L’insegnamento da trarre dal Nord Africa è che tutti i rifugiati si stanno dirigendo verso paesi incapaci di gestire tale carico umano.</p>
      <p sl="en">Il Consiglio deve sbloccare la situazione per poter addivenire a un sistema di reinsediamento credibile. Si tratta di una richiesta avanzata da tutti i partiti e che vogliamo rivolgere stasera al Consiglio.</p>
    </intervention>
    <intervention id="3-187-000" speaker_id="28208" name="Nathalie Griesbeck" is_mep="True" mode="spoken">
      <p sl="fr">a nome del gruppo ALDE. – Signor Presidente, Ministro Győri, vorrei concentrarmi su un dato, su un commento e su una domanda. Il dato: vi sono più di 10 milioni di rifugiati al mondo. Si tratta di persone vulnerabili, di donne a rischio, di bambini e minori non accompagnati. è una crisi grave, a cui dobbiamo fornire risposte che dimostrino il nostro impegno nei confronti dei diritti umani.</p>
      <p sl="fr">Il commento: è da un anno che il Parlamento ha concesso il proprio avallo, e mi unisco agli altri eurodeputati nel chiederle, Ministro Győri, di prendere atto del consenso molto forte condiviso dal Parlamento sulla questione.</p>
      <p sl="fr">La domanda: non voglio pensare che il Consiglio si stia comportando in maniera cinica e voglia sfruttare, nella procedura, il fatto che la prima lettura non sia soggetta a una data limite per bloccare il processo di codecisione. E il reinsediamento di emergenza? Ministro Győri, non può aspettare fino al 2012.</p>
      <p sl="fr">Esorto gli Stati membri a scrollarsi di dosso l’atteggiamento schizofrenico che li induce ad adottare posizioni risolute e coerenti nei discorsi per poi sostenere il contrario al momento in cui inizia a prendere forma l’attività giuridica, come sembra stia accadendo qui. Deve rispondere a una necessità imprescindibile, quella del mondo di oggi.</p>
    </intervention>
    <intervention id="3-188-000" speaker_id="4542" name="Timothy Kirkhope" is_mep="True" mode="spoken">
      <p sl="en">a nome del gruppo ECR. – Signor Presidente, intervengo in veste di ex ministro britannico per l’Immigrazione. Non c’è dubbio sul fatto che la protezione delle persone vulnerabili e di coloro che sono sinceramente alla ricerca di un rifugio, specialmente alla luce degli eventi recenti verificatisi nel mondo, sia d’importanza capitale e prioritaria per quest’Assemblea e, spero, ancor di più per il Consiglio.</p>
      <p sl="en">In passato il Regno Unito, come altri Stati membri, ha fatto la propria parte in termini di reinsediamento dei rifugiati mediante programmi nazionali di reinsediamento, ma è estremamente importante adottare un approccio coordinato, cooperativo e comunicativo per capire come meglio conciliare l’assistenza ai bisognosi con le situazioni di quegli Stati membri già sovraccarichi di priorità nazionali. Va tuttavia adoperata cautela per far si che i programmi in quest’area non pregiudichino il diritto di una nazione di stabilire le proprie politiche.</p>
      <p sl="en">Ci occorrono cooperazione e comunicazione anche tra Parlamento e Consiglio, più azioni da parte del Consiglio, una maggiore determinazione di tale istituzione. Vorrei accertarmi che intenda tenere aggiornata quest’Assemblea su come desidera procedere e sulla possibilità e le modalità dell’eventuale cambiamento di processo e di tempistiche in seguito agli eventi recenti del Nord Africa. Vorrei anche sapere se l’aumento dei rifugiati possa tradursi in futuro in proposte a favore di quote obbligatorie di rifugiati da reinsediare nei Stati membri. Vi prego, membri del Consiglio, cerchiamo di procedere.</p>
    </intervention>
    <intervention id="3-189-000" speaker_id="96734" name="Franziska Keller" is_mep="True" mode="spoken">
      <p sl="en">a nome del gruppo Verts/ALE. – Signor Presidente, il reinsediamento è uno strumento importante per gestire i rifugiati. Altri paesi, tra cui gli USA, reinsediano ogni anno migliaia di rifugiati nel loro territorio. Il reinsediamento è destinato alle persone che non si sono recate nell’Unione europea – né hanno tentato di farlo – per inoltrarvi domanda di asilo, pertanto questo dovrebbe rappresentare lo strumento ideale per tutti i capi di Stato che continuano a ripetere che dovremmo contrastare l’immigrazione nel paese d’origine, prima che raggiunga l’Unione europea.</p>
      <p sl="en">Tuttavia, non è tanto l’UE, quanto paesi molto più poveri di qualsiasi nostro Stato membro che accolgono e ospitano numerosissimi rifugiati, quali il Pakistan e la Siria. Poiché questi paesi sono carenti in termini di strutture di accoglienza, molti rifugiati sono costretti a sottostare a condizioni inaccettabili. L’Unione europea può e deve intervenire. Il reinsediamento dei rifugiati iracheni nell’UE ha dimostrato che il sistema funziona. Tuttavia, il numero di rifugiati iracheni accolti è stato assurdamente esiguo.</p>
      <p sl="en">Molti più rifugiati riconosciuti a livello internazionale devono poter avere la possibilità di iniziare una nuova vita, e reputo inconcepibile che Consiglio e Commissione tentino di impedire al Parlamento di esercitare i propri diritti. è inaccettabile che sosteniate che stiamo ritardando il processo: siamo proprio noi che cerchiamo di esercitare i nostri diritti parlamentari normali. A mio parere siete voi, il Consiglio, che lo state ritardando non concedendoci tali diritti. Non è soltanto nostro diritto, ma anche nostro dovere in qualità di rappresentanti eletti del popolo europeo.</p>
      <p sl="en">Vorrei che mi comunicaste le vostre tempistiche concrete e precise per superare le difficoltà che avete incontrato. Vi state impegnando personalmente per inserire quanto prima questo punto all’ordine del giorno? Ogni giorno che passa è un giorno perso.</p>
      <p sl="en">Esistono altri strumenti che sarebbero enormemente utili nelle attuali circostanze. Il reinsediamento potrebbe rivelarsi vincente anche nel lungo periodo, quando affronteremo la situazione in Nord Africa, ma vi sono anche altri strumenti di cui disponiamo che non vengono sfruttati. Ad esempio, la direttiva sulla protezione temporanea o sulla distribuzione interna dei rifugiati. Sono tutti strumenti esistenti che però non stiamo utilizzando . L’impressione che ho è che gli Stati membri non siano disposti a tutelare i diritti umani, che siano esitanti all’atto di garantire la tutela internazionale. Vorrei sapere in che modo state cercando di attuare il sistema comune di asilo entro il 2012, perché mi sembra che siamo piuttosto in ritardo.</p>
    </intervention>
    <intervention id="3-190-000" speaker_id="96855" name="Csanád Szegedi" is_mep="True" mode="spoken">
      <p sl="hu">Signor Presidente, onorevoli colleghi, parlando oggi di emigrazione non possiamo fare a meno di iniziare analizzando la situazione in Nordafrica. Da un lato, è positivo che i popoli nordafricani abbiano avvertito il vento della democrazia, ma dall’altro, è deplorevole che in questi giorni, in queste ore stiano morendo così tante persone. Bambini, donne, civili innocenti. Mi preme precisare che questo è l’effetto a breve termine. Dopo tutto, i movimenti migratori mostreranno il loro impatto negativo soltanto nel lungo termine. Limitiamoci semplicemente a riflettere sul fatto che nei giorni scorsi quasi mezzo milione di persone, parliamo di rifugiati, ha lasciato la Libia. Il reinsediamento di tali rifugiati è reso particolarmente complesso dal fatto che l’Europa occidentale è ormai satura. In Europa orientale, d’altro canto, è la prevalenza e la questione etnica dei rom a rendere difficile l’accoglienza di ulteriori immigrati. In Europa occidentale lo stesso vale per i cittadini dell’Africa nera, a conti fatti.</p>
      <p sl="hu">Poniamoci tuttavia la seguente domanda: e se insediassimo questi immigrati in Europa? Cosa accadrebbe? Chi darebbe loro del lavoro? Come gestiremmo le tensioni sociali? Come affronteremmo le tensioni religiose, etniche e culturali? Nella situazione attuale è assurdo insediare altri immigrati in Europa in maniera così coercitiva. E il motivo per cui questo processo, questa struttura liberale, ha raggiunto una battuta d’arresto è che questo concetto di emigrazione è fondamentalmente sbagliato. Vorrei chiedere ai deputati liberali di constatare quanto esigua sia la loro presenza in Aula per la discussione di un tema che a loro sta tanto a cuore. Ebbene, sono presenti soltanto un paio di parlamentari del gruppo liberale. Vergognatevi! Non sperate di raggiungere i vostri obiettivi se partecipate in questo modo alle sedute plenarie. Il Fondo europeo per i rifugiati dovrebbe essere piuttosto utilizzato per creare condizioni di vita accettabile per queste persone in Nord Africa e a livello locale, nei paesi dei rifugiati, e per restituire agli europei la loro stima e il loro lavoro. Grazie molte.</p>
    </intervention>
    <intervention id="3-191-000" speaker_id="1892" name="Carlos Coelho" is_mep="True" mode="spoken">
      <p sl="pt">Signor Presidente, mi ha fatto molto piacere sentire la Presidente in carica del Consiglio sottolineare l’importanza dei rifugiati e del programma di reinsediamento. I dati dell’Alto Commissariato ONU per i rifugiati sono chiari: parliamo di milioni di rifugiati e di oltre 200 000 persone che necessitano ogni anno di programmi di reinsediamento.</p>
      <p sl="pt">Nel mondo che ci circonda è pertanto in corso un’emergenza umanitaria, non soltanto in Afghanistan, Somalia e in Congo, ma anche in Egitto, Libia e molti altri paesi. Tuttavia, oltre all’emergenza umanitaria, c'è anche il fatto, come ci ha ricordato l’onorevole Papanikolaou, disponiamo di risorse di bilancio che non sono state spese per la mancata approvazione di questi programmi.</p>
      <p sl="pt">è questo che sta succedendo, Presidente Enikő. Mi ha fatto inoltre piacere sentirle dire che questo processo non verrà paralizzato dalle questioni giuridiche. Tuttavia, la verità è che questo processo è fermo proprio a causa di motivazioni di ordine giuridico. è in corso un processo di codecisione e non abbiamo visto il Consiglio dissentire con le soluzioni del Parlamento. L’onorevole Tavares ha compilato una relazione eccellente e non sono pervenute dal Consiglio proposte che contraddicano il programma modello di reinsediamento che è stato concepito. Quel che invece constatiamo è che il Consiglio è frenato dalle questioni legali, e non lo accettiamo. L’interrogazione posta dall’onorevole Tavares all’inizio della discussione, per sapere quali fossero le priorità e se la questione del reinsediamento dei rifugiati fosse o meno rilevante per la Presidenza e il Consiglio è molto importante.</p>
      <p sl="pt">In realtà abbiamo la sensazione che non lo sia. Domani voi terrete un Consiglio dopo il quale – conosciamo già le conclusioni proposte da tale Consiglio – il progetto di documento sulla questione dei flussi migratori verrà rinviato al Consiglio di luglio. La convinzione con cui vorremmo che lasciasse quest’Aula, Presidente Enikő, è che il Parlamento europeo non sta chiedendo al Consiglio di rinviare: il Parlamento europeo sta chiedendo al Consiglio di decidere.</p>
    </intervention>
    <intervention id="3-192-000" speaker_id="96952" name="Sylvie Guillaume" is_mep="True" mode="spoken">
      <p sl="fr">Presidente Győri, onorevoli colleghi, nel contesto della crisi umanitaria in Libia, oggi più che mai è essenziale che l’Europa si doti dei mezzi dell’azione concertata in merito al reinsediamento.</p>
      <p sl="fr">Benché dal 1° marzo l’UNHCR stia chiedendo alla comunità internazionale di prendere parte a uno sforzo urgente di reinsediamento, nessun paese membro ha finora manifestato l’intenzione di farlo. Soltanto l’Italia ha accolto 58 eritrei evacuati urgentemente da Tripoli, ma mi è giunta notizia di un programma o proposta di reinsediare 4 000 persone intrappolate in Libia. Vorrei più notizie in merito.</p>
      <p sl="fr">Il fatto è che la responsabilità dell’Unione europea in quest’area non permette di optare per il non intervento. Dobbiamo dare prova di una maggiore solidarietà a questi paesi e alla loro popolazione. La Tunisia e l’Egitto hanno accettato di aprire le frontiere per accogliere i cittadini in fuga dalla Libia. L’Europa deve appoggiarli e fare la propria parte nell’iniziativa internazionale per proteggere i rifugiati.</p>
      <p sl="fr">Tuttavia, oltre all’urgenza della crisi umanitaria in Libia, sono molte le sfide che l’Europa deve fronteggiare in relazione al reinsediamento. Ne citerò tre.</p>
      <p sl="fr">In primo luogo, l’Unione europea deve adoperarsi a favore di una politica di reinsediamento più generosa a favore di coloro per i quali il reinsediamento rappresenta l’ultima spiaggia. In tal senso, dovremmo tenere tutti ben presente il fatto che nel 2009 sono stati reinsediati nel mondo circa 85 000 rifugiati, soltanto l’8,4 per cento dei quali è stato reinsediato negli Stati membri dell’Unione europea.</p>
      <p sl="fr">Oltre a questo obiettivo quantitativo, qualsiasi politica europea di reinsediamento che sia credibile dovrebbe anche garantire uno standard elevato di preparazione prima del reinsediamento dei candidati, prendendo in considerazione i più vulnerabili e la qualità delle strutture di accoglienza e di integrazione del paese ospite.</p>
      <p sl="fr">Infine, nella misura in cui va a completare i programmi nazionali esistenti in materia di asilo, tale programma europeo di reinsediamento dovrebbe essere basato, come già chiarito dalla posizione del Parlamento del 2010, sulle varie esperienze e risultati in seno agli Stati membri ed essere soggetto a un maggiore coordinamento.</p>
    </intervention>
    <intervention id="3-193-000" speaker_id="96664" name="Anna Rosbach" is_mep="True" mode="spoken">
      <p sl="da">Signor Presidente, in tutto il mondo sono in atto spostamenti di masse di rifugiati. Ciò è riconducibile in parte a conflitti e a tensioni, e in parte a catastrofi naturali. Queste persone sono alla ricerca di un rifugio temporaneo. La stragrande maggioranza dei rifugiati rientra poi in patria, ma circa 200 000 vanno reinsediati in qualche altro luogo del mondo. Tuttavia, le circostanze sono in costante mutamento e, a causa dei disordini e delle ostilità n Nord Africa, le frontiere meridionali dell’Europa sono ora soggette a una pressione crescente di migliaia di rifugiati. La capacità degli Stati membri di accogliere tali persone varia considerevolmente.</p>
      <p sl="da">Vorrei pertanto chiedere al Consiglio di chiarirci che impatto avranno tali flussi di emigranti in termini di quote che potranno essere incluse nel programma di reinsediamento. Tale programma amplierà la competenza dell’Unione europea nell’area dei rifugiati e dell’asilo. Ritengo sia problematico. Così come altri colleghi hanno posto delle domande, anch’io vorrei chiedere al Consiglio di darci un orizzonte temporale per fornire una risposta alla domanda se sia a favore o contro un programma comune di reinsediamento UE.</p>
    </intervention>
    <intervention id="3-194-000" speaker_id="96990" name="Carmen Romero López" is_mep="True" mode="spoken">
      <p sl="es">Signor Presidente, onorevoli deputati, il problema oggetto di discussione è chiaramente una questione di opinione pubblica.</p>
      <p sl="es">Come facciamo a convincere gli Stati membri che una politica comune per il reinsediamento è da preferire? Il fatto che un paese membro desideri mantenere la propria sovranità in questo campo non rappresenta un ostacolo a un’eventuale politica comunitaria che fissi delle priorità, né impedisce che queste politiche si traducano in aiuti dal Fondo europeo per i rifugiati.</p>
      <p sl="es">è pertanto impellente darsi da fare sulla questione, in quanto esistono varie soluzioni possibili. Forse il Consiglio dovrebbe prendere in considerazione tale questione.</p>
      <p sl="es">Se gli Stati membri avranno la possibilità di ricevere finanziamenti dal Fondo senza essere soggetti ad alcuna condizione, non ci sarà mai una politica comune di reinsediamento.</p>
      <p sl="es">Pertanto, la politica comune in materia di asilo è una questione irrisolta che non può essere messa a tacere. Inoltre, non adottare una strategia comune è poco intelligente e meschino, e non farà che aggravare sempre di più le conseguenze di questa mancata risposta.</p>
      <p sl="es">Non è soltanto una questione di valori: il fatto è che l’assenza di coordinamento e di solidarietà comune è più costosa per gli Stati membri.</p>
    </intervention>
    <intervention id="3-195-000" speaker_id="23868" name="Monika Flašíková Beňová" is_mep="True" mode="spoken">
      <p sl="sk">Signor Presidente, quasi un anno fa ho informato la sessione plenaria sul fatto che meno della metà degli Stati membri comunitari disponeva di programmi ufficiali di reinsediamento per i rifugiati da paesi terzi.</p>
      <p sl="sk">Inoltre, tali programmi non sono ben coordinati. La conseguenza del basso livello di coordinamento e cooperazione tra gli Stati membri dell’UE è un aumento abnorme dei costi correlati al reinsediamento. è vero che, se ci fosse una volontà politica sufficiente, potremmo ancora dare vita a un programma di reinsediamento efficace, equo e unificato. A tale scopo, è essenziale istituire non solo un programma, ma anche un fondo speciale per il reinsediamento dei rifugiati nell’Unione. Tale pacchetto finanzierebbe la creazione di programmi nazionali di reinsediamento laddove ancora non esistono, oltre che il coordinamento di attività a livello centrale.</p>
      <p sl="sk">Anche se siamo al corrente dei fatti e tra Parlamento, Commissione e Consiglio prevale il consenso politico da oltre un anno, non è stata ancora presa una decisione definitiva. Vorrei pertanto unirmi all’appello dei miei onorevoli colleghi per esortare il Consiglio a inserire tra le proprie priorità il completamento del processo di codecisione in materia.</p>
    </intervention>
    <intervention id="3-196-000" speaker_id="4466" name="Ilda Figueiredo" is_mep="True" mode="spoken">
      <p sl="pt">Signor Presidente, siamo seriamente preoccupati per la situazione umanitaria dei rifugiati, di coloro che cercano una via di fuga dalle guerre, dai conflitti armati, dalla fame, dallo sfruttamento, dalla povertà, e delle donne e bambini vittima del traffico di esseri umani. La solidarietà con queste persone è una questione cruciale che presuppone misure concrete, in termini di aiuti per i rifugiati o di sostegno ai paesi che, per ragioni di vicinanza geografica, sono una meta ambita dai rifugiati..</p>
      <p sl="pt">Le ostilità recenti nei paesi del Nord Africa, a cui si aggiungono le guerre in Medioriente, hanno peggiorato una situazione di per sé già difficile. è pertanto necessario adottare misure efficaci e urgenti per reinsediare i rifugiati e accoglierli con la dignità che meritano. Non possiamo continuare ad attendere decisioni che tardano a essere prese mentre migliaia di persone bussano quotidianamente alla nostra porta senza ottenere la risposta a cui hanno diritto.</p>
    </intervention>
    <intervention id="3-197-000" speaker_id="28150" name="Kinga Gál" is_mep="True" mode="spoken">
      <p sl="hu">Signor Presidente, signora Ministro, come ha anche lei osservato, abbiamo constatato che sono stati gli eventi delle scorse settimane a fornire una prova convincente di quanto la questione dei rifugiati possa diventare in qualsiasi momento un problema grave e urgente in Europa. Altrettanto evidente è che l’UE non è preparata per far fronte alle emergenze, a grandi ondate di rifugiati, né a fornire una soluzione strategica alla situazione dei rifugiati. Il reinsediamento è uno dei nostri strumenti più importanti al riguardo. E, naturalmente, sarebbero auspicabili maggiore solidarietà e un migliore coordinamento. Tuttavia, come è stato rilevato nel corso della discussione, occorre il consenso sociale. Noi tutti, e anche gli Stati membri, dobbiamo fare ancora molto in quest’area. Apprezziamo tuttavia che la Presidenza ungherese non intenda erigere barriere giuridiche e che stia dimostrando apertura e impegno nei confronti della soluzione della questione.</p>
    </intervention>
    <intervention id="3-198-000" speaker_id="96981" name="Franz Obermayr" is_mep="True" mode="spoken">
      <p sl="de">Signor Presidente, un esigo gruppo elitario e politicamente corretto è ovviamente del parere che non abbiamo ancora rifugiati a sufficienza in Europa e che il Fondo europeo per i rifugiati debba essere utilizzato per condurre coloro che si sono già rifugiati in un paese terzo limitrofo nel territorio dell’Unione europea, perché qui c’è un tenore di vita più elevato. Tale approccio appare particolarmente fuori dal mondo se si considera che vi sono già centinaia di migliaia di rifugiati dal Nord Africa che si stanno riversando in Europa e che l’isola di Lampedusa è orma già vicina al tracollo.</p>
      <p sl="de">Una soluzione migliore sarebbe quella di reinsediare i rifugiati non lontano dai loro paesi d’origine, in un ambiente culturale il più familiare possibile, per esempio in Egitto e Tunisia, al fine di evitare problemi di integrazione in Europa. In seguito ai cambiamenti democratici questi due paesi dovrebbero essere considerati paesi terzi sicuri per i rifugiati ed è lì che dovremmo fa pervenire aiuti controllabili, sostenibili e strutturali.</p>
    </intervention>
    <intervention id="3-199-000" speaker_id="photo_generic" name="Enikő Győri" is_mep="True" mode="spoken">
      <p sl="hu">Presidente in carica del Consiglio . − Signor Presidente, onorevoli deputati, anch’io cercherò di fornire risposte specifiche ai numerosi quesiti. In primo luogo, è opportuno riconsiderare i dati relativi all’Unione europea, in quanto molti hanno sostenuto che siamo indietro rispetto agli Stati Uniti e ad altri paesi in termini di generosità. Non credo sia vero. Il numero complessivo di rifugiati reinsediati dall’Unione europea su base annuale è di fatto più basso delle cifre corrispondenti negli USA, in Canada o in Australia. E benché il Consiglio riconosca appieno che il reinsediamento continua a essere un modo per risolvere in maniera permanente la situazione dei rifugiati, dovremmo ricordarci che il numero annuale di richieste spontanee di asilo presentate all’Unione europea è di molto superiore a quello di altre regioni del mondo. In base alle statistiche pubblicate dall’Ufficio dell’Alto Commissariato ONU per i rifugiati, i 27 Stati membri dell’Unione europea hanno accolto 1 150 980 richiedenti asilo tra il 2005 e il 2009, mentre in Canada e negli USA il dato corrispondente è stato di 391 090.</p>
      <p sl="hu">Credo pertanto che le cifre parlino da sole. Molti hanno chiesto chiarimenti sulle tempistiche esatte che la Presidenza ungherese intende seguire. Non c’è dubbio tra di noi che occorra procedere; la questione è estremamente urgente. Ho affermato lo stesso in gennaio, quando la situazione dei rifugiati in Nord Africa non era così grave come oggi. Ciò significa che abbiamo già approntato piani concreti, e intendiamo accelerare tale attività. Come saprete, la Presidenza belga, al fine di rispettare la scadenza del 2012, ha proposto la strategia di concentrarci su quattro leggi comunitarie. Le conoscete tutte, sono la direttiva qualifiche, il regolamento di Dublino, il regolamento Eurodac e la direttiva sullo status dei cittadini di paesi terzi che siano soggiornanti di lungo periodo.</p>
      <p sl="hu">Sono inoltre proseguiti i colloqui relativi alle due direttive più onerose in termini di lavoro, vale a dire la direttiva sulle procedure e quella sulle condizioni di accoglienza. In quel frangente tale strategia ha ottenuto un consenso diffuso in seno a Consiglio, Parlamento e anche Commissione, e ha inoltre prodotto risultati concreti. Come saprete, il Parlamento e il Consiglio hanno trovato un accordo sulla direttiva sullo status dei cittadini di paesi terzi che siano soggiornanti di lungo periodo, che verrà adottata ufficialmente dal Consiglio nelle prossime settimane. Per quanto riguarda la direttiva qualifiche, alla Presidenza ungherese è stato affidato il mandato di avviare il trilogo informale. Il nostro obiettivo consiste pertanto nell’avviarlo il prima possibile, e chiediamo al Parlamento europeo di collaborare in tal senso.</p>
      <p sl="hu">Per quanto riguarda i regolamenti di Dublino ed Eurodac, sono stati compiuti notevoli progressi in seno al Consiglio, e rimangono in sospeso solo alcune problematiche di natura fortemente politica. Per quel che concerne le direttive sulle procedure e sulle condizioni di accoglienza, la Commissione ha annunciato l’intenzione di presentare una nuova proposta. Nel ciclo precedente, il Parlamento europeo aveva chiuso la prima lettura della direttiva sulla condizioni di accoglienza, e la commissione per le libertà civili, la giustizia e gli affari interni sta attualmente esaminando la proposta di modifica della direttiva sulle procedure della Commissione. Ciò significa che sia il Parlamento europeo, sia il Consiglio sono impegnati a chiarire le proprie posizioni, e di conseguenza i due organi legislatori avvieranno poi i colloqui sulla direttiva qualifiche e sui regolamenti di Dublino ed Eurodac. Non appena la Commissione presenterà le sue proposte sulle direttive in materia di procedure e di condizioni di accoglienza, proseguirà il lavoro anche su questi due atti legislativi.</p>
      <p sl="hu">Per quanto riguarda il Nord Africa, ho citato le visite della Presidenza alla zona di frontiera per via della situazione in corso. Valuteremo la situazione dell’emigrazione l’11 aprile in occasione della riunione del Consiglio “Giustizia e affari interni”. Tuttavia, alla luce delle critiche espresse al riguardo, vorrei cogliere l’occasione per anticipare che l’attuale bozza delle conclusioni del Consiglio europeo fa anche riferimento all’importanza della situazione dei rifugiati. Se lo riterremo necessario, valuteremo l’avanzamento del lavoro. Siamo anche pronti a programmare un’ulteriore riunione speciale del Consiglio “Giustizia e affari interni” durante la Presidenza ungherese. Ci stiamo pertanto adoperando per accelerare l’attività legislativa. Vorremmo ispirare vi e la Commissione europea a fare lo stesso. Molti oratori, tra cui l’onorevole Coelho, hanno citato la questione relativa alla modifica della decisione in materia di asilo. Ebbene, come ho affermato anche nella mia introduzione, vi è accordo sul contenuto politico e adesso siamo intrappolati in una questione giuridica, poiché tra l’altro è in corso una discussione tra Consiglio e Parlamento su come risolvere diverse questioni, dai nuovi prodotti alimentari ai diversi strumenti finanziari esterni e di politica estera, se con un atto attuativo o con un atto delegato.</p>
      <p sl="hu">Mi preme ricordare che si tratta di una questione molto importante. La procedura giuridica in questione, e il significato di atto attuativo o delegato, non è assolutamente facile da capire per i cittadini, per i cittadini europei. A noi spetta trovare soluzioni alle questioni della massima urgenza con qualsiasi formula giuridica. Mi impegno molto per rispettare il trattato di Lisbona con qualsiasi azione intraprenda. Il trattato non fa una distinzione chiara tra i due atti. A nostro parere si tratta di un atto attuativo, e la questione andrebbe pertanto regolamentata in questo modo, mediante un atti attuativo. Parliamone e consultiamoci. Tuttavia, gradiremmo molto non rimanere invischiati in questioni giuridiche. I nostri programmi originari per il Consiglio di giugno prevedevano già che ci occupassimo dei rifugiati, e adesso questa è divenuta una priorità ancora maggiore. Ritengo tuttavia che se riusciremo a dare la giusta sostanza alle riunioni del Consiglio – ed è nostro compito farlo – anche il Consiglio europeo riuscirà a prendere decisioni di una rilevanza maggiore di quella da noi auspicata solo uno o due mesi fa, solo per fare un esempio.</p>
      <p sl="hu">Mi è stato anche chiesto che cosa accadrebbe se il flusso di rifugiati si dirigesse verso di noi. Credo che non sia ancora il momento di lavorare di fantasia. Finora abbiamo già fatto molto per la questione dei rifugiati nelle diverse formazioni del Consiglio. La Commissione non sta cedendo terreno sul fronte delle questioni umanitarie, così come non lo stanno facendo né le autorità egiziane e tunisine, né la popolazione locale, né le organizzazioni internazionali per i rifugiati. Mi pare che tutti abbiano la situazione sotto controllo. Il rimpatrio, che è la questione più urgente, sta procedendo. Ciò non significa che i reinsediamenti, ad esempio, non siano importanti.</p>
      <p sl="hu">A proposito, malgrado la controversia giuridica che non siamo ancora riusciti a dirimere – chiunque è libero di farlo su base volontaria –, per quanto ne so l’Italia ha già reinsediato volontariamente 125 persone, il che significa che in fin dei conti la questione è già parzialmente risolta grazie agli sforzi onesti degli Stati membri. Non significa che la legislazione non serva. Anzi, c’è una necessità reale in tal senso. Cerchiamo di trovare un accordo. Grazie molte dell’attenzione. Una volta la Presidenza ungherese ha promesso che avrebbe dimostrato di avere un cuore, come manifestato anche dalla nostro interesse per la strategia per i rom; ebbene, vorrei assicurarvi che approcceremo allo stesso modo anche le questioni dei rifugiati. Grazie mille.</p>
    </intervention>
    <intervention id="3-200-000" speaker_id="96821" name="Rui Tavares" is_mep="True" mode="spoken">
      <p sl="en">autore. − Signor Presidente, il mio commento è di natura metodologica Il Consiglio ci ha riferito di essere d’accordo su tutto tranne che sull’articolo 290, pertanto dopo essermi coordinato con i nostri relatori ombra, e in qualità di relatore per il reinsediamento, vorrei esprimere due osservazioni sulla metodologia.</p>
      <a text="(Il Presidente interrompe l’oratore)"/>
    </intervention>
    <intervention id="3-201-000" speaker_id="2323" is_mep="True" mode="spoken" role="Presidente">
      <p sl="unknown">Onorevole Tavares, la prego di perdonarmi, ma il nostro ritardo sul programma è tale che ho dovuto interromperla.</p>
      <p sl="unknown">La discussione è chiusa.</p>
    </intervention>
  </section>
  <section id="creitem20" title="19. Ingiunzioni USA e norme UE in materia di protezione dei dati (discussione)">
    <intervention id="3-204-000" speaker_id="2323" is_mep="True" mode="spoken" role="Presidente">
      <p sl="unknown">L’ordine del giorno reca le dichiarazioni del Consiglio e della Commissione su ingiunzioni USA e norme UE in materia di protezione dei dati.</p>
    </intervention>
    <intervention id="3-205-000" speaker_id="photo_generic" name="Enikő Győri" is_mep="True" mode="spoken">
      <p sl="hu">Presidente in carica del Consiglio . − Signor Presidente, signor Commissario, onorevoli deputati, concentrando l’attenzione sulle richieste di dati rivolte dalle autorità statunitensi agli organi d’informazione dopo la diffusione di segreti di Stato americani da parte di WikiLeaks, il Parlamento dà voce all’inquietudine di molti cittadini europei. Ovviamente il Consiglio condivide le preoccupazioni del Parlamento per quanto riguarda la protezione dei dati nell’Unione europea; non possiede però informazioni che gli consentano di determinare se la procedura giudiziaria statunitense abbia violato le leggi dell’Unione in materia di protezione dei dati. In merito al caso di WikiLeaks, cui hanno fatto riferimento parecchi deputati, il ministro della Giustizia degli Stati Uniti ha dichiarato pubblicamente che è in corso un’inchiesta penale. A quanto mi risulta, nell’ambito di tale inchiesta avvocati statunitensi hanno chiesto a un tribunale americano di ordinare a Twitter di consegnare dati specifici, e il tribunale ha effettivamente emesso un’ordinanza in questo senso.</p>
      <p sl="hu">Non spetta al Consiglio commentare i processi decisionali delle autorità giudiziarie statunitensi; d’altronde, il Consiglio non possiede neppure informazioni in base alle quali mettere in dubbio la validità dell’argomentata ordinanza di un tribunale. In alcuni procedimenti giudiziari svoltisi negli Stati Uniti Twitter è stato in grado di difendere le proprie posizioni; lo dimostra anche il fatto che un tribunale americano ha accettato la richiesta di Twitter di informare i propri clienti dell’ordinanza del tribunale stesso. L’Unione europea generalmente rispetta i procedimenti giudiziari di paesi terzi; è ovvio che, nell’inchiesta su un presunto reato penale, gli inquirenti devono acquisire informazioni. È noto poi che la procedura seguita negli Stati Uniti differisce da quella vigente nella maggioranza degli Stati membri dell’Unione europea. La differenza essenziale consiste nella portata assai più ampia della procedura statunitense, che consente di richiedere una quantità di informazioni assai maggiore a un numero di persone assai più ampio di quanto avvenga per i procedimenti o le inchieste penali in Europa.</p>
      <p sl="hu">Si tratta semplicemente degli effetti degli sviluppi del diritto statunitense; non è, in altre parole, una questione su cui il Consiglio debba esprimere un’opinione. L’applicazione delle norme UE in materia di protezione dei dati rientra in generale nelle competenze delle autorità degli Stati membri, e in particolare dei garanti per la protezione dei dati. Tali autorità devono garantire il rispetto delle norme in materia di protezione dei dati, e ad esse spetta la competenza per le questioni giurisdizionali e di compatibilità con le leggi nazionali o europee in materia di protezione dei dati. Non sarebbe opportuno sottoporre a un giudizio politico questioni oggetto di un procedimento giudiziario. Per quanto riguarda il contesto più ampio del problema, al Consiglio non risulta che ordinanze analoghe siano state emesse da tribunali in passato. Finora, quando le autorità degli Stati desideravano acquisire informazioni relative a cittadini dell’Unione europea, contenute nel territorio comunitario, l’Unione avviava negoziati con gli Stati Uniti, per concludere un accordo internazionale sul trasferimento e il trattamento dei dati in questione.</p>
      <p sl="hu">È quanto è avvenuto, per esempio, nel caso dei dati del codice di prenotazione (PNR), per i quali esiste un accordo – concluso con gli Stati Uniti nel 2007 – attualmente in corso di rinegoziazione, proprio per iniziativa del Parlamento. Un caso analogo è quello del trasferimento dei dati di messaggistica finanziaria dall’Unione europea al dipartimento delle Finanze degli Stati Uniti ai fini del programma di controllo delle transazioni finanziarie dei terroristi (TFTP). Il relativo accordo TFTP è stato approvato dal Parlamento nel luglio 2010.</p>
      <p sl="hu">Faccio notare, infine, che il caso di Twitter è diverso da quelli PNR o TFTP. Gli ultimi due comportano richieste sistematiche e continue di dati personali, da parte delle autorità statunitensi, ai fini della lotta contro la criminalità e soprattutto contro il terrorismo. Il caso Twitter, invece, riguarda una specifica ordinanza adottata da un tribunale in merito a una specifica inchiesta penale. È importante, da parte nostra, riconoscere nella misura più ampia possibile le ordinanze dei tribunali di altri paesi, tranne naturalmente i casi in cui sussistano elementi che giustifichino un atteggiamento opposto. La ringrazio vivamente, signor Presidente.</p>
    </intervention>
    <intervention id="3-206-000" speaker_id="photo_generic" name="Viviane Reding" is_mep="True" mode="spoken">
      <p sl="en">Vicepresidente della Commissione. − Signor Presidente, in un mondo globalizzato la protezione dei dati personali trasferiti a paesi terzi rappresenta un problema sempre più importante e sempre più complesso dal punto di vista giuridico. È superfluo notare che il diritto fondamentale alla protezione dei dati personali vale anche nel mondo elettronico e per il trattamento transfrontaliero dei dati. Come avviene per altri diritti fondamentali, però, anche questo diritto può subire limitazioni; qualsiasi limitazione in questo senso deve rispettare la legge e rimanere proporzionata. Eventuali limitazioni devono inoltre essere giustificate da interessi legittimi: sicurezza nazionale, sicurezza pubblica, prevenzione di disordini o della criminalità, protezione della salute o della morale e così via.</p>
      <p sl="en">Ai sensi del diritto statunitense, un’ingiunzione è un’ordinanza amministrativa che obbliga un individuo a fornire informazioni specifiche ad agenzie amministrative statali o locali. La legalità di un atto va determinata sulla base del diritto del paese in cui l’atto si compie. Di conseguenza, la valutazione della legalità, proporzionalità e necessità delle richieste del governo statunitense deve basarsi sulla costituzione degli Stati Uniti e sul sistema giuridico di quel paese. La Commissione non è competente in merito alle modalità con cui un paese terzo applica la propria procedura giudiziaria nelle inchieste su presunte attività criminali.</p>
      <p sl="en">Quando cittadini europei usano Twitter, manifestano il proprio consenso alla politica di Twitter in materia di privacy. Tale politica descrive le procedure seguite per la raccolta, l’uso e la comunicazione di informazioni personali a terzi, compresi i casi in cui tale comunicazione è imposta dal rispetto di leggi, regolamenti o richieste legali avanzate dal governo degli Stati Uniti. Inoltre, dal momento che tali dati personali vengono richiesti a Twitter dalle autorità statunitensi nel contesto di inchieste penali, la legislazione dell’Unione europea in materia di protezione dei dati non è applicabile. La direttiva dell’Unione sulla protezione dei dati non si applica ad attività statali nel settore del diritto penale, né in questo caso può valere una decisione quadro sulla protezione dei dati nell’ambito della cooperazione giudiziaria e di polizia, dal momento che nessuna autorità di alcuno Stato membro dell’Unione partecipa all’esecuzione dell’ordinanza del tribunale statunitense, e che nessun dato personale viene trasferito o reso disponibile dall’autorità competente di un altro Stato membro. Ecco dunque l’odierna situazione giuridica.</p>
      <p sl="en">La dimensione globale del trattamento dei dati non deve però comportare una riduzione del livello di protezione per i cittadini dell’Unione europea. In effetti, l’attività globale di trattamento dei dati dimostra quanto sia importante e necessario proteggere i diritti dei titolari dei dati e precisare le normative applicabili. Si tratta di un aspetto particolarmente importante nella situazione attuale, in cui una quantità di dati sempre maggiore è disponibile sulla “nuvola informatica”.</p>
      <p sl="en">Quindi, come affrontare questa situazione? In primo luogo, la proposta che la Commissione si accinge a presentare per la riforma del quadro comunitario di protezione dei dati si concentrerà in particolare sulle sfide poste dalla globalizzazione e dalle tecnologie moderne, soprattutto nei casi in cui gli operatori di paesi terzi si indirizzano a consumatori dell’Unione europea.</p>
      <p sl="en">In secondo luogo, come sapete, il 3 dicembre 2010 il Consiglio ha affidato alla Commissione un robusto mandato, con obiettivi chiaramente definiti a livello di Unione europea, per negoziare il futuro accordo UE-USA in materia di protezione dei dati nel settore della cooperazione giudiziaria e di polizia. Uno dei principali obiettivi dell’Unione negli imminenti negoziati sarà quello di garantire la possibilità di far valere i diritti di protezione dei dati ai titolari di dati sulle due sponde dell’Atlantico, indipendentemente dalla nazionalità, e di offrire efficaci vie di ricorso amministrativo e giudiziario. Confido che il Parlamento vorrà contribuire alla realizzazione di quest’obiettivo.</p>
      <p sl="en">Che fare nel frattempo, prima che il nuovo strumento entri in vigore? Invito caldamente gli operatori a usare la massima trasparenza a monte, nei confronti dei consumatori, e a segnalare chiaramente che il loro servizio è soggetto in primo luogo al diritto statunitense per quanto riguarda le inchieste penali. È chiaro quindi che i consumatori lasciano la giurisdizione dell’Unione europea anche se non abbandonano personalmente il territorio dell’Unione.</p>
    </intervention>
    <intervention id="3-207-000" speaker_id="96761" name="Axel Voss" is_mep="True" mode="spoken">
      <p sl="de">a nome del gruppo PPE . – Signor Presidente, ringrazio il Consiglio e la Commissione per i chiarimenti che ci hanno fornito. Siamo di fronte a un problema che è tipico del mondo globalizzato in cui ci troviamo a vivere; naturalmente rispettiamo la legge degli Stati Uniti e certo non ignoriamo le difficoltà derivanti da un mezzo di comunicazione globale come Internet e dalla necessità di applicare la legge.</p>
      <p sl="de">In ogni caso, il fatto che organismi preposti all’applicazione della legge accedano oggi in maniera sistematica a banche dati private non può rimanere senza risposta da parte nostra. Signora Commissario, il suo intervento mi trova pienamente d’accordo poiché condivido le sue idee sul modo di procedere: dovremmo fissare le norme in questo campo per mezzo di una futura revisione – dedicata a questo scopo – del quadro dell’Unione europea per la protezione dei dati, cogliendo allo stesso tempo l’occasione di affermare la nostra volontà di regolamentare e promuovere l’accordo quadro UE-USA sulla protezione dei dati, perché siamo consapevoli della necessità di regolamentare questi trasferimenti di dati nel mondo globalizzato.</p>
      <p sl="de">Come ho già notato in precedenza, è importante mantenersi concentrati su questo tema. Naturalmente non desideriamo che il processo in questione getti una luce negativa sul trattamento dei dati; ma è opportuno fornire un esempio positivo in questa sede sviluppando l’accordo quadro e, in particolare, definendo in maniera più precisa e regolamentando il settore dell’applicazione della legge per quel che riguarda l’accesso a dati privati e i criteri per consentire tale accesso e poi porvi fine.</p>
    </intervention>
    <intervention id="3-208-000" speaker_id="4519" name="Claude Moraes" is_mep="True" mode="spoken">
      <p sl="en">a nome del gruppo S&amp;D. – Signor Presidente, mi sembra che la signora Commissario, con la sua consueta sagacia, abbia anticipato le domande che intendiamo porre. In primo luogo, come agire nel frattempo, mentre ormai è noto a tutti che gli Stati Uniti hanno emesso una serie di ingiunzioni nei confronti di social network e provider di servizi Internet come Yahoo, Twitter e Google? In tal modo – è chiaro – gli Stati Uniti possono accedere a informazioni relative alla condivisione dei dati fra WikiLeaks e soggetti terzi. Ovviamente sono proprio i soggetti terzi – cittadini europei, persone che accedono a Internet in perfetta buona fede, giovani, semplici curiosi – gli obiettivi di tali iniziative, che verranno danneggiati da questo regime di gestione dei dati.</p>
      <p sl="en">Questa situazione ha ripercussioni vastissime sul diritto alla privacy di tutti i cittadini dell’Unione europea. Coloro che hanno aderito ai tweets di WikiLeaks, per semplice interesse all’attuale caso Assange, sono ora esposti, per ironia, alle ingiunzioni statunitensi e alla raccolta dei propri dati personali. Siti come Twitter sono sottoposti alla legislazione statunitense, dal momento che i loro server hanno sede negli Stati Uniti. Comprendo il suo ragionamento, allorché lei afferma che non possiamo influire sul diritto di paesi terzi, ma forse nel frattempo possiamo intraprendere qualche iniziativa.</p>
      <p sl="en">La necessità di spiegare ai nostri elettori quale protezione possa offrire loro l’Unione europea costituisce, mi sembra, una preoccupazione legittima per noi deputati al Parlamento europeo. A che serve garantire determinati standard di protezione dei dati ai cittadini dell’Unione, se poi una semplice ingiunzione statunitense può cancellare quegli stessi standard?</p>
      <p sl="en">È evidentemente necessario moltiplicare gli sforzi per salvaguardare i dati personali dei cittadini dell’Unione, che devono godere la protezione di una robusta legislazione a livello di Unione europea; so che lei sta lavorando in questo senso. Finora la direttiva quadro 94/46 ha offerto una validissima protezione sul mercato interno, ma ormai è giunto il momento di rivedere la direttiva, incrementare il livello di protezione ed estendere le stesse misure di tutela alla cooperazione giudiziaria e di polizia.</p>
      <p sl="en">Faremo in modo di raggiungere tali obiettivi per mezzo della nostra futura opera legislativa: lei stessa ha accennato a quest’esigenza. A tale proposito, uno degli elementi più importanti che la Commissione intende introdurre nella revisione concerne la possibilità, per la protezione garantita dall’Unione europea, di opporsi alle ingiunzioni statunitensi. Dobbiamo ricordare che questo problema non riguarda solo siti come Twitter, ma può estendersi a questioni di giurisdizione nazionale. Lo constatiamo oggi in uno dei nostri Stati membri, nel caso del censimento del Regno Unito, un’operazione di grandi dimensioni diretta da un’impresa americana. Per i cittadini dell’Unione europea ciò costituisce un tangibile e attualissimo motivo di preoccupazione. Lei oggi ci ha fornito alcune risposte parziali, ma ritengo giusto, da parte nostra, continuare ad agitare il problema per ottenere risposte più dettagliate.</p>
    </intervention>
    <intervention id="3-209-000" speaker_id="28266" name="Sophia in 't Veld" is_mep="True" mode="spoken">
      <p sl="en">a nome del gruppo ALDE. – Signor Presidente, desidero ringraziare il Consiglio e la Commissione; noto con soddisfazione che essi condividono la nostra inquietudine. Dobbiamo essere molto chiari: penso che nessuno, in quest’Aula, voglia affermare che gli Stati Uniti hanno agito al di fuori della propria giurisdizione; non è questo il problema. Il problema è che, tramite Internet, la giurisdizione degli Stati Uniti diventa estremamente vasta, e sembra estendersi anche all’Unione europea: infatti, benché la gran maggioranza delle imprese operanti tramite Internet, di cui ci stiamo occupando, abbia sede negli Stati Uniti, molti utenti risiedono invece nell’Unione europea.</p>
      <p sl="en">Vorrei far rilevare che quest’interrogazione orale è già un po’ superata dagli eventi, in quanto nel frattempo un tribunale ha emesso un’altra ordinanza; questa volta i tribunali americani hanno argomentato che chi usa Twitter, come in questo caso, poi non può più nutrire legittime aspettative di privacy. Ciò significa che chiunque risieda nell’Unione europea – i cittadini dell’Unione – non gode più di alcuna protezione giuridica, poiché Twitter ha sede negli stati Uniti. Come ha rilevato il Commissario, signora Reding, si tratta di un problema di enorme importanza, che va affrontato nel contesto della revisione della direttiva sulla protezione dei dati.</p>
      <p sl="en">Signora Commissario, lei afferma che chi ha usato Twitter ha manifestato il proprio consenso, ma cosa significa in realtà “consenso”? Significa diventare dei fuorilegge, rinunciare ai nostri diritti di protezione giuridica. Comprendo bene che il nostro margine d’azione è ridottissimo, ma vorrei chiedere quali iniziative intendono adottare la Commissione e il Consiglio per fornire protezione giuridica ai cittadini dell’Unione europea. Ne discuteranno con le nostre controparti americane per cercare di ottenere maggiori informazioni? Probabilmente anche altre imprese hanno ricevuto ingiunzioni.</p>
      <p sl="en">Infine, signora Commissario, lei afferma che questo caso non si può paragonare a quello di SWIFT, perché riguarda un’inchiesta estremamente specifica. È vero, ma nello stesso tempo sono state richieste grandi quantità di …</p>
      <a text="(Il Presidente interrompe l’oratore)"/>
    </intervention>
    <intervention id="3-210-000" speaker_id="96736" name="Jan Philipp Albrecht" is_mep="True" mode="spoken">
      <p sl="de">a nome del gruppo Verts/ALE . – Signor Presidente, in primo luogo osservo che, per l’ennesima volta, dobbiamo constatare che sulle due sponde dell’Atlantico vigono culture giuridiche ben diverse in materia di dati personali e specialmente di cooperazione giudiziaria e di polizia.</p>
      <p sl="de">Mi lascia veramente sconcertato la risposta del Consiglio, in cui si afferma che l’impresa Twitter ha sede nel territorio degli Stati Uniti e, di conseguenza, le misure e il quadro giuridico adottati in quella sede non hanno alcun rapporto con noi: mi sembra una tesi del tutto errata. E penso anche che l’opinione dei cittadini dell’Unione europea sia ben diversa; in fondo, stiamo costantemente intensificando la cooperazione internazionale a livello giudiziario e di polizia, soprattutto con gli Stati Uniti; i cittadini devono confrontarsi sempre più spesso con le leggi di altri Stati – e intendo dire non solo con le leggi dei differenti Stati membri all’interno dell’Unione europea ma anche, in particolare, con la legge degli Stati Uniti. Quest’osservazione vale soprattutto in materia di dati personali.</p>
      <p sl="de">Mi attendo che il Consiglio, nella sua qualità di organismo di governo dell’Unione europea, affronti questo problema per restituire ai cittadini dell’Unione la fiducia nelle leggi in cui si imbattono su Internet, specialmente nella misura in cui incidono su libertà e diritti civili.</p>
    </intervention>
    <intervention id="3-211-000" speaker_id="96946" name="Daniël van der Stoep" is_mep="True" mode="spoken">
      <p sl="nl">Signor Presidente, la delegazione del Partij voor de Vrijheid annette importanza particolare alla privacy di ogni cittadino e alla protezione dei dati. Non si tratta di miopia in questo caso, bensì di pragmatismo. La privacy ha però i suoi limiti; essa va garantita ogniqualvolta sia possibile, ma la sicurezza dei privati cittadini va subordinata alla prevenzione e all’individuazione del terrorismo.</p>
      <p sl="nl">Signor Presidente, il terrorismo odierno si identifica ampiamente con il terrorismo islamico. Per tale motivo, purtroppo, noi tutti dobbiamo sacrificare una piccola parte della nostra privacy per proteggere la sicurezza dei nostri cittadini. Si devono ovviamente proteggere i dati personali degli utenti di Internet, come per esempio gli indirizzi IP; ma questo diritto alla protezione passa in seconda linea di fronte al forte sospetto che le persone che si celano dietro a quei dati siano mosse da motivazioni terroristiche.</p>
      <p sl="nl">Se le autorità statunitensi richiedono dati riguardanti persone che si trovano sul territorio dell’Unione europea e sono associate con il terrorismo, è semplicemente il caso di comunicarglieli; ovviamente dopo adeguate consultazioni e quando le motivazioni siano convincenti, in modo da evitare abusi. Soprattutto, però, non dobbiamo dimenticare che gli Stati Uniti non chiedono queste informazioni per il piacere di farlo; hanno ragioni validissime.</p>
    </intervention>
    <intervention id="3-212-000" speaker_id="96812" name="Juan Fernando López Aguilar" is_mep="True" mode="spoken">
      <p sl="es">Signor Presidente, signora Commissario Reding, mi rallegro che lei abbia voluto partecipare, a così tarda ora, al dibattito di questa Assemblea plenaria a Bruxelles, per seguire gli interventi dei deputati al Parlamento europeo; desidero incoraggiarla a perseverare nella sua opera di ridefinizione degli standard di protezione dei dati nell’Unione europea. In particolare, mi riferisco alla comunicazione della Commissione sulla protezione dei dati, che lei dovrebbe presentare come una concreta opportunità per sincronizzare da un lato la rivoluzione degli strumenti della conoscenza e della tecnologia, e dall’altro i progressi del diritto costituzionale europeo come il trattato di Lisbona e la Carta europea dei diritti fondamentali, i fondamentali diritti alla privacy, e tutti i diritti connessi all’accesso, alla correzione e alla cancellazione di qualsiasi dato personale; si tratta di elementi conformi alla libertà dei cittadini europei di manifestare il consenso, ma anche in linea con il diritto internazionale. Infatti, in questa sede stiamo discutendo di un quadro bilaterale che consenta all’Unione europea e ai suoi Stati membri di negoziare con paesi terzi, e in particolare con gli Stati Uniti.</p>
      <p sl="es">I messaggi che intendiamo inviare su questo tema devono essere chiarissimi: la decisione quadro del Consiglio 2008/977 e la direttiva 95/46/CE vanno aggiornate al più presto: non solo per fornire agli Stati Uniti una cooperazione giuridica e di polizia adeguata alla tecnica delle ingiunzioni o di altre ordinanze giudiziarie che potrebbero incidere sui diritti fondamentali; ma anche per rafforzare il principio del libero consenso, conoscere quali dati personali siano in possesso di paesi terzi e siano trasferiti a paesi terzi, e riuscire ad aggiornare il diritto a correggere e cancellare qualsiasi dato che influisca sulla privacy personale e che subisca un trattamento automatizzato dei dati personali. Pertanto sono soggetti a un trattamento online.</p>
      <p sl="es">Mi preoccupa in particolare la questione dei diritti dei bambini; esistono infatti limiti alla capacità dei minori di agire e di esercitare i diritti fondamentali, limiti in merito ai quali ci occorrono informazioni. Non solo i minori, anche l’ambiente in cui essi si muovono subisce gli effetti delle tecniche e degli strumenti usati per proteggere la privacy online.</p>
      <p sl="es">Desidero perciò farle sapere che seguiremo questo dibattito con estrema attenzione. Seguiremo da vicino il processo di aggiornamento dei diritti di protezione dei dati, in particolare per quel che riguarda la negoziazione di strumenti bilaterali con paesi terzi e in special modo con gli Stati Uniti.</p>
    </intervention>
    <intervention id="3-213-000" speaker_id="28255" name="Andreas Mölzer" is_mep="True" mode="spoken">
      <p sl="de">Signor Presidente, la validità del vecchio detto “Amo il tradimento ma non il traditore” trova costanti riconferme. Chiunque smascheri qualche malefatta viene celebrato come un eroe dall’opinione pubblica e dai media, ma è considerato un traditore dalle istituzioni colpite. Infatti, come sappiamo, il soldato semplice dell’esercito degli Stati Uniti Bradley Manning è finito in carcere per aver passato informazioni a WikiLeaks. Il modo in cui queste informazioni esplosive vengono gestite nella patria della libertà e delle opportunità illimitate, e il fatto che Twitter sia stata costretto a rivelare dati personali, lasciano spazio alle più gravi preoccupazioni. Resta da vedere se le voci ampiamente diffuse, secondo cui le autorità statunitensi avrebbero richiesto i dati personali degli utenti ad altre aziende operanti su Internet, come Google, Facebook e Amazon, risulteranno fondate.</p>
      <p sl="de">L’approccio adottato dalle autorità statunitensi e il fatto che i tribunali non considerano una violazione della privacy la pubblicazione di nomi, indirizzi di posta elettronica e coordinate bancarie sono sintomatici delle norme vigenti oltreoceano in materia di protezione dei dati – norme che evidentemente stanno muovendo appena i primi passi.</p>
    </intervention>
    <intervention id="3-214-000" speaker_id="4538" name="Malcolm Harbour" is_mep="True" mode="spoken">
      <p sl="en">Signor Presidente, formulerò alcune riflessioni su questi temi dal mio punto di vista di presidente della commissione per il mercato interno e la protezione dei consumatori; ritengo infatti che in questa vicenda siano in gioco fondamentali questioni che riguardano l’economia e il mercato interno, oltre agli importantissimi problemi concernenti la protezione dei diritti dei cittadini, di cui abbiamo discusso quest’oggi.</p>
      <p sl="en">Su questi temi ho elaborato una relazione per la mia commissione. Desidero ringraziare il Commissario, signora Reding, per il Libro verde che è servito da base alla relazione stessa; penso infatti che uno dei punti più ambiziosi ed essenziali da lei sollevati in quella sede costituisca anche il nocciolo della nostra discussione di questa sera. Ella ha affermato che se i miei dati – cioè i dati di un cittadino europeo – sono detenuti da un server o una banca dati al di fuori della giurisdizione europea, io devo avere su quei dati gli stessi diritti che avrei se il server si trovasse all’interno dell’Unione. È un programma veramente ambizioso, e mi auguro che riusciremo a realizzarlo; saranno necessari lunghi e complessi negoziati. Mi limito a far osservare ai colleghi – e in particolare all’onorevole in ‘t Veld – che, se intendiamo offrire questa possibilità, gli altri paesi chiederanno a loro volta reciprocità di diritti.</p>
    </intervention>
    <intervention id="3-215-000" speaker_id="photo_generic" name="Viviane Reding" is_mep="True" mode="spoken">
      <p sl="en">Vicepresidente della Commissione. − Signor Presidente, condivido le legittime preoccupazioni dell’Assemblea in materia di protezione dei dati personali dei cittadini europei. Proprio perché condivido tali preoccupazioni, ho presentato una prima analisi delle possibili modalità di riforma della direttiva del 1995, per rispondere alle domande formulate oggi che in effetti non trovano una risposta giuridica nella vigente legislazione europea.</p>
      <p sl="en">Giungono buone notizie per quanto riguarda i rapporti con le nostre controparti statunitensi. Il 16 marzo la Casa Bianca ha compiuto un passo decisivo, annunciando l’intenzione di collaborare con il Congresso per mettere a punto una dichiarazione dei diritti sulla privacy. Si tratta di nettissimo cambio di rotta per gli Stati Uniti, che potrebbe contribuire pure ai nostri sforzi tesi a concludere un accordo generale UE-USA sulla protezione dei dati in materia di cooperazione giudiziaria e di polizia.</p>
      <p sl="en">Mi auguro che presto potremo avviare i negoziati in questa direzione. Confido che il Parlamento voglia contribuire a quest’iniziativa e alla riforma della direttiva del 1995.</p>
    </intervention>
    <intervention id="3-217-000" speaker_id="photo_generic" name="Enikő Győri" is_mep="True" mode="spoken">
      <p sl="hu">Presidente in carica del Consiglio . − Signor Presidente, signora Commissario, onorevoli deputati, vi ringrazio per la vostra comprensione, ossia per non aver messo in dubbio la circostanza che non possiamo intervenire dall’esterno su un procedimento penale in corso, e che in ogni caso si deve applicare il diritto vigente nel momento in cui un reato viene commesso.</p>
      <p sl="hu">Vi faccio notare che nulla dimostra l’impegno con cui la Presidenza ungherese ha affrontato il problema della protezione dei dati meglio del fatto che, in occasione della riunione del Consiglio “Giustizia e Affari interni” in febbraio, abbiamo adottato una serie di conclusioni del Consiglio in materia di protezione dei dati, estesa a ventaglio di circa cinquanta voci diverse. In tale contesto abbiamo pure affrontato due problemi, assai importanti agli occhi della Commissione, che riguardano anche il presente dibattito. Abbiamo sottolineato l’importanza di una corretta informazione dei cittadini e della protezione dei dati connessi a Internet; sono certa – ma del resto lo ha già affermato la signora Commissario – che la Commissione terrà conto di questi spunti nell’elaborazione della sua proposta.</p>
      <p sl="hu">Il Consiglio concorda poi senza riserve sull’importanza dell’aggiornamento della legislazione, che deve adeguarla agli sviluppi tecnici. Attendiamo di ricevere dalla Commissione la proposta per una nuova direttiva sulla protezione dei dati. L’abbiamo promessa per giugno, quando alla Presidenza ungherese non resterà più molto tempo, ma non lasceremo nulla di intentato, e sono certa che la Presidenza polacca affronterà il problema della protezione dei dati con altrettanto impegno.</p>
      <p sl="hu">Siamo convinti, signor Presidente, e con quest’osservazione concludo il mio intervento, che non siamo obbligati a scegliere tra libertà e sicurezza – ossia sicurezza dei dati – ma che possiamo ottenere entrambi i risultati contemporaneamente: il nostro obiettivo è appunto quello di varare una siffatta legislazione per la protezione dei dati nell’Unione europea.</p>
    </intervention>
    <intervention id="3-218-000" speaker_id="4308" is_mep="True" mode="spoken" role="Presidente">
      <p sl="unknown">La discussione è chiusa.</p>
    </intervention>
  </section>
  <section id="creitem21" title="20. Diritti dei consumatori (discussione)">
    <intervention id="3-220-000" speaker_id="4308" is_mep="True" mode="spoken" role="Presidente">
      <p sl="unknown">L’ordine del giorno reca la relazione (A7-0038/2011), presentata dall’onorevole Schwab, a nome della commissione per il mercato interno e la protezione dei consumatori, sulla proposta di direttiva del Parlamento europeo e del Consiglio sui diritti dei consumatori [COM(2008)0614 – C7-0349/2008 – 2008/0196(COD) ].</p>
    </intervention>
    <intervention id="3-221-000" speaker_id="28223" name="Andreas Schwab" is_mep="True" mode="spoken" role="relatore">
      <p sl="de">Signor Presidente, signora Commissario, onorevoli colleghi, desidero in primo luogo ringraziare tutti i deputati che hanno posto mano a questa direttiva e al compromesso su cui ci accingiamo a discutere oggi; tali ringraziamenti non sono un’espressione di mera cortesia, bensì di sincera gratitudine. Penso all’onorevole Wallis, relatrice per parere della commissione giuridica, alle onorevoli Gebhardt e Turunen, all’onorevole Rochefort e infine agli onorevoli Triantaphyllides e Bielan. Giungere a una decisione non è stato sempre facile – nel corso di due anni si sono accumulati oltre 2 000 emendamenti – ma le discussioni sono sempre state costruttive e di questo ringrazio sinceramente tutti voi.</p>
      <p sl="de">Nonostante tutte le differenze tecniche su singole questioni – che hanno trovato espressione nei vari compromessi – tra i gruppi si è formato un consenso trasversale complessivo sul messaggio che il Parlamento europeo intende inviare oggi, ossia sulla nostra volontà di sviluppare il mercato interno a vantaggio dei consumatori e delle imprese. In realtà, a vent’anni di distanza dall’Atto unico europeo, dobbiamo ancora constatare che, nonostante una folta selva di direttive e regolamenti, un’autentica standardizzazione non si è ancora realizzata. Gli Stati membri hanno sfruttato il proprio spazio di manovra, talvolta in modo corretto, talaltra in maniera discutibile.</p>
      <p sl="de">La direttiva che stiamo esaminando individua una saggia via di mezzo che regolamenta le questioni relative al mercato interno, lasciando le decisioni legislative in tutti gli altri campi agli Stati membri. Quest’approccio misto può consentirci grandi progressi, con il sostegno di tutti i settori della nostra Assemblea. Di conseguenza abbiamo sostenuto la proposta della Commissione, migliorandola peraltro sensibilmente in numerosi punti. Abbiamo garantito un opportuno risalto alla protezione dei consumatori nell’ambito della direttiva, fissando un termine uniforme di quattordici giorni per il diritto di recesso nei contratti online in tutta l’Unione europea; offrendo ai consumatori, in caso di vendita porta a porta, la possibilità di ricevere, a scelta, una copia stampata o una copia elettronica del documento contrattuale; proponendo la soluzione del “tasto blu” per incrementare la trasparenza delle transazioni economiche via Internet e contemporaneamente intensificare la lotta contro le truffe tramite Internet; e infine istituendo obblighi di informazione uniformi, in particolare per quel che riguarda i prezzi (in altre parole, informazioni complete sui prezzi per tutte le transazioni porta a porta e via Internet).</p>
      <p sl="de">Abbiamo però reso la direttiva praticabile anche per le piccole e medie imprese e le ditte artigianali prevedendo maggiore flessibilità e, in particolare, l’esclusione dei servizi di parecchi settori; permettendo ai consumatori di recedere dagli accordi per via telefonica; togliendo alle imprese alcune possibilità di inserire clausole contrattuali abusive, e contemporaneamente fissando condizioni chiare per i consumatori per la restituzione dei beni ordinati in caso di annullamento di un acquisto; e introducendo infine un modulo di recesso uniforme che renderà più agevole, in tutta Europa, accedere al diritto di recesso ed esercitarlo.</p>
      <p sl="de">In ultima analisi, anche grazie al processo di consultazione tra gli Stati membri, riusciremo a rendere gli ulteriori sviluppi giuridici, in quest’importante settore della protezione dei consumatori, assai più snelli, a livello di Consiglio, di quanto fossero in passato. La Commissione godrà dell’indiscutibile diritto di far sentire la propria voce a livello di Consiglio, poiché indubbiamente un mercato comune richiede regole comuni. Lo abbiamo constatato, nel modo più evidente, durante la crisi dell’euro. Non basta proclamare principi comuni se alla fine si concede libertà illimitata agli Stati membri: i principi comuni si devono concretizzare grazie al rispetto di norme comuni. Per questo motivo la presente direttiva si prefigge di proteggere i consumatori. In fondo i consumatori saranno consapevoli dei propri diritti se tali diritti si manterranno uniformi in tutta Europa, e potranno perseguirli con maggiore efficacia nei confronti delle imprese che infrangono le norme. Inoltre, la direttiva protegge soprattutto le piccole e medie imprese, poiché un insieme omogeneo di norme produce certezza giuridica, e consente la fioritura di quella diversità culturale e commerciale che tanto spesso udiamo esaltare. Vi ringrazio per la vostra cooperazione e attendo con interesse l’imminente dibattito.</p>
    </intervention>
    <intervention id="3-222-000" speaker_id="photo_generic" name="Enikő Győri" is_mep="True" mode="spoken">
      <p sl="hu">Presidente in carica del Consiglio . − Signor Presidente, signora Commissario, onorevole Schwab, onorevoli deputati, è per me motivo di grande soddisfazione il fatto di essere finalmente riusciti a inserire questo dibattito nell’ordine del giorno.</p>
      <p sl="hu">Come sapete, il Consiglio ha raggiunto un accordo su questo tema nel dicembre dello scorso anno, e il 24 gennaio 2011 – ossia quando la Presidenza ungherese era già in carica – il Consiglio ha adottato ufficialmente la sua posizione preliminare, cioè l’approccio generale.</p>
      <p sl="hu">Per giungere a un accordo abbiamo dovuto negoziare per oltre due anni, in seno al Consiglio, sull’equilibrio ideale tra la legislazione dell’Unione europea e quella degli Stati membri in materia di diritti dei consumatori, oltre che sugli specifici aspetti dei diritti dei consumatori che si potrebbero eventualmente armonizzare. Nulla illustra le difficoltà che intralciano questa proposta, meglio del fatto che il gruppo di lavoro del Consiglio ha dovuto riunirsi oltre sessanta volte per stendere un testo accettabile alla maggioranza qualificata degli Stati membri. Per di più, si è dimostrato impossibile raggiungere un accordo sui capitoli quattro e cinque della proposta della Commissione, che riguardano rispettivamente la vendita di beni e le clausole contrattuali abusive. A causa delle difficoltà prevalenti, il Consiglio alla fine ha deciso di eliminare questi due capitoli dal testo e di concentrarsi invece sui contratti negoziati a distanza e al di fuori dei locali commerciali. Tale approccio ha ottenuto anche il sostegno della Commissione, giacché il testo del Consiglio crea un valore aggiunto per tali contratti a livello di Unione europea.</p>
      <p sl="hu">La Presidenza ritiene che il Parlamento europeo possa imprimere al dibattito un impulso ulteriore: ecco il motivo per cui il voto di domani sulle proposte di emendamento avrà un’importanza tanto rilevante. Se il Parlamento europeo deciderà, nella seduta plenaria di domani, di rinviare il dossier alla commissione per il mercato interno e la protezione dei consumatori, la Presidenza ungherese si impegnerà al massimo per ottenere un accordo in prima lettura; a tal fine siamo pronti a fare ogni sforzo. Naturalmente, molto dipenderà dal tipo di emendamenti che il Parlamento vorrà proporre.</p>
      <p sl="hu">Come ho già accennato, si registrano profonde divergenze di opinione tra gli Stati membri in merito al contenuto dei capitoli quattro e cinque, ossia sull’opportunità di armonizzare completamente alcuni aspetti concernenti le condizioni di vendita e le garanzie, nonché le clausole contrattuali abusive. La Presidenza ritiene che il motivo per cui dovremmo concentrarci su altre disposizioni della direttiva – ossia i capitoli uno e tre – stia nel fatto che in questo campo possiamo creare un autentico valore aggiunto europeo. Su questi temi, l’approccio complessivo del Consiglio non è sostanzialmente diverso dalle proposte di emendamento del Parlamento, presentate dalla commissione giuridica e da quella per il mercato interno e la protezione dei consumatori, rispettivamente il 20 gennaio e il 1° febbraio.</p>
      <p sl="hu">Signor Presidente, signora Commissario, onorevoli deputati, siamo pronti a collaborare fino in fondo con il Parlamento e la Commissione europea per giungere a un risultato positivo. Colgo l’occasione per ringraziare il relatore e l’onorevole Harbour, presidente della commissione per il mercato interno e la protezione dei consumatori, insieme a tutti i membri di quella commissione, per la piena cooperazione che hanno finora garantito alla Presidenza ungherese. Non so quale sarà il risultato finale, e se potremo dirci completamente soddisfatti dell’esito dei negoziati, ma sono convinta che non dobbiamo sprecare l’occasione di assicurare ai cittadini dell’Unione europea diritti dei consumatori assai più ampi che in passato.</p>
    </intervention>
    <intervention id="3-223-000" speaker_id="photo_generic" name="Viviane Reding" is_mep="True" mode="spoken">
      <p sl="en">Vicepresidente della Commissione. − Signor Presidente, l’anno prossimo si celebrerà il ventesimo anniversario del mercato unico; dobbiamo far sì che esso si dimostri vantaggioso sia per i consumatori che per le imprese. Oltre due anni di negoziati hanno dimostrato che è politicamente assai arduo raggiungere un accordo sull’intera direttiva sulla base delle proposte della Commissione; molti di voi si rifiutano – giustamente – di accettare una riduzione del livello nazionale di protezione dei consumatori.</p>
      <p sl="en">Ci siamo già inoltrati nel terzo anno di discussione su questo provvedimento legislativo; mi sembra giunto il momento che i colegislatori individuino una soluzione. A tal proposito esprimo una gratitudine particolare alle vostre commissioni, ai relatori, onorevoli Schwab e Wallis, e ai relatori ombra per il tenace lavoro con cui hanno cercato di raggiungere un compromesso. Il Consiglio ha approvato un approccio complessivo all’inizio di quest’anno; ha deciso di restringere sensibilmente il campo di applicazione della proposta, concentrandosi in maniera specifica sui contratti negoziati a distanza e al di fuori dei locali commerciali.</p>
      <p sl="en">La Commissione ritiene che l’approccio complessivo del Consiglio rappresenti un buon punto di partenza per la ricerca di un compromesso valido. In termini generali, è coerente con l’obiettivo di migliorare il funzionamento del mercato interno creando contemporaneamente un valore aggiunto per i consumatori. So bene che i vostri emendamenti mirano a introdurre miglioramenti ulteriori; scorgo numerosi saggi suggerimenti tesi a incrementare ancor più la protezione dei consumatori. Come ho già osservato, la direttiva sui diritti dei consumatori deve fondarsi sui diritti: deve essere degna di tale definizione.</p>
      <p sl="en">Vi faccio alcuni esempi: posso accettare senza problemi l’emendamento n. 122, il quale stabilisce che i consumatori non devono sostenere costi per la restituzione di beni, in caso di recesso, se il prezzo dei beni da rispedire supera l’importo di 40 euro; non mi oppongo neppure all’estensione a un anno del periodo di recesso, qualora il consumatore non sia stato informato del suo diritto di recesso (emendamento n. 116); potrei altresì sostenere una soluzione armonizzata per la lotta contro i cosiddetti prezzi trappola via Internet (paragrafo 1, lettere (a) e (b) dell’emendamento n. 107).</p>
      <p sl="en">Non vi sorprenderete, però, se vi annuncio che non sono in grado di accettare tutti gli emendamenti presentati. Prendiamo per esempio l’emendamento n. 141. Benché l’obiettivo sia anche per me quello di promuovere il mercato interno, mi sembra eccessivo imporre ai commercianti a distanza l’obbligo di consegnare beni o prestare servizi in qualsiasi altro Stato membro.</p>
      <p sl="en">Dopo tanto tempo, e nonostante le differenze che ancora persistono, scorgo una luce in fondo al tunnel; confido che un compromesso accettabile ed equilibrato sia ora a portata di mano. Non risparmierò gli sforzi per aiutarvi a raggiungere tale compromesso.</p>
    </intervention>
    <intervention id="3-224-000" speaker_id="4544" name="Diana Wallis" is_mep="True" mode="spoken">
      <p sl="en">relatore per parere della commissione giuridica. − Signor Presidente, abbiamo intrapreso tutti insieme un viaggio lunghissimo che continua ancora, anche se ormai speriamo di giungere presto a destinazione. A nome della commissione giuridica, desidero ringraziare l’onorevole Schwab per il lavoro che ha svolto. Nel corso degli anni, abbiamo chiaramente percepito le difficoltà poste dalle differenti concezioni giuridiche, che ostacolano le concrete opportunità aperte a consumatori e PMI nel mercato interno.</p>
      <p sl="en">Abbiamo compiuto alcuni progressi in relazione all’accordo che ora è giunto in Parlamento. Purtroppo, la commissione giuridica avrebbe voluto intervenire in maniera più incisiva, per esempio riguardo al capitolo 5 sulle clausole abusive, e specialmente in fatto di trasparenza; in questo settore la nostra commissione avrebbe veramente auspicato progressi più sensibili. So che il Consiglio ritiene la nostra posizione forse troppo audace; ma per noi si tratta di un passo che potrebbe essere importantissimo dal punto di visita del mercato interno, oltre che dei diritti dei consumatori, come lei ha argomentato con tanta persuasiva eloquenza, signora Commissario.</p>
      <p sl="en">Abbiamo percorso un lungo cammino; abbiamo effettuato la revisione dell’acquis relativo ai consumatori. Non abbiamo riesaminato tutte le direttive che il predecessore della signora Commissario avrebbe desiderato; possiamo compiere qualche piccolo progresso. Spero che continueremo i colloqui e le discussioni, e forse otterremo qualche risultato valido.</p>
    </intervention>
    <intervention id="3-225-000" speaker_id="40599" name="Sirpa Pietikäinen" is_mep="True" mode="spoken">
      <p sl="en">relatore per parere della commissione per i problemi economici e monetari. − Signor Presidente, in primo luogo desidero ringraziare i colleghi per l’eccellente collaborazione, e specialmente l’onorevole Schwab della commissione per il mercato interno e la protezione dei consumatori, che si è prodigato con instancabile spirito di cooperazione per portare avanti questa relazione. La proposta della Commissione europea aveva lasciato ampi margini di miglioramento.</p>
      <p sl="en">Dal punto di vista della commissione per i problemi economici e monetari vorrei soffermarmi su tre problemi. È un risultato positivo che i beni digitali siano stati inseriti nella proposta, ed è positivo il chiaro segnale a favore dello sviluppo, in futuro, di metodi alternativi per la composizione delle controversie. I prodotti finanziari innovativi e/o di piccole dimensioni si dovranno prendere in considerazione nel quadro di direttive dedicate specificamente al settore finanziario oppure in una futura direttiva sulla protezione dei consumatori.</p>
      <p sl="en">Ultima ma non meno importante considerazione, mi auguro che le prossime misure previste dalla Commissione assicurino un elevato livello di protezione dei consumatori, che conduca infine alla piena armonizzazione delle norme in materia di protezione dei consumatori nell’Unione europea.</p>
    </intervention>
    <intervention id="3-226-000" speaker_id="96757" name="Raffaele Baldassarre" is_mep="True" mode="spoken">
      <p sl="it">a nome del gruppo PPE . – Signor Presidente, gentile Commissaria, onorevoli colleghi, voglio complimentarmi con il collega Schwab per il lavoro svolto finora e per l'ottima cooperazione ottenuta tra la commissione giuridica e la commissione IMCO.</p>
      <p sl="it">L'aver previsto gradi diversi di armonizzazione delle norme ci permetterà di raggiungere importanti risultati, che forniranno un reale valore aggiunto per i cittadini europei. Su tutti il diritto di recesso di quattordici giorni e le nuove norme sui requisiti di informazione, non solo per quanto riguarda il prezzo ma anche sull'identità e il recapito del venditore. Si tratta di interventi migliorativi, che accresceranno la fiducia dei consumatori soprattutto negli acquisti transfrontalieri, offrendo una certezza giuridica fondamentale per lo sviluppo del commercio elettronico.</p>
      <p sl="it">Questa direttiva porrà inoltre le basi per altre misure complementari, a partire dalla riforma del diritto dei contratti europeo fino al processo di revisione dei meccanismi di risoluzione alternativa delle controversie. Questo fondamentale intervento di armonizzazione è una condizione sine qua non per la realizzazione di un mercato interno incentrato sui diritti dei propri consumatori e al servizio dei cittadini dell'Unione europea.</p>
      <p sl="it">Circa un anno fa, il professor Monti diceva nel suo rapporto al Presidente Barroso: "I consumatori e il loro benessere devono essere al centro della prossima fase del mercato unico". Innanzitutto il legislatore dovrebbe raggiungere quanto prima un accordo sul progetto di direttiva riguardante i diritti del consumatore, in modo da garantire un alto livello di protezione in un mercato al dettaglio integrato. Questo provvedimento risponde pienamente alle esigenze poste, e io sono convinto che il collega Schwab saprà mantenere la necessaria determinazione nei complessi negoziati che seguiranno prima dell'adozione finale del testo.</p>
    </intervention>
    <intervention id="3-227-000" speaker_id="1913" name="Evelyne Gebhardt" is_mep="True" mode="spoken">
      <p sl="de">a nome del gruppo S&amp;D. – Signor Presidente, onorevoli colleghi, siamo passati attraverso una fase negoziale veramente aspra, dal momento che all’inizio delle discussioni, onorevole Schwab, le opinioni erano profondamente divise. Analogamente, non è stato facile decidere un corso d’azione ragionevole.</p>
      <p sl="de">Questi negoziati hanno comunque effettivamente prodotto miglioramenti significativi, anche dopo il voto in sede di commissione parlamentare, che ha finalmente reso possibile al mio gruppo votare, domani, a favore di questo pacchetto di compromesso. Dopo tutte le discussioni che abbiamo tenuto, comprendete bene quale sia il peso di questa vicenda.</p>
      <p sl="de">Abbiamo veramente introdotto una serie di miglioramenti. Di conseguenza, il principio fondamentale della direttiva è oggi, ancora una volta, quello dell’armonizzazione minima – con l’eccezione dei settori che si devono armonizzare completamente, un obiettivo che ci stava particolarmente a cuore. Abbiamo escluso i servizi sociali, l’assistenza sanitaria e i giochi di fortuna dal campo di applicazione della direttiva, in quanto si tratta di settori che esigono una regolamentazione speciale, e ai quali non si possono applicare gli stessi principi che valgono per i servizi commerciali, i prodotti di base o il commercio al dettaglio; si è trattato quindi di uno dei punti più importanti. Abbiamo reso notevolmente più rigoroso l’obbligo di informare i cittadini, ossia i consumatori. Per tale motivo desidero annunciare chiaramente alla Presidente in carica del Consiglio che l’ipotesi di cancellare il capitolo 2, ossia di eliminare precisamente i settori cui deve applicarsi l’obbligo di informazione, per il gruppo dell’Alleanza progressista dei socialisti e democratici al Parlamento europeo è assolutamente inaccettabile.</p>
      <p sl="de">Abbiamo incluso nel campo di applicazione della direttiva i prodotti elettronici, cosa che non era prevista nella proposta originaria della Commissione. La vendita a distanza via Internet è però uno dei settori cruciali che sono stati inclusi; in dirittura d’arrivo, siamo riusciti anche a migliorare le disposizioni concernenti le vendite porta a porta. Ecco gli sviluppi positivi che ci hanno messo in grado di sostenere la direttiva.</p>
      <p sl="de">Non posso negare che sussistano ancora alcuni problemi, in particolare per quanto riguarda le clausole contrattuali abusive nel capitolo 5. Giudichiamo assai insoddisfacenti le disposizioni in materia, e su questo occorrerà approfondire il lavoro oppure, se necessario, eliminare l’intera sezione. Un aspetto ancor più problematico è però la completa esclusione dei servizi finanziari dall’obbligo di fornire informazioni; siamo di fronte, mi sembra, a un grave problema che dovremo discutere in maniera più approfondita, signora Commissario, perché i servizi finanziari erano compresi nelle vostre proposte e non si dovrebbero introdurre cambiamenti.</p>
      <p sl="de">In sintesi, voteremo a favore del pacchetto di compromesso e voteremo a favore del rinvio in commissione della direttiva, ma ciò non significa che accettiamo di adottare la direttiva in prima lettura.</p>
    </intervention>
    <intervention id="3-228-000" speaker_id="97022" name="Robert Rochefort" is_mep="True" mode="spoken">
      <p sl="fr">a nome del gruppo ALDE. – Signor Presidente, onorevoli colleghi, il testo in discussione è assai importante. Non si tratta di una rivoluzione; non possiamo affermare che prima non funzionasse nulla e che ora tutto sia perfetto. Il testo attuale presenta però una serie di notevoli progressi, in questa fase provvisoria del nostro lavoro.</p>
      <p sl="fr">A mio avviso i progressi principali riguardano la migliore regolamentazione della vendita a distanza, specialmente via Internet (capitolo III), perché in questo settore occorre rinforzare i diritti dei consumatori. Il commercio elettronico è utilissimo: amplia la scelta dei consumatori, consente loro di spuntare i prezzi più bassi e permette infine alle piccole e medie imprese e agli artigiani di trovare nuovi sbocchi.</p>
      <p sl="fr">Per progredire in questo campo, dovevamo adottare un metodo autenticamente europeo: effettuare cioè, per pochi aspetti specifici, una completa armonizzazione di diritti e doveri di tutti. Concretamente, un cliente italiano che faccia un acquisto su un sito tedesco o belga saprà, d’ora in poi, di godere di identici diritti e della stessa protezione; saranno questi gli effetti della direttiva.</p>
      <p sl="fr">Grazia alla direttiva, il periodo di recesso per il consumatore verrà esteso a quattordici giorni in tutta l’Unione; il consumatore stesso conoscerà subito l’importo totale da pagare, senza dover temere brutte sorprese successive; grazie al doppio clic, egli potrà verificare correttamente il proprio ordine.</p>
      <p sl="fr">È ovvio che tutto questo sconvolgerà qualche abitudine radicata. In molti Stati membri, il diritto nazionale contiene sottigliezze che tutti considerano fondamentali, benché siano completamente ignote ai paesi vicini. Vivere insieme in Europa significa imparare a modificare lievemente le proprie abitudini a vantaggio della Comunità e dell’interesse generale.</p>
      <p sl="fr">Diciamolo chiaramente: questo testo ha ancora bisogno di miglioramenti, che noi dovremo apportare nelle prossime settimane, insieme al Consiglio e alla Commissione. Ho apprezzato lo spirito di apertura che abbiamo potuto constatare a questo riguardo. Abbiamo già compiuto un lavoro notevolissimo grazie al nostro relatore, l’onorevole Schwab, che ringrazio cordialmente; ma il risultato più concreto di questo lavoro sta soprattutto nel fatto che domani gli emendamenti verranno adottato da tutti i gruppi politici. La fiducia dei consumatori nel mercato interno dell’Unione europea è fragilissima; tale unanime consenso politico era dunque necessario per conservarla e, se possibile, irrobustirla.</p>
    </intervention>
    <intervention id="3-229-000" speaker_id="23788" name="Adam Bielan" is_mep="True" mode="spoken">
      <p sl="pl">a nome del gruppo ECR. – Signor Presidente, desidero in primo luogo ringraziare l’onorevole Schwab, autore della relazione di cui discutiamo oggi, per la tenacia con cui si è impegnato nell’elaborazione di questa direttiva.</p>
      <p sl="pl">Due anni e mezzo di intenso lavoro su questo documento ci hanno consentito di giungere a un compromesso che nella sua forma definitiva – mi auguro – offrirà una certezza giuridica più salda ai consumatori dei 27 Stati membri nel settore delle vendite a distanza, soprattutto per quanto riguarda le transazioni via Internet. Spero anche che grazie a questa direttiva i consumatori guarderanno con maggior fiducia al commercio transfrontaliero e agli acquisti online, per effetto dei miglioramenti e dell’armonizzazione di alcuni nuovi diritti e della maggiore chiarezza conferita ad altri diritti già esistenti. Per fare un altro esempio, con la standardizzazione degli obblighi d’informazione per i contratti negoziati a distanza e al di fuori dei locali commerciali, la direttiva mira anche incoraggiare un maggior numero di commercianti a entrare nei nuovi mercati dell’Unione europea, sviluppo che a sua volta migliorerebbe le prestazioni del mercato interno. Mi auguro che ciò costituisca uno stimolo positivo, soprattutto per quanto riguarda la diffusione delle vendite online; e spero anche che ne traggano vantaggio i consumatori, con l’intensificazione della concorrenza a loro favore nel mercato interno.</p>
      <p sl="pl">Vorrei mettere in risalto alcune delle questioni più importanti. In primo luogo, abbiamo cercato di redigere un testo equilibrato, che fosse vantaggioso per i consumatori di tutta l’Unione, ma senza avere effetti negativi per i commercianti, e in particolare per l’attività delle piccole e medie imprese nell’Unione.</p>
      <p sl="pl">In secondo luogo, constato con soddisfazione che siamo riusciti a negoziare un testo pragmatico, adottando un approccio combinato di armonizzazione minima e massima: ciò significa che quegli Stati membri, i quali già possiedono un livello assai elevato di protezione dei consumatori in alcuni campi, non sono stati danneggiati. Siamo riusciti anche a introdurre disposizioni chiare e uniformi su casi specifici, e quindi le transazioni effettuate via Internet, per esempio, diventeranno più semplici.</p>
      <p sl="pl">Sono anche lieto che in sede di commissione giuridica sia stato possibile negoziare il capitolo 5 sulle clausole contrattuali abusive in forma costruttiva. Questo capitolo regola contratti che di solito non vengono negoziati individualmente dai consumatori e spesso offrono a commercianti disonesti il pretesto per compiere ogni sorta di abusi.</p>
      <p sl="pl">Mi rammarico però che – nonostante l’accordo che abbiamo raggiunto – il testo della direttiva contenga ancora alcuni punti deboli. Sono certo comunque che, impegnandoci, sapremo correggere tali carenze nella prossima fase negoziale, assicurando vantaggi concreti ai consumatori e anche ai commercianti europei (infatti, non dobbiamo dimenticare neanche questi ultimi).</p>
    </intervention>
    <intervention id="3-230-000" speaker_id="96703" name="Emilie Turunen" is_mep="True" mode="spoken">
      <p sl="da">a nome del gruppo Verts/ALE. – Signor Presidente, onorevoli colleghi, onorevole Schwab, il mercato interno dell’Unione europea è una pietra miliare della cooperazione europea e – come la Commissione ha giustamente notato l’anno scorso nel progetto dell’Atto per il mercato unico – i cittadini, cioè noi europei, devono essere l’elemento centrale dell’opera tesa a sviluppare il mercato unico. Ecco una considerazione da tener presente quando, domani, voteremo in Parlamento la direttiva sui diritti dei consumatori – una direttiva alla quale lavoriamo ormai da molti anni. Come tutti sappiamo, il testo su cui ci accingiamo a votare domani è una revisione completa del progetto che avevamo ricevuto dalla Commissione europea nell’autunno del 2008; l’attenzione del Parlamento, infatti, si è concentrata su quei settori in cui norme comuni a livello di Unione europea possono recare un reale beneficio sia ai consumatori che alle imprese. D’altra parte, volevamo concedere agli Stati membri la possibilità di emanare provvedimenti legislativi supplementari, ove ciò sembri opportuno.</p>
      <p sl="da">In termini specifici, ciò significa che i consumatori europei noteranno un cambiamento in primo luogo al momento di effettuare acquisti via Internet in negozi online esteri. La nuova direttiva introdurrà norme uniformi per il commercio via Internet in Europa, con conseguenti numerosi vantaggi per i consumatori. Ricorderò tre soli esempi: in primo luogo, tutti i consumatori europei potranno fruire di un periodo di recesso di quattordici giorni, quando effettueranno un acquisto online in uno Stato membro dell’Unione europea. In secondo luogo, il prezzo complessivo del prodotto deve essere specificato prima che il cliente accetti di effettuare l’acquisto. In terzo luogo, deve essere possibile contattare agevolmente il venditore, qualora insorgano problemi. Un quarto aspetto, di grande importanza per noi del gruppo Verde/Alleanza libera europea, era quello di varare una direttiva in grado di far fronte agli sviluppi futuri. Un prodotto non è solo una cosa fisicamente tangibile; al giorno d’oggi può anche trattarsi di un bene intellettuale, come nel caso di un articolo di software o di un brano musicale da scaricare. Sono lieta quindi che nel testo siano stati inseriti anche i prodotti digitali.</p>
      <p sl="da">La proposta su cui voteremo domani, e che il gruppo dei Verdi è in grado di sostenere, non è un provvedimento legislativo perfetto: avremmo desiderato una direttiva più ampia e ambiziosa, e avremmo voluto progredire in tutti i settori. La politica è però l’arte del possibile, e il possibile è quello che abbiamo raggiunto in questo caso. Nel complesso, ritengo che il Parlamento abbia ottenuto un risultato ragionevole, che andrà a vantaggio dei consumatori europei.</p>
    </intervention>
    <intervention id="3-231-000" speaker_id="28514" name="Kyriacos Triantaphyllides" is_mep="True" mode="spoken">
      <p sl="el">a nome del gruppo GUE/NGL. – Signor Presidente, il nostro gruppo politico si è prefisso, fin dall’inizio, l’obiettivo di impedire qualsiasi riduzione dei diritti dei consumatori nell’Unione europea. Benché assai ambiziosa, l’originaria proposta della Commissione non era tale da soddisfare le esigenze di tutti i consumatori dell’Unione europea. Per questo motivo abbiamo tracciato una linea rossa che ha posto un limite alla proposta di una direttiva completamente armonizzata, quando è risultato chiaro che ciò avrebbe comportato un minor livello di protezione per i consumatori dell’Unione europea.</p>
      <p sl="el">Nella proposta di direttiva del Parlamento si segnalano due elementi particolarmente importanti. Abbiamo ora una proposta completamente nuova, avanzata dal Parlamento, assai diversa da quella presentata dalla Commissione e in forma diversa dal Consiglio. Il nocciolo di questa proposta è un approccio misto dal punto di vista dell’armonizzazione, che lascia agli Stati membri la libertà – se lo desiderano – di fissare un livello più elevato di protezione dei consumatori.</p>
      <p sl="el">Il secondo punto riguarda le esclusioni dal campo di applicazione della direttiva. Abbiamo insistito fin dall’inizio per escludere dal campo di applicazione della direttiva i servizi sociali, i servizi sanitari e il gioco d’azzardo, poiché si tratta di settori del tutto estranei alla logica del rapporto tra cliente e consumatore, che esigono un approccio differente. Notiamo con soddisfazione che si è tenuto conto di questo fattore.</p>
      <p sl="el">Il sostegno alla proposta del Parlamento non implica in alcun modo un sostegno incondizionato alla proposta della Commissione. Al contrario, stiamo ricercando una forte posizione unitaria, e invitiamo la Commissione e il Consiglio a tenere in seria considerazione l’essenza della proposta del Parlamento, soprattutto per quanto riguarda il grado di armonizzazione e altre disposizioni relative ai contratti di vendita.</p>
    </intervention>
    <intervention id="3-232-000" speaker_id="97196" name="Oreste Rossi" is_mep="True" mode="spoken">
      <p sl="it">a nome del gruppo EFD . – Signor Presidente, onorevoli colleghi, customer right è solo uno dei tanti esempi di come in questo momento storico le istituzioni europee abbiano grosse difficoltà a compiere atti di grande importanza giuridica e politica.</p>
      <p sl="it">Noi vorremmo che non si perdesse tutto il lavoro fatto e le cose positive raggiunte come, per esempio, quanto apportato dal nostro emendamento sul diritto di regresso, volto ad introdurre un miglioramento netto per l'attività dei piccoli commercianti senza ledere alle prerogative dei consumatori. Se l'esito delle trattative con il Consiglio sarà quello di cancellare le cose buone che il relatore e i gruppi avevano introdotto in una proposta nata male, oppure se l'esito sarà quello di innalzare il livello di armonizzazione generale della direttiva, noi non potremmo che passare ad un voto di tipo negativo.</p>
      <p sl="it">Ad ogni modo, la responsabilità di questa situazione non è del Parlamento europeo ma della Commissione europea. Ci sono temi dove anche noi eurocritici della Lega Nord siamo pronti a dire sì ad un alto livello di armonizzazione, ma solo quando questo coincide con il buon senso, l'interesse dei cittadini, quello delle piccole e medie imprese e, perché no, delle prerogative degli Stati membri.</p>
      <p sl="it">Su un tema complesso come quello della protezione dei consumatori occorreva fin dall'inizio un approccio che tenesse conto di tutto questo. Vediamo in modo positivo il ritiro di molti emendamenti con cui si rimettevano in discussione questioni già risolte. È fondamentale che se il testo dovesse uscire dall'Aula rispettando gli emendamenti concordati, il Consiglio lo accetti integralmente.</p>
    </intervention>
    <intervention id="3-233-000" speaker_id="96981" name="Franz Obermayr" is_mep="True" mode="spoken">
      <p sl="de">Signor Presidente, talvolta si rende difficile ai consumatori comprendere le conseguenze delle proprie azioni; così avviene, per esempio, nei casi in cui si scaricano contenuti digitali. Tutti sono abituati a scaricare gratuitamente contenuti da Internet, ma in qualche caso il costo non viene comunicato ai consumatori, che scaricano così un abbonamento senza accorgersene, anche se desideravano un servizio una tantum. In questo caso occorre introdurre un diritto legale di recesso.</p>
      <p sl="de">Un altro settore che suscita critiche è l’intreccio tra vendite a distanza e porta a porta, poiché è assai facile che i cittadini si facciano cogliere alla sprovvista sulla porta di casa. D’altra parte, non dobbiamo imporre oneri superflui alle piccole e medie imprese per i contratti negoziati al di fuori dei locali commerciali. Per esempio, allorché un consumatore invita a casa propria, di propria iniziativa, un venditore o un parrucchiere, non c’è bisogno di aumentare la protezione, poiché non si può sostenere che il consumatore sia stato colto di sorpresa. Occorre perciò accordare ai consumatori una protezione ampia e razionale, ma è altrettanto importante, da parte nostra, tener conto degli interessi delle piccole e medie imprese.</p>
    </intervention>
    <intervention id="3-234-000" speaker_id="96674" name="Anna Maria Corazza Bildt" is_mep="True" mode="spoken">
      <p sl="en">Signor Presidente, il compromesso che stiamo esaminando rappresenta un passo assai positivo nella direzione giusta. Mi rallegro per l’accordo che abbiamo raggiunto sul diritto di recesso e gli obblighi di informazione per i contratti negoziati a distanza e fuori dei locali commerciali. Dobbiamo avere però il coraggio di spingerci più a fondo, in particolare per quanto riguarda i rimedi del difetto di conformità, le garanzie e le clausole abusive.</p>
      <p sl="en">Seguo attentamente da anni i dibattiti in materia, ma la mia tesi è stata e resta la piena armonizzazione. Sono convinta che norme comuni avvantaggino contemporaneamente consumatori e imprese. Trasparenza, certezza giuridica e concorrenza ampliano la scelta per i consumatori e snelliscono la burocrazia per le imprese. La sfida sta nel cogliere l’equilibrio più corretto.</p>
      <p sl="en">In fatto di elevata protezione dei consumatori e minori costi per le imprese, la direttiva sui diritti dei consumatori non deve trasformarsi in un tiro alla fune tra mercato e cittadini. Non dobbiamo neppure accettare l’errato presupposto che le norme nazionali proteggano i consumatori, mentre le norme comuni europee andrebbero a vantaggio delle imprese. È un’immagine falsa: non si può negare il fatto che i costi supplementari per le piccole e medie imprese sono destinati a trasformarsi in costi supplementari per i consumatori.</p>
      <p sl="en">Nel corso dell’intero processo il gruppo PPE è stato flessibile e costruttivo; la sinistra invece ha offerto una dimostrazione di rigido ostruzionismo, riducendo il dibattito a un asfissiante esercizio di diritto comparativo, a una contrattazione fra norme nazionali. A mio avviso invece dovrebbe prevalere l’interesse comune dei cittadini. L’armonizzazione minima integrata da eccezioni nazionali – cioè la soluzione proposta dai socialdemocratici – impedisce semplicemente ai cittadini di sfruttare fino in fondo i vantaggi del mercato comune. In un periodo di crisi, mentre il protezionismo rialza la testa, darsi al populismo è facile ma anche irresponsabile. Sostengo senza riserve lo splendido lavoro compiuto dall’onorevole Schwab, cui auguro il miglior successo per i negoziati che lo attendono.</p>
      <p sl="en">Concludo osservando che la direttiva sui diritti dei consumatori costituisce una pietra miliare nel rilancio del mercato unico, allo scopo di rafforzare la fiducia e stimolare la crescita, la competitività e l’occupazione; del resto, è quanto si attendono i cittadini europei.</p>
    </intervention>
    <intervention id="3-235-000" speaker_id="28338" name="Antonio Masip Hidalgo" is_mep="True" mode="spoken">
      <p sl="es">Signor Presidente, alcuni punti fondamentali richiedono ancora miglioramenti, per cui dobbiamo rinviare la relazione in commissione.</p>
      <p sl="es">L’iter parlamentare di questa relazione non si è dunque ancora concluso.</p>
      <p sl="es">La proposta iniziale non era di buona qualità; è questo il giudizio che hanno espresso le associazioni dei consumatori nazionali ed europee. In particolare, stimo molto l’Unione dei consumatori delle Asturie e il suo presidente, l’instancabile Dacio Alonso.</p>
      <p sl="es">Siamo riusciti a far riesaminare il principio generale della massima armonizzazione possibile, contenuto nel vecchio articolo 4. Dobbiamo affermare in maniera inequivocabile che attuare la massima armonizzazione possibile fra gli Stati membri ridurrebbe la protezione per molti consumatori, poiché parecchi paesi vantano una tradizione più robusta in materia di protezione dei diritti dei consumatori.</p>
      <p sl="es">Desidero comunque insistere su alcuni aspetti essenziali. In primo luogo, l’elenco delle clausole contrattuali abusive non deve essere esaustivo; in altre parole, ogni Stato membro può aumentare il numero delle clausole che considera inaccettabili e non valide nei contratti con i consumatori. In secondo luogo, l’onere della prova deve essere invertito, in modo che spetti al commerciante dimostrare che clausole diverse da quelle consuete sono state negoziate individualmente. E infine, le clausole contrattuali devono essere espresse in maniera chiara e comprensibile.</p>
      <p sl="es">Continuiamo a opporci all’introduzione della massima armonizzazione possibile in materia di clausole abusive.</p>
      <p sl="es">Secondo Eurobarometro, il 79 per cento dei commercianti ritiene che la completa armonizzazione in questo campo avrà effetti scarsi o nulli sulle loro attività all’estero.</p>
    </intervention>
    <intervention id="3-236-000" speaker_id="4538" name="Malcolm Harbour" is_mep="True" mode="spoken">
      <p sl="en">Signor Presidente, dovrebbe risultarle, mi sembra, che mi spettano due minuti e mezzo, perché non tutti i colleghi sono presenti. Nella mia qualità di presidente della commissione parlamentare, desidero in primo luogo rendere omaggio a tutti i deputati che si sono impegnati su questo tema. Mi rallegro nel vederli tutti presenti questa sera, guidati dell’onorevole Schwab, compresa una folta squadra di relatori ombra che ha dimostrato vivissimo interesse e non comune competenza in un settore tanto complesso.</p>
      <p sl="en">Condivido l’esortazione a procedere e decidere, rivolta ai colegislatori dal Commissario, signora Reding. La lentezza con cui ci si è mossi in questo senso è una spia evidente delle difficoltà che ancora sussistono, da parte sia del Parlamento che del Consiglio. Mi sembra che il Parlamento, com’è avvenuto per parecchi altri dossier in passato, abbia dimostrato la capacità di mediare un compromesso. A mio avviso il Parlamento domani dovrebbe votare gli emendamenti, manifestare la propria volontà con un chiaro segnale politico e poi rinviare la relazione in commissione.</p>
      <p sl="en">Ringrazio la Presidenza e il ministro, signora Győri, che ha sostenuto con grande impegno il punto di vista della Presidenza, per lo spirito di apertura con cui hanno considerato la nostra posizione, in seguito al cambiamento citato. Ciò non significa che ci siamo in alcun modo impegnati a portare avanti e concludere questi negoziati; abbiamo però il dovere, nei confronti dei cittadini e dei consumatori, di tenere una riunione aperta per verificare se esistono le basi di un accordo. Penso che questa sia l’opinione di tutti i colleghi.</p>
      <p sl="en">Tornando al dibattito odierno, dichiaro in primo luogo la mia ammirazione per l’entusiasmo dell’onorevole Corazza Bildt, ma devo aggiungere che la direttiva sui diritti dei consumatori non mi sembra affatto una pietra miliare. Sinceramente, la ritengo piuttosto la prima tappa di un difficile guado, dal momento che stiamo ancora attraversando acque tumultuose. Penso che si tratti di un cauto primo passo sulla strada dell’armonizzazione, in un campo in cui divampano violente emozioni e sono frequenti le agitazioni politiche. È comprensibile che, in diversi paesi, i consumatori e le organizzazioni che li rappresentano non gradiscano vedersi strappare diritti che già detenevano. A mio avviso è questo uno dei problemi più spinosi che abbiamo dovuto affrontare.</p>
      <p sl="en">Ora, mi sembra, disponiamo di un compromesso che offre un concreto valore aggiunto ai consumatori e alle imprese, soprattutto in materia di commercio transfrontaliero e via Internet. Dobbiamo sostenere questi e altri settori, ma ecco, in ultima analisi, il messaggio che desidero inviare alla signora Commissario: abbiamo assolutamente bisogno di un quadro entro il quale operare per raggiungere una migliore armonizzazione. Ora possiamo contare solo su una lunga serie di iniziative frammentarie, compreso il suo lavoro sui contratti stipulati con i consumatori, e di altre revisioni. Abbiamo assolutamente bisogno di un approccio strategico di lungo respiro, che ci aiuti a superare le tappe del guado e a raggiungere la pietra miliare.</p>
    </intervention>
    <intervention id="3-237-000" speaker_id="28275" name="Małgorzata Handzlik" is_mep="True" mode="spoken">
      <p sl="pl">Signor Presidente, signora Commissario, per prima cosa desidero ringraziare l’onorevole Schwab per l’impegno con cui si è dedicato a questa proposta. Come egli stesso probabilmente sa meglio di chiunque altro, non si è trattato di un compito facile. Nel corso dell’elaborazione della direttiva abbiamo spesso sottolineato l’importanza che essa riveste per i consumatori, ma è altrettanto importante per il commercio, in particolare per il commercio elettronico e gli acquisti transfrontalieri.</p>
      <p sl="pl">La cosa che sta maggiormente a cuore ai consumatori che effettuano acquisti online è che i beni o i servizi ordinati vengano forniti effettivamente, e che siano conformi alla qualità dichiarata. Dobbiamo perciò assicurare qualità e trasparenza alle norme poste a protezione dei consumatori. Nell’ambito di questo dibattito, però non dobbiamo dimenticare neppure i commercianti, i quali si attendono norme che non li gravino di oneri eccessivi. Nell’elaborazione di questa direttiva siamo riusciti a conciliare gli interessi dei consumatori con quelli dei commercianti?</p>
      <p sl="pl">A mio parere le discussioni che proseguono ormai da quasi due anni ci hanno avvicinato a quest’obiettivo, che però non abbiamo ancora raggiunto. Penso che i consumatori trarrebbero vantaggio assai maggiore da un livello massimo di armonizzazione normativa, che renderebbe assai più agevole l’attività delle aziende che operano nel campo del commercio elettronico. Noto comunque con piacere che su parecchi temi cruciali siamo riusciti a individuare soluzioni che soddisfano idealmente le esigenze dei consumatori, tenendo conto, allo stesso tempo, della realtà dell’attività imprenditoriale. Ricordo per esempio il provvedimento che concede ai consumatori un limite di 14 giorni per recedere da un contratto, e apprezzo pure l’emendamento che offre ai commercianti la possibilità di far dipendere il rimborso dalla notifica scritta del consumatore. È questo un elemento essenziale della direttiva, che segnala come, in determinati casi, alcuni obblighi spettino anche ai consumatori, oltre che ai commercianti.</p>
      <p sl="pl">Incoraggio infine il Consiglio e la Commissione europea a spingersi alla ricerca di un accordo ambizioso.</p>
    </intervention>
    <intervention id="3-238-000" speaker_id="28177" name="Bernadette Vergnaud" is_mep="True" mode="spoken">
      <p sl="fr">Signor Presidente, signora Commissario, onorevoli colleghi, in primo luogo vorrei congratularmi con il relatore, onorevole Schwab, e con tutti i relatori ombra – tra cui in particolare l’onorevole Gebhardt – per il lavoro che hanno compiuto.</p>
      <p sl="fr">L’originaria proposta della Commissione era veramente assurda poiché, cercando di armonizzarlo completamente, metteva in realtà a repentaglio il livello di protezione dei consumatori. Un tale approccio si giustifica solo allorché l’armonizzazione viene effettuata verso l’alto, e non verso il basso come si voleva fare in questo caso.</p>
      <p sl="fr">Accolgo quindi con favore gran parte dei compromessi che sono stati raggiunti, e che lasciano agli Stati membri la possibilità di applicare norme più severe, se lo ritengono opportuno, garantendo però un elevato livello minimo a tutti i consumatori dell’Unione. La durata massima dei contratti è dunque limitata a 12 mesi, vengono migliorate le informazioni sui contratti negoziati a distanza o fuori dei locali commerciali, mentre il pagamento viene richiesto solo dopo la scadenza del periodo di recesso, fissato a 14 giorni.</p>
      <p sl="fr">D’altra parte, è inaccettabile mantenere un’armonizzazione completa per il capitolo 5, che riguarda le clausole abusive. A parte il fatto che il livello di protezione scelto è insoddisfacente, ciò equivale a ignorare la realtà delle pratiche fraudolente, cui occorre rispondere con un livello di efficacia che la legislazione europea non può offrire.</p>
      <p sl="fr">In tali circostanze, togliere qualsiasi spazio di manovra in questo campo agli Stati membri sembra irresponsabile. Di conseguenza, mi auguro che i colegislatori riescano a presentare un testo equilibrato che garantisca un concreto nucleo comune di elevata protezione.</p>
    </intervention>
    <intervention id="3-239-000" speaker_id="96704" name="Edvard Kožušník" is_mep="True" mode="spoken">
      <p sl="cs">Signor Presidente, desidero anzitutto ringraziare l’onorevole Schwab ed elogiare il suo lavoro; egli infatti si è destreggiato con estrema abilità in una massa di 1 600 emendamenti, inserendo infine nella relazione una serie di saggi compromessi. Noto con soddisfazione che l’onorevole Schwab è riuscito a conservare i due principi fondamentali dell’originaria proposta della Commissione: il principio del “regolamentare meglio”, che semplifica e aggiorna le norme così da eliminare le barriere del mercato interno con cui devono quotidianamente scontrarsi gli imprenditori che operano nei paesi dell’Unione europea; e il secondo principio, che invita a introdurre la massima armonizzazione possibile nel diritto dei consumatori, eliminando le molte esclusioni previste dai singoli Stati.</p>
      <p sl="cs">Anche se alla fine non siamo riusciti a concordare una piena armonizzazione in tutti i capitoli della direttiva, il nuovo accordo rappresenterà un importantissimo passo in avanti che comporterà l’eliminazione delle barriere frapposte al commercio transfrontaliero e, in ultima analisi, una concorrenza più vivace sul mercato interno.</p>
    </intervention>
    <intervention id="3-240-000" speaker_id="4283" name="Kurt Lechner" is_mep="True" mode="spoken">
      <p sl="de">Signor Presidente, temo di dover raffreddare l’entusiasmo: nonostante i numerosi miglioramenti alla proposta della Commissione europea, introdotti nel corso delle consultazioni con le commissioni parlamentari – per i quali dobbiamo ringraziare soprattutto il relatore, l’onorevole Schwab –, a mio parere l’attuale pacchetto contiene un’eccessiva quantità di norme destinata a produrre una legislazione di soffocante complessità. Operare in queste condizioni sarà difficilissimo, in particolare per le piccole e medie imprese; per di più, i consumatori non otterranno reali benefici, gli effetti in termini di armonizzazione saranno minimi e non si registreranno progressi né dal punto di vista del mercato interno, né per la posizione dell’Europa come sede di attività economiche.</p>
      <p sl="de">Dato il breve tempo a disposizione posso soffermarmi, purtroppo, su un unico punto. La proposta della Commissione ha notevolmente esteso il campo di applicazione di due definizioni, con un impeto davvero sproporzionato, come dimostrano del resto i 1 600 emendamenti presentati. È stato difficile avviare una discussione razionale su questo tema in Parlamento. La Commissione, poi, non ha fornito alcuna giustificazione per l’estensione di queste definizioni; non si riesce a reperire alcun tentativo di giustificazione né negli allegati, né nella documentazione presentata al Parlamento. Uno dei due casi riguarda i contratti di vendita a distanza; fortunatamente l’estensione è stata rinviata al processo di consultazione ed è stata modificata – sviluppo che accogliamo con grande favore. Il secondo caso riguarda però i contratti negoziati fuori dei locali commerciali, ed è appunto questo l’aspetto che vorrei esaminare.</p>
      <p sl="de">In futuro, qualsiasi contratto negoziato al di fuori dei locali commerciali di una ditta sarà soggetto a una massa di normative e diritti di recesso, anche qualora – ce lo ha fatto notare l’onorevole Obermayr – sia stato il consumatore stesso a invitare a casa propria l’elettricista, il muratore, l’imbianchino, il falegname o qualsiasi altro artigiano. So bene che a questo principio esistono numerose eccezioni, perfezionate nel contenuto e nella formulazione proprio da lei, onorevole Schwab, e dalla commissione parlamentare. Rimane ancora, però, un enorme numero di trappole legali, che potrebbero avere effetti disastrosi sulle piccole e piccolissime imprese, mettendone addirittura a repentaglio l’esistenza.</p>
      <p sl="de">A mio avviso, questa parte della proposta è superflua, e si potrebbe eliminare senza difficoltà, insieme ai capitoli 4 e 5. In tal caso, il resto della proposta e delle consultazioni non sarebbe affatto di cattiva qualità.</p>
    </intervention>
    <intervention id="3-241-000" speaker_id="96925" name="Sylvana Rapti" is_mep="True" mode="spoken">
      <p sl="el">Signor Presidente, desidero ringraziare il relatore, onorevole Schwab, e la relatrice ombra socialista, onorevole Gebhardt. Rivolgo loro un ringraziamento e insieme un elogio, poiché con la paziente tenacia di cui hanno dato prova sono riusciti a condurre il Parlamento fino al traguardo del dibattito odierno: un’ottima base, mi sembra, per il lavoro del Commissario signora Reding, il cui intervento odierno ci dà motivo di ottimismo.</p>
      <p sl="el">Personalmente ritengo che l’armonizzazione minima costituisca un punto di partenza validissimo, e insieme assai pragmatico, per il nostro lavoro. Provengo da uno Stato – la Grecia – che ha raggiunto un elevatissimo livello di protezione dei diritti dei consumatori. Potete facilmente comprendere che non voglio assolutamente mettere a repentaglio quest’elevato livello di tutela.</p>
      <p sl="el">Devo ammettere che ho provato una forte inquietudine quando l’onorevole Schwab ha parlato di armonizzazione completa. È stata la prima volta che ho sentito fare un simile discorso, e mi ha ricordato un articolo che avevo letto una volta su una rivista: qualcuno ha cercato di costruire un volto femminile di incomparabile bellezza usando gli occhi di un’attrice, il naso di una cantante e la bocca di un’altra attrice. Ne è scaturito un risultato mostruoso.</p>
      <p sl="el">Faccio quest’analogia per ricordare che è possibile partire con le migliori intenzioni e non riuscire a cogliere il risultato desiderato. Proprio per questo sono convinta che l’armonizzazione minima costituisca il punto di partenza più adatto per il nostro lavoro.</p>
    </intervention>
    <intervention id="3-242-000" speaker_id="96850" name="Damien Abad" is_mep="True" mode="spoken">
      <p sl="fr">Signor Presidente, mi affretto in primo luogo a rendere omaggio all’operato del nostro relatore, l’onorevole Schwab, che ci ha consentito di raggiungere oggi su questo testo un ampio consenso, trasversale a tutti gruppi politici, nonostante un inizio tutt’altro che promettente.</p>
      <p sl="fr">Certo, la parola Europa dovrebbe essere sinonimo di progresso e risultati concreti, come possiamo constatare da queste proposte riguardanti i consumatori. D’ora in poi i cittadini europei avranno il diritto di recedere dal contratto, quando acquisteranno prodotti su piattaforme di aste online come eBay.</p>
      <p sl="fr">Siamo riusciti a produrre un testo che da un lato rafforzerà le condizioni quadro per l’incremento del commercio transfrontaliero all’interno dell’Unione europea, e dall’altro ci consentirà di evitare l’abbassamento del livello di protezione dei consumatori negli Stati membri; al contrario, tale livello verrà innalzato.</p>
      <p sl="fr">In primo luogo, condivido l’opinione per cui, se vogliamo consolidare l’uscita dalla recessione, dobbiamo creare nuove fonti di crescita, mentre grazie alla semplificazione e alla razionalizzazione del diritto europeo le nostre imprese potranno sfruttare in maniera più compiuta il potenziale del mercato unico. Sapevate che solo il 22 per cento degli acquisti effettuati in Europa avviene su scala transfrontaliera? Offrire alle imprese un quadro normativo migliore significa perciò anche contribuire alla ripresa economica.</p>
      <p sl="fr">Nel corso dei negoziati sul testo oggi in esame, abbiamo cercato di adottare un approccio ambizioso e insieme pragmatico, sulla base di un semplice principio: nessuna armonizzazione senza un livello equivalente di protezione. Mi rallegro quindi che sia stato possibile conservare alcuni aspetti delle legislazioni nazionali, che stanno molto a cuore ai consumatori dei vari Stati membri. Per quanto riguarda la Francia, i consumatori possono continuare a fruire della protezione offerta dalla garanzia per il “difetto nascosto”, oltre che del mantenimento della nostra legislazione altamente protettiva in materia di vendite porta a porta.</p>
      <p sl="fr">Inoltre, oggi stiamo dando la dimostrazione che il Parlamento europeo – partiti di destra e sinistra insieme – è capace di rispondere alle esigenze quotidiane dei cittadini; me ne rallegro. La soluzione, naturalmente, si può condensare nella formula “più Europa”, ma non qualsiasi tipo di Europa: abbiamo bisogno di un’Europa che protegga, rassicuri e offra opportunità agli europei, ai cittadini, ai consumatori e alle imprese.</p>
    </intervention>
    <intervention id="3-243-000" speaker_id="96718" name="Olga Sehnalová" is_mep="True" mode="spoken">
      <p sl="cs">Signor Presidente, in passato lo slogan “il cliente ha sempre ragione” valeva senza discussioni, le garanzie a vita non erano un’eccezione e la qualità era una questione d’onore. Il mondo di oggi è evidentemente diverso; oggi dobbiamo occuparci di diritti dei consumatori e protezione dei consumatori, nonché di una legislazione che li garantisca. La soddisfazione del cliente, a quanto sembra, non è più la miglior politica commerciale in molti casi, e anzi troppi esempi della vita quotidiana fanno pensare il contrario.</p>
      <p sl="cs">Per tali motivi è importante discutere approfonditamente questi provvedimenti legislativi, i quali non devono comportare un deterioramento dei diritti dei consumatori, bensì costituire una risposta alle nuove sfide che si profilano. Dobbiamo tener presente quanto siano differenziate le situazioni di partenza dei diversi paesi dell’Unione europea in materia di diritti dei consumatori. Dobbiamo prefiggerci l’obiettivo di rafforzare la protezione dei consumatori laddove finora il caos e l’incertezza giuridica regnanti hanno attirato una moltitudine di malintenzionati e minato la fiducia nel mercato interno. D’altra parte, dobbiamo mantenere un elevato livello di protezione dei consumatori laddove essa già esiste e opera efficacemente. È questo in sostanza l’approccio adottato dalla direttiva sui diritti dei consumatori, e quindi sostengo senza riserve la posizione del mio gruppo. Ringrazio inoltre, naturalmente, tutti i relatori per il vasto lavoro che hanno compiuto. La protezione dei consumatori non contrasta assolutamente con gli interessi degli imprenditori onesti; è vero l’esatto contrario.</p>
    </intervention>
    <intervention id="3-244-000" speaker_id="5956" name="Regina Bastos" is_mep="True" mode="spoken">
      <p sl="pt">Signor Presidente, esordisco congratulandomi con l’onorevole Schwab per la tenacia con cui ha negoziato quest’importante compromesso, ed elogio inoltre l’operato di tutti i colleghi che hanno collaborato con lui a questa relazione.</p>
      <p sl="pt">Noi non desideriamo solo garantire un livello di protezione più elevato ai consumatori europei; vogliamo anche che le imprese europee – di qualunque dimensione – siano messe in grado di fornire beni e servizi, in tutti i 27 Stati membri, senza doversi scontrare con inutili ostacoli giuridici.</p>
      <p sl="pt">La nuova direttiva porrà fine alla frammentazione legislativa che ha intralciato finora la partecipazione al mercato transfrontaliero e imprimerà un vivace stimolo al mercato interno. Voglio sottolineare le nuove disposizioni concernenti le informazioni da fornire ai consumatori, che devono essere chiare, comprensibili e comunicate in tempo utile.</p>
      <p sl="pt">È importante altresì che l’onere della prova, per quanto riguarda gli obblighi d’informazione, ricada sul commerciante. Le norme sui contratti a distanza, soprattutto quelli negoziati per via telefonica o tramite Internet, dovranno essere definite esplicitamente e i consumatori saranno protetti da meccanismi semplici ed efficaci. Siamo certi che, alla fine dei negoziati istituzionali, la nuova direttiva contribuirà a rendere l’Unione europea più competitiva e dinamica, come ci si può attendere in un’economia globale.</p>
    </intervention>
    <intervention id="3-245-000" speaker_id="28295" name="Antolín Sánchez Presedo" is_mep="True" mode="spoken">
      <p sl="es">Signor Presidente, il fatto di aver portato a compimento la direttiva sui diritti dei consumatori, forgiando così uno strumento orizzontale in grado di semplificare, sintetizzare e integrare le quattro direttive già esistenti, è senz’altro una notizia positiva.</p>
      <p sl="es">Un mercato interno caratterizzato da un elevato livello di protezione dei consumatori è un volano indispensabile per la crescita sostenibile e l’occupazione.</p>
      <p sl="es">Per realizzare quest’obiettivo conformemente al trattato, non si deve impedire agli Stati membri di adottare misure che rafforzino la protezione dei consumatori. L’armonizzazione completa va quindi introdotta solo per gli aspetti necessari a istituire un quadro coerente per le transazioni transfrontaliere e ottenere così un valore aggiunto.</p>
      <p sl="es">In seno alla commissione per i problemi economici e monetari si è creato un ampio consenso sull’opportunità di inserire i servizi finanziari in questo regolamento per renderlo veramente orizzontale, di coordinarlo poi con la legislazione settoriale a livello nazionale e di Unione europea per evitare lacune, e infine di ricercare la consulenza di specialisti.</p>
      <p sl="es">Tale orientamento non si riflette in maniera adeguata nel testo, che dovrà quindi subire un’ulteriore messa a punto prima del voto finale.</p>
      <p sl="es">È necessario progredire in maniera più decisa verso l’obiettivo di una Carta europea dei consumatori nel settore dei servizi finanziari.</p>
    </intervention>
    <intervention id="3-246-000" speaker_id="96652" name="Alajos Mészáros" is_mep="True" mode="spoken">
      <p sl="hu">Signor Presidente, signora Commissario, onorevoli colleghi, ringraziamo l’onorevole Schwab per il prezioso lavoro da lui svolto. Norme uniformi per la protezione dei consumatori e concetti che abbiano ovunque il medesimo significato: questi due elementi infondono fiducia nei cittadini e contemporaneamente rafforzano la sicurezza giuridica. Tutto ciò riveste un’importanza particolare soprattutto per quei cittadini e quelle imprese che desiderano esercitare i propri diritti nelle attività commerciali nel mercato interno. La proposta del relatore – associare a un livello minimo di armonizzazione della protezione dei consumatori la completa armonizzazione delle norme tecniche – è l’unica soluzione normativa accettabile nella situazione attuale. Tale combinazione di armonizzazione minima e completa può rappresentare un’opzione accettabile per tutti.</p>
      <p sl="hu">Le barriere che oggi ostacolano le transazioni transfrontaliere intralciano l’attività di commercianti e clienti che vorrebbero operare oltre le frontiere degli Stati membri. Le statistiche segnalano che molti cittadini sono ancora contrari a effettuare acquisti via Internet nell’Unione europea, e sarebbe un prezioso progresso riuscire a modificare quest’atteggiamento. Aggiungo – e qui penso soprattutto agli Stati membri dell’Europa centrale e orientale – che è urgentemente necessario istituire un quadro normativo esauriente e costruttivo. Un sistema fondato su norme comuni più trasparenti promuove quella consapevolezza dei consumatori che nella nostra regione non è ancora matura, ma che nell’Europa occidentale costituisce da molto tempo un elemento familiare. Un’articolata politica di protezione dei consumatori può servire anche da strumento di sostegno per le piccole e medie imprese. Dobbiamo quindi evitare di complicare la situazione di queste ultime varando una legislazione troppo severa.</p>
      <p sl="hu">Una definizione più precisa degli obblighi d’informazione dei commercianti è un aspetto fondamentale, che contribuirebbe ad aumentare il numero delle transazioni di mercato conformi alla legge ed eque dal punto di vista commerciale. Non è un caso che anche la Presidenza ungherese consideri la presente proposta di direttiva una delle priorità del suo mandato semestrale. Possiamo considerare un segnale simbolico il fatto che il Parlamento europeo abbia inserito questa relazione nel suo ordine del giorno, a breve distanza dalla Giornata mondiale dei diritti del consumatore. Se prenderemo la decisione giusta renderemo assai più facile la vita di quasi 500 milioni di consumatori e 22 milioni di imprese nel mercato interno dell’Unione europea.</p>
    </intervention>
    <intervention id="3-247-000" speaker_id="96668" name="Seán Kelly" is_mep="True" mode="spoken">
      <p sl="ga">Signor Presidente, in primo luogo mi congratulo con l’onorevole Schwab e i suoi colleghi per l’ottimo lavoro che hanno compiuto negli ultimi due anni; essi hanno ottenuto, senza dubbio, un risultato eccezionale. Desidero inoltre rivolgere una parola di elogio al ministro signora Győri, rappresentante della Presidenza ungherese; dando prova di entusiastico impegno, ella è sempre presente sia qui che a Strasburgo. Non credo di aver mai riscontrato in altri un analogo entusiasmo.</p>
      <p sl="en">Sono ora in gioco il mercato interno, l’armonizzazione, il valore aggiunto: tutti fattori di grande importanza. Non abbiamo il prodotto finito, ma siamo ancora nella fase dei lavori in corso: sono particolarmente degni di nota aspetti come il diritto di recesso, le clausole contrattuali abusive e soprattutto le clausole di flessibilità che offrono un margine di flessibilità ai governi nazionali. Se introducessimo disposizioni analoghe in altre direttive come quella sul Fondo europeo di adeguamento alla globalizzazione, ne miglioreremmo il funzionamento. Aggiungo che questa direttiva integra altri testi come la direttiva sui servizi e la direttiva sulla protezione dei dati, ai quali sto lavorando io stesso: essa rappresenta perciò un positivo passo in avanti.</p>
      <p sl="ga">Una parola di elogio per l’onorevole Schwab, che ha portato a termine un lavoro così arduo.</p>
    </intervention>
    <intervention id="3-250-000" speaker_id="105192" name="María Irigoyen Pérez" is_mep="True" mode="spoken">
      <p sl="es">Signor Presidente, signora Commissario, permettetemi di esordire congratulandomi con il relatore, onorevole Schwab, e con l’onorevole Gebhardt per il lavoro che hanno compiuto.</p>
      <p sl="es">Propongo una riflessione di carattere generale: non si tratta di intensificare il protezionismo, bensì di conservare diritti già esistenti in alcuni Stati membri.</p>
      <p sl="es">Infatti, se il nostro obiettivo è quello di istituire un autentico mercato interno per i rapporti tra imprese e consumatori, dobbiamo contemporaneamente individuare un punto di equilibrio tra elevato livello di protezione dei diritti dei consumatori e tutela della competitività delle imprese.</p>
      <p sl="es">Tale equilibrio comporta un accordo su un livello minimo di armonizzazione, nonché la possibilità di consentire agli Stati membri di mantenere o adottare qualsiasi normativa supplementare mirante a rafforzare la protezione dei consumatori.</p>
      <p sl="es">Non possiamo permettere che l’adozione di una legislazione a livello di Unione europea si risolva in una riduzione della protezione per consumatori e utenti.</p>
      <p sl="es">Mi rallegro che i negoziati condotti in seno al Parlamento europeo abbiano recato un miglioramento, ma ribadisco che non è possibile eliminare diritti già esistenti.</p>
    </intervention>
    <intervention id="3-251-000" speaker_id="38420" name="Cristian Silviu Buşoi" is_mep="True" mode="spoken">
      <p sl="en">Signor Presidente, mi congratulo con il relatore, onorevole Schwab, e con la squadra di relatori per parere e relatori ombra che lo ha coadiuvato, per l’ottimo lavoro compiuto su questa relazione. È stato necessario molto tempo, per giungere alla scelta di una linea sufficientemente equilibrata tra gli interessi dei consumatori e quelli delle imprese. Giudico positivamente il compromesso complessivo approvato da tutti i gruppi politici che costituisce, ne sono convinto, un importante passo in avanti per tutti i consumatori dell’Unione europea.</p>
      <p sl="en">Vi sono miglioramenti significativi che riguardano, per esempio, gli obblighi di fornire informazioni chiare nei contratti e l’armonizzazione delle disposizioni in materia di diritto di recesso. Naturalmente si tratta di un compromesso e non di una soluzione perfetta. Un esempio è l’articolo 22 bis, in base al quale il commerciante è tenuto a consegnare i beni in un altro Stato membro; vi sono prodotti e servizi che per loro natura dovrebbero essere esclusi da questa disposizione, in particolare i beni deperibili. Potrebbero sorgere dei problemi anche per i prodotti digitali. L’intenzione originaria di promuovere l’attività economica transfrontaliera è importantissima ed encomiabile, e mi auguro sinceramente che, nel corso dei prossimi negoziati con il Consiglio, riusciremo ad apportare quelle migliorie che ci consentiranno di giungere a un risultato ottimale.</p>
    </intervention>
    <intervention id="3-252-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Signor Presidente, a mio avviso ogni consumatore dovrebbe avere diritto a ricevere informazioni prima di firmare il contratto. I commercianti dovrebbero informare i consumatori e ottenerne il consenso, comprese tutte le circostanze in cui un importo viene bloccato sulla carta di credito o di debito.</p>
      <p sl="ro">È pure importante, da parte nostra, proteggere i consumatori da clausole contrattuali abusive. Purtroppo, quando si tratta di servizi bancari, assicurazioni, servizi di comunicazione elettronica o turistici, le clausole contrattuali compaiono spesso sul retro della pagina in caratteri minuscoli; e quasi sempre i clienti firmano il modulo di registrazione o la fattura senza neppure leggere le clausole sul retro.</p>
      <p sl="ro">Anche qualora i clienti leggano tutte le clausole contrattuali e ritengano di non poterne accettare una, rimangono privi di qualunque potere negoziale: in questi casi, la prima risposta inviata al consumatore è che l’impresa utilizza contratti standard che non si possono modificare.</p>
      <p sl="ro">Le autorità nazionali competenti per la protezione dei consumatori devono controllare questi contratti standard per proteggere i consumatori da clausole abusive.</p>
    </intervention>
    <intervention id="3-253-000" speaker_id="28352" name="Zuzana Roithová" is_mep="True" mode="spoken">
      <p sl="cs">Signor Presidente, vorrei ringraziare l’onorevole Schwab per l’ottimo lavoro che ha compiuto, oltre che per il sostegno che ha concesso alle mie proposte. Il fatto che i consumatori, in determinate circostanze, stiano acquisendo il diritto a ricevere in ogni Stato membro beni e servizi ordinati via Internet introduce un notevole cambiamento nel campo degli acquisti online. Un terzo dei venditori rifiuta di fornire beni oltre frontiera, soprattutto nei nuovi Stati membri.</p>
      <p sl="cs">Ritengo che il Consiglio adotterà la nostra versione di compromesso, comprese le mie proposte concernenti l’obbligo di indicare l’interoperabilità del contenuto digitale con l’hardware e il software, la leggibilità delle clausole contrattuali, i diritti dei consumatori nei viaggi organizzati e la facoltà, per gli Stati membri, di estendere i diritti dei consumatori alle organizzazioni di volontariato e alle piccole imprese. Il significato di questa direttiva è ovvio: dotare i consumatori europei di diritti inequivocabili è il metodo migliore per instaurare un sistema commerciale equo all’interno dell’Unione europea.</p>
    </intervention>
    <intervention id="3-254-000" speaker_id="95281" name="Vasilica Viorica Dăncilă" is_mep="True" mode="spoken">
      <p sl="ro">Signor Presidente, la strategia UE 2020 ci ricorda che un elevato livello di protezione dei consumatori garantisce prodotti di qualità e migliora la fiducia dei consumatori, favorendo al contempo le prestazioni del mercato interno.</p>
      <p sl="ro">Per quanto riguarda i diritti dei consumatori l’attuale armonizzazione minima accorda a tutti gli Stati membri la facoltà di adeguare la normativa dell’Unione europea ai principi nazionali; a mio avviso quest’approccio va conservato.</p>
      <p sl="ro">L’Unione europea può combinare la migliore armonizzazione del mercato interno con un elevato livello di protezione dei consumatori innalzando l’attuale livello minimo di armonizzazione fino a raggiungere quello delle migliori prassi nazionali esistenti.</p>
      <p sl="ro">Ritengo che il sistema europeo di garanzia in caso di difetto di conformità debba avere un carattere di equità tale da migliorare la protezione dei consumatori e la fiducia nei mercati, prolungando in tal modo la vita utile dei prodotti.</p>
    </intervention>
    <intervention id="3-255-000" speaker_id="102886" name="Ildikó Gáll-Pelcz" is_mep="True" mode="spoken">
      <p sl="hu">Signor Presidente, la normativa europea in materia di protezione dei consumatori oggi vigente si basa sul principio dell’armonizzazione minima. Essa concede agli Stati membri la facoltà di introdurre deroghe, mentre questo sistema rappresenta uno svantaggio competitivo per l’Unione europea. Rilevo con grande soddisfazione che l’onorevole Schwab ci ha presentato una relazione eccellente. Dopo parecchi anni di negoziati, è giunto il momento di concludere un accordo su questo tema, e come ci ha annunciato il ministro, signora Győri, anche la Presidenza ungherese intende adoperarsi a tale scopo. Per ridurre la frammentazione del mercato interno dell’Unione europea dobbiamo applicare con decisione più vigorosa i diritti dei consumatori, e consentire a questi ultimi di prendere decisioni più vantaggiose senza peraltro danneggiare le imprese a causa della nuova legislazione. Il mercato interno unico esige una normativa europea unica per i diritti dei consumatori. Di conseguenza, è importante raggiungere un accordo in prima lettura.</p>
    </intervention>
    <intervention id="3-256-000" speaker_id="photo_generic" name="Viviane Reding" is_mep="True" mode="spoken">
      <p sl="en">Vicepresidente della Commissione. − Signor Presidente, devo riconoscere che in Aula si è svolto un dibattito assai costruttivo: tutti i settori dell’Assemblea hanno concordato sulla necessità di dotarci di una direttiva sui diritti dei consumatori più valida, costruttiva ed efficiente dell’attuale, e hanno pure giudicato unanimemente che quella cui giungeremo, benché forse non perfetta, dovrà comunque essere migliore dell’esistente che per opinione generale è tutt’altro che impeccabile.</p>
      <p sl="en">Ancora, raramente ho udito elogi tanto unanimi, quanto quelli che oggi il Parlamento ha tributato al relatore, onorevole Schwab, e ai suoi correlatori. Mi auguro che tale unanimità si mantenga, poiché ci stiamo inoltrando in un processo inusitato, e sarà assai breve il lasso di tempo di cui potremo disporre per cercare di elaborare quella legislazione migliore, auspicata da tutti i deputati che hanno preso la parola, quale che fosse il loro partito. Di conseguenza vi incoraggio a fornire questa relazione ai vostri relatori, quale punto di partenza per i negoziati. Sono certa che la Presidenza ungherese farà ogni sforzo per condurre quest’originale procedura a una felice conclusione.</p>
    </intervention>
    <intervention id="3-257-000" speaker_id="photo_generic" name="Enikő Győri" is_mep="True" mode="spoken">
      <p sl="hu">Presidente in carica del Consiglio . − Signor Presidente, signora Commissario, onorevoli deputati, consentitemi di unire la mia voce a quella di coloro che hanno già lodato l’eccellente qualità del dibattito odierno. La discussione è stata veramente costruttiva e, a nome della Presidenza ungherese e dei nostri esperti, vi ringrazio per il sostegno che ci avete assicurato e mi auguro che riusciremo a continuare le consultazioni nella medesima atmosfera. Vorrei ora affrontare alcune questioni specifiche, sollevate nel corso del dibattito. Molti hanno invitato a regolamentare gli elenchi delle clausole contrattuali abusive. Siamo d’accordo con il Parlamento europeo: un elenco elaborato a livello europeo recherebbe un indubbio valore aggiunto. Benché la legislazione vigente contenga un elenco indicativo di esempi, un effettivo valore aggiunto deriverebbe dalla compilazione di un elenco unico europeo; in seno al Consiglio, però, non si è ancora creato un sostegno sufficiente per l’introduzione di questa misura, e anche per questo motivo il Consiglio stesso ha deciso di accantonare la questione.</p>
      <p sl="hu">Alcuni hanno chiesto – ma in realtà l’onorevole Gáll-Pelcz ha già risposto per me – il motivo per cui sarebbe necessario per noi raggiungere un accordo in prima lettura. Come si è ricordato, abbiamo avviato i negoziati nell’ottobre 2008, all’epoca della Presidenza francese. Nel corso di due anni e mezzo abbiamo tenuto oltre sessanta riunioni del gruppo di lavoro, e a questo punto pensiamo che non siano più possibili modifiche per superare il blocco imposto da alcune minoranze; abbiamo perciò deciso di restringere sensibilmente il campo di applicazione della direttiva, limitandolo ai contratti negoziati a distanza e fuori dei locali commerciali. Con un campo di applicazione ristretto, e di conseguenza un’armonizzazione mirata, otterremo – ne sono convinta – un accordo più rapido, mentre non vedo quale valore aggiunto potrebbe derivare dalla continuazione dei negoziati e da una seconda lettura.</p>
      <p sl="hu">La posizione preliminare del Parlamento europeo è per molti aspetti vicina all’approccio complessivo del Consiglio, e quindi credo che non dobbiamo – anzi, mi appello a tutti in questo senso – sprecare l’opportunità che ci si offre per concludere un accordo in prima lettura.</p>
      <p sl="en">Ho apprezzato l’immagine usata dall’onorevole Harbour, il quale si è chiesto se abbiamo raggiunto una pietra miliare, oppure se ci troviamo alla tappa di un guado. Se vogliamo essere realistici – e personalmente non amo esagerare – penso che siamo in mezzo a un guado, e non a una pietra miliare; poteva anche essere una pietra miliare, ma purtroppo non vi erano le condizioni adatte. Possiamo considerarla la tappa di un guado, se consideriamo gli interessi dei cittadini e dei consumatori.</p>
      <p sl="en">Tutti sappiamo che nei vari Stati membri vigono condizioni giuridiche assai differenti; in questa fase un’armonizzazione più completa non sarebbe stata possibile. Molto meglio accontentarsi di un campo di applicazione più limitato e riuscire a raggiungere un accordo: in tal modo contribuiremo veramente a rafforzare i diritti dei consumatori e quindi riusciremo pure a progredire verso il completamento del mercato unico.</p>
    </intervention>
    <intervention id="3-259-000" speaker_id="28223" name="Andreas Schwab" is_mep="True" mode="spoken" role="relatore">
      <p sl="de">Signor Presidente, abbiamo raggiunto una pietra miliare oppure no? È una questione su cui si potrebbe discutere a lungo. È chiaro, per esempio, che i padri fondatori della Comunità europea – come Altiero Spinelli, al quale abbiamo intitolato oggi la sala delle riunioni del nostro gruppo – erano in grado di affrontare problemi più fondamentali della vita europea. Sono convinto però che oggi, in Europa, il progresso prenda piuttosto la forma di piccoli passi costruttivi. Per tale motivo ringrazio tutti i colleghi che hanno partecipato alla discussione e hanno reso possibile questo compromesso contribuendo agli emendamenti. Un compromesso rappresenta sempre l’occasione di cogliere un punto di equilibrio tra interessi diversi; nessuno ne uscirà completamente soddisfatto, ma tutti saranno pronti a migliorare ancora l’approccio adottato. Per questo sono convinto che abbiamo imboccato la strada giusta.</p>
      <p sl="de">Colgo l’occasione per ringraziare la Vicepresidente della Commissione, signora Reding, per il costante impegno, il sostegno e l’incoraggiamento che ci ha offerto sia in occasione del dibattito odierno che di numerose altre riunioni. Spero che potremo contare ancora su di lei nel corso delle consultazioni con il Consiglio; ringrazio anche il presidente della commissione parlamentare, onorevole Harbour, per la pazienza che ha dimostrato nei confronti del relatore e degli altri membri della commissione, e insieme a lui ringrazio l’onorevole Lehne, presidente della commissione giuridica. Quanto poi al Consiglio, vorrei che il ministro signora Győri – ex deputata della nostra Assemblea – comprendesse, nella sua qualità di Presidente in carica del Consiglio, che il Parlamento europeo può trovarsi obbligato a emendare la proposta finalmente adottata dal Consiglio il 24 gennaio. In alcuni settori vorremmo spingerci ancora più a fondo, e perciò nelle prossime settimane avvieremo discussioni costruttive per giungere a una soluzione positiva. Vi ringrazio vivamente.</p>
    </intervention>
    <intervention id="3-260-000" speaker_id="4308" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà domani alle 11.30.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="3-261-000" speaker_id="28114" name="Liam Aylward" is_mep="True" mode="written">
      <p sl="ga">Accolgo con soddisfazione gli sforzi che si vanno compiendo per rafforzare i diritti dei consumatori nell’Unione europea; sono altresì favorevole alle misure proposte per agevolare il commercio transfrontaliero, nonché alle misure tese a chiarire le norme europee relative alla protezione dei consumatori, allo scopo di eliminare l’attuale incertezza.</p>
      <p sl="ga">Trasparenza e informazioni migliori per le imprese e i consumatori: ecco due elementi che contribuirebbero sensibilmente ad alimentare la fiducia dei consumatori nel mercato, fattore che a sua volta stimolerebbe la crescita economica. Fatta questa premessa, devo però dichiarare che alcune misure suscitano in me forti timori, per l’impatto che potrebbero avere sulle piccole e medie imprese. Tali imprese sono certamente favorevoli a misure che istituiscano un quadro giuridico più chiaro e integrino i meccanismi di protezione dei consumatori già esistenti, ma alcune di esse temono che una parte delle nuove disposizioni possa incidere sulla gestione quotidiana delle imprese; misure siffatte potrebbero appesantire fortemente gli oneri burocratici e gli inutili fardelli amministrativi.</p>
      <p sl="ga">Dobbiamo vigilare affinché, proteggendo i consumatori, non corriamo il rischio di danneggiare fatalmente le imprese e i servizi che riforniscono i consumatori stessi.</p>
    </intervention>
    <intervention id="3-262-000" speaker_id="96716" name="Zuzana Brzobohatá" is_mep="True" mode="written">
      <p sl="it">La proposta di direttiva sui diritti dei consumatori ricompone armonicamente in un unico documento giuridico un totale di quattro direttive che trattano i seguenti temi: contratti negoziati fuori dei locali commerciali, clausole abusive nei contratti stipulati con i consumatori, protezione dei consumatori nei contratti a distanza e alcuni aspetti della vendita di beni di consumo e delle garanzie. La fusione di queste quattro direttive si prefigge l’obiettivo di rafforzare il mercato interno e promuovere il commercio transfrontaliero. Un elevato livello di protezione dei consumatori migliorerà la qualità dei prodotti e incrementerà la fiducia dei consumatori, stimolando quindi l’efficienza del mercato interno. Dobbiamo respingere il tentativo di introdurre un termine rigido di due anni per le garanzie, poiché tale disposizione indebolirebbe la protezione dei consumatori in parecchi Stati membri, i quali dovrebbero ridurre il periodo di garanzia previsto dalla propria legislazione nazionale, nuocendo quindi alla posizione del consumatore. L’obiettivo di rafforzare la fiducia dei consumatori verso gli acquisti transfrontalieri – settore nel quale i consumatori incontrano gli ostacoli più ardui in termini di problemi linguistici, scarsa fiducia nel sistema di pagamento e indisponibilità delle imprese a operare oltre frontiera – è senz’altro corretto. Ed è altrettanto corretta la critica avanzata dalla relatrice per parere della commissione per i problemi economici e monetari, la quale deplora che il testo non tenga conto dei nuovi prodotti dovuti alle trasformazioni in corso in termini di sviluppo del prodotto e di innovazione, come nel caso dei prodotti digitali. Sempre più di frequente un prodotto, soprattutto nel settore dell’elettronica di svago di grande consumo, contiene, oltre al bene materiale, una combinazione di programmi o di altri prodotti e servizi immateriali.</p>
    </intervention>
    <intervention id="3-263-000" speaker_id="23868" name="Monika Flašíková Beňová" is_mep="True" mode="written">
      <p sl="it">Le differenze esistenti tra le varie norme e leggi vigenti scoraggia spesso consumatori e imprese che valutano la possibilità di partecipare al commercio transfrontaliero. Consumatori e imprese si trovano ad affrontare ostacoli derivanti dalla diversità delle condizioni di mercato.</p>
      <p sl="it">Occorre una vasta armonizzazione dei contratti in esame, in particolare allo scopo di mantenere un elevato livello di protezione per i diritti dei consumatori. Oltre alle variazioni settoriali, il campo di applicazione della direttiva verrebbe limitato essenzialmente ai contratti negoziati fuori dei locali commerciali; sono appunto i contratti che danno luogo al maggior numero di transazioni transfrontaliere.</p>
      <p sl="it">Se poi un determinato contratto vada soggetto alle norme armonizzate, dipende essenzialmente dalla definizione dei termini, alcuni dei quali sono spesso carenti e insoddisfacenti da un punto di vista giuridico.</p>
      <p sl="it">C’è la concreta esigenza di garantire ai consumatori di tutti gli Stati membri dell’Unione europea un elevato livello di protezione, in modo che essi possano ricevere i beni ordinati senza dover affrontare ostacoli giuridici inutili. In tal modo sarebbe possibile promuovere la fiducia dei consumatori e stimolare l’interesse delle imprese per le transazioni transfrontaliere.</p>
    </intervention>
    <intervention id="3-264-000" speaker_id="96950" name="Liem Hoang Ngoc" is_mep="True" mode="written">
      <p sl="fr">Desidero vivamente ringraziare l’onorevole Schwab e i relatori ombra per il lavoro che hanno compiuto. La proposta iniziale della Commissione era inaccettabile perché mirava ad armonizzare completamente le norme concernenti i diritti dei consumatori, senza però portarle sistematicamente al livello della legislazione nazionale più favorevole.</p>
      <p sl="fr">In altre parole, parecchi Stati membri avrebbero dovuto togliere dalla propria legislazione nazionale provvedimenti che in effetti accordavano ai consumatori una protezione più valida. In Francia si sarebbero dovuti abbandonare due importanti acquis : la norma sul “difetto nascosto” e quella che vieta al venditore porta a porta di riscuotere il pagamento prima della fine del periodo di recesso.</p>
      <p sl="fr">I miei colleghi socialisti e io siamo però riusciti a far modificare tale approccio e a introdurre come norma generale l’armonizzazione minima. Abbiamo anche potuto rafforzare i diritti dei consumatori su un ampio ventaglio di aspetti, in particolare per quanto riguarda le informazioni che il venditore ha l’obbligo di fornire e le disposizioni relative al periodo di recesso.</p>
      <p sl="fr">Rimane però un problema: il capitolo V. non possiamo accettare l’armonizzazione completa delle norme sulle clausole abusive, poiché ciò toglierebbe agli Stati membri la possibilità di reagire a prassi commerciali che mutano quotidianamente e talvolta comportano gravi rischi per i consumatori.</p>
    </intervention>
    <intervention id="3-265-000" speaker_id="28424" name="Tunne Kelam" is_mep="True" mode="written">
      <p sl="en">Gli studi svolti dalla Commissione segnalano che nell’Unione europea un cittadino su tre acquista beni online, ma solo il 7 per cento effettua acquisti transfrontalieri online; il 33 per cento sarebbe però interessato a fare acquisti oltre frontiera. Il settore è ancora privo di regolamentazione e acquistare beni online è un’operazione complessa, soprattutto per quel che riguarda i costi della transazione e quelli di consegna. La proposta di direttiva sui diritti dei consumatori mira a ridurre le complicazioni che ostacolano le operazioni online. Sono favorevolissimo a rafforzare i diritti dei consumatori che effettuano acquisti online. Dobbiamo rendere disponibili informazioni complete sui commercianti: nome, indirizzo e dettagli che consentano di mettersi in contatto con loro. È necessario armonizzare le norme vigenti nei vari paesi dell’Unione europea, così da evitare sorprese sgradevoli e costi supplementari. Noto con soddisfazione l’armonizzazione del diritto di recesso entro il termine dei 14 giorni; dobbiamo proteggere i consumatori ma anche stimolare l’economia, e sostengo senza riserve lo sforzo del relatore volto a equilibrare i due elementi. L’attuazione della direttiva sui diritti dei consumatori è uno degli aspetti del problema, mentre la completa integrazione e attuazione del mercato unico digitale, del mercato interno dell’Unione e della direttiva sui servizi rappresenta un’altra questione di grande importanza. L’Unione e gli Stati membri devono concentrare l’attenzione su entrambi i problemi.</p>
    </intervention>
    <intervention id="3-266-000" speaker_id="26829" name="Siiri Oviir" is_mep="True" mode="written">
      <p sl="et">L’adozione della nuova direttiva armonizzata sui diritti dei consumatori europei è certamente uno dei pilastri principali di un mercato interno più efficiente. La direttiva armonizzata, che fonde una serie di direttive riguardanti i diritti dei consumatori, semplificherà notevolmente il quadro normativo, contribuirà a rafforzare la fiducia dei consumatori e incoraggerà il commercio transfrontaliero. Per conferire maggior trasparenza al commercio – o alla catena di approvvigionamento – soprattutto nel settore del commercio elettronico, dobbiamo rendere disponibili informazioni dettagliate sui commercianti, in modo che il consumatore possa contattarli direttamente in caso di necessità; sostengo quindi la proposta formulata in tal senso dal relatore. La direttiva coglie un giusto punto di equilibrio tra gli interessi di consumatori e imprenditori, ed è sufficientemente flessibile da appianare le differenze esistenti fra Stati membri. Una legislazione completa in materia di protezione dei consumatori non è ancora realtà nell’Unione europea; questo provvedimento rappresenta un importante passo in avanti verso l’obiettivo di un commercio più efficiente e di una più salda protezione dei consumatori.</p>
    </intervention>
    <intervention id="3-267-000" speaker_id="1832" name="Marianne Thyssen" is_mep="True" mode="written">
      <p sl="nl">Il gruppo del Partito popolare europeo (democratico cristiano) sottolinea da molti anni con coerenza che la protezione dei consumatori e il completamento del mercato interno non sono obiettivi contrastanti, ma anzi complementari. Lo strumento orizzontale che stiamo esaminando codifica e chiarisce i diritti e gli obblighi di consumatori e commercianti in tutta l’Unione europea, e segnala altresì che l’Unione si sta impegnando con estrema serietà per soddisfare le esigenze dei consumatori più vulnerabili. Le lacune che ancor oggi si lamentano nel settore degli acquisti online o transfrontalieri verranno in gran parte eliminate: ne scaturiranno opportunità non solo per i consumatori ma anche per le piccole e medie imprese, che d’ora in poi potranno sfruttare più facilmente i vantaggi di scala del mercato interno. Se però vogliamo garantire alle PMI le condizioni migliori, non dobbiamo imporre loro oneri non necessari; occorre quindi apportare alla proposta della Commissione emendamenti favorevoli alle imprese. All’esame delle PMI l’Europa non deve accontentarsi di un voto inferiore al trenta e lode.</p>
    </intervention>
    <intervention id="3-267-500" speaker_id="97195" name="Giovanni Collino" is_mep="True" mode="written">
      <p sl="it">I nostri supermercati sono sempre meno sotto casa e la spesa che facciamo è sempre meno fra uno scaffale e l'altro, con il prodotto in mano, i profumi degli alimenti freschi e i commenti della gente. I nostri acquisti sono sempre di più a distanza e internet ha ormai cambiato completamente le nostre abitudini, anche in virtù di una vita che è diventata sempre più frenetica. Questa è la manifestazione concreta, tangibile, di quella che nei libri di testo viene chiamata "economia globale". Qual è la differenza fra internet e il supermercato? Che su internet non puoi fermarti a chiedere consiglio al commesso su cosa scegliere fra un prodotto e l'altro e neppure puoi ritornare indietro al supermercato se c'è qualcosa che non va con il tuo prodotto per andare a prenderne un altro dallo scaffale, dopo aver mostrato lo scontrino alla cassa. Ecco perché la direttiva europea sui diritti dei consumatori è fondamentale per gli obblighi che impone sulle informazioni dei prodotti, per le regole che stabilisce sui prodotti difettosi e che dovranno essere sostituiti, riparati o ridotti nel prezzo, allo scopo di rendere in tutta Europa la tutela della vendita on-line non meno forte di quella sul posto.</p>
    </intervention>
    <intervention id="3-267-750" speaker_id="28377" name="Lidia Joanna Geringer de Oedenberg" is_mep="True" mode="written">
      <p sl="pl">A mio avviso, la direttiva sui diritti dei consumatori costituisce uno dei testi legislativi più importanti che dovremo discutere nella prima metà di quest’anno. Un miglior accesso all’informazione e una protezione dei consumatori più valida sono questioni di grande importanza, poiché si riflettono tra l’altro sullo sviluppo del mercato online e sulla crescita economica dell’intera Unione europea. In Europa il mercato online si sviluppa a un rimo ancora relativamente lento rispetto agli Stati Uniti, per esempio, e il mio paese – la Polonia – si situa in questo campo appena al diciassettesimo posto fra gli Stati membri dell’Unione. Solo il 23 per cento dei consumatori polacchi effettua acquisti via Internet, e la ragione principale di questo fenomeno sembra consistere nella mancanza di fiducia. Uno dei punti più controversi della proposta di direttiva è la misura in cui sarebbe opportuno armonizzare le norme. Sono lieta che il relatore della commissione per il mercato interno e la protezione dei consumatori abbia accettato le argomentazioni formulate dal mio gruppo – quello dell’Alleanza progressista dei socialisti e democratici al Parlamento europeo – per criticare l’obiettivo della completa armonizzazione proposto dalla Commissione europea: tale obiettivo renderebbe infatti impossibile agli Stati membri adottare standard più elevati di quelli previsti dalla direttiva. A mio avviso i paesi che desiderano mantenere standard più elevati devono avere la possibilità di farlo.</p>
    </intervention>
    <intervention id="3-267-875" speaker_id="96999" name="Alexander Mirsky" is_mep="True" mode="written">
      <p sl="en">Purtroppo i diritti dei consumatori che acquistano prodotti industriali o alimentari sono tutelati più efficacemente di quelli degli utenti di servizi nel campo dei trasporti, dell’assistenza medica e dell’istruzione. In questi ultimi settori, infatti, è difficile dimostrare l’eventuale cattiva qualità del servizio fornito.</p>
      <p sl="en">Prendiamo il caso della compagnia aerea lettone, Air Baltic, che appartiene allo Stato per il 51 per cento e attualmente gode di una posizione di monopolio. Ciò provoca abusi in termini di qualità e continuità del servizio offerto ai passeggeri. Il direttore Flick, che è a capo della compagnia, non ha ritenuto opportuno rispondere alle domande dei deputati al Parlamento europeo e ignora con disinvoltura le lamentele dell’opinione pubblica. Con i suoi maneggi Air Baltic cerca di prendersi gioco del Parlamento europeo: vende biglietti di business class per aerei che non hanno posti di business class , e per di più occulta i frequenti guasti degli aeromobili, mettendo così a rischio la vita di migliaia di passeggeri. È necessario istituire una commissione d’inchiesta per controllare il comportamento di Air Baltic, poiché altrimenti le conseguenze potrebbero essere tragiche.</p>
    </intervention>
    <intervention id="3-267-937" speaker_id="28313" name="Ville Itälä" is_mep="True" mode="written">
      <p sl="fi">Il nocciolo dell’originaria proposta della Commissione era alquanto problematico sia dal punto di vista dei consumatori, sia da quello delle imprese. Il relatore ha però compiuto un lavoro eccellente, grazie al quale possiamo ora adottare misure importanti per armonizzare la protezione dei consumatori nel quadro dello sviluppo del mercato interno, senza per questo accettare compromessi sul livello di protezione dei consumatori. Speriamo in tal modo di riuscire a promuovere le vendite a distanza transfrontaliere; va ricordato, comunque, che in Europa l’espansione del commercio elettronico è ostacolata anche da parecchi altri fattori. In futuro dovremo cercare, per esempio, di accelerare le procedure di pagamento e rendere più efficace la riscossione dei pagamenti transfrontalieri, così da consentire alle piccole e medie imprese di avventurarsi con coraggio più fiducioso nel mercato elettronico europeo.</p>
    </intervention>
    <intervention id="3-267-968" speaker_id="33989" name="Daciana Octavia Sârbu" is_mep="True" mode="written">
      <p sl="ro">Sono felice di constatare che, dopo il voto di domani, ci saremo finalmente dotati di un quadro legislativo che garantirà una migliore armonizzazione dei diritti dei consumatori nell’Unione europea. Mi congratulo d’altra parte con la Commissione europea per aver varato questa proposta di direttiva, che fonde quattro direttive esistenti in un unico strumento legislativo. Desidero poi sottolineare che l’attuazione della direttiva garantirà finalmente ai cittadini dei 27 Stati membri dell’Unione europea un elevato livello di protezione dei consumatori. Mi congratulo con il relatore per il suo ottimo lavoro, che ha integrato la relazione con articoli importantissimi, i quali regoleranno i diritti di coloro che acquistano beni e servizi online.</p>
    </intervention>
    <intervention id="3-267-984" speaker_id="96803" name="Zbigniew Ziobro" is_mep="True" mode="written">
      <p sl="pl">Ringrazio l’onorevole Schwab e gli altri colleghi per il lavoro che hanno dedicato alla proposta di direttiva. Apprezzo gli sforzi compiuti allo scopo di armonizzare, a livello di Unione europea, la normativa sulle vendite a distanza, così da proteggere i consumatori e contemporaneamente agevolare l’attività dei commercianti. È indubbiamente necessario un compromesso che da un lato garantisca ai consumatori un elevato livello di protezione, e dall’altro renda più facile ai commercianti fornire servizi in tutta l’Unione europea. Ritengo giusto garantire un elevato livello minimo di protezione nell’intera Unione, purché gli Stati membri abbiano a loro volta la facoltà di imporre sul proprio territorio norme più severe, qualora giudichino insufficiente il livello di protezione offerto dall’Unione europea. Non dobbiamo d’altra parte ignorare le esigenze dei commercianti, la cui attività dev’essere concretamente agevolata dall’armonizzazione normativa a livello di Unione europea, sia in termini operativi, sia dal punto di vista della riduzione dei costi. È quindi opportuno formulare una posizione che salvaguardi insieme gli interessi dei consumatori e dei commercianti. Senza dubbio, rendendo più sicure le transazioni e armonizzando le norme rafforzeremo la fiducia nelle vendite a distanza, incoraggiando così i consumatori a intensificare gli acquisti a distanza.</p>
    </intervention>
  </section>
  <section id="creitem22" title="21. Attuazione della direttiva sulla qualità del combustibile, compreso un valore di default dell'UE per le sabbie e gli scisti bituminosi (discussione)">
    <intervention id="3-269-000" speaker_id="4308" is_mep="True" mode="spoken" role="Presidente">
      <p sl="unknown">L’ordine del giorno reca la discussione sull’interrogazione orale alla Commissione, presentata dall’onorevole McAvan a nome della commissione per l’ambiente, la sanità pubblica e la sicurezza alimentare, sull’attuazione della direttiva sulla qualità del combustibile, compreso un valore di default dell’UE per le sabbie e gli scisti bituminosi (O-000058/2011 – B7-0209/2011).</p>
    </intervention>
    <intervention id="3-270-000" speaker_id="2327" name="Linda McAvan" is_mep="True" mode="spoken">
      <p sl="en">autore. − Signor Presidente, desidero innanzi tutto ringraziare la Conferenza dei presidenti per avere inserito la discussione nei lavori di questa settimana nonostante il brevissimo preavviso. Desidero ringraziare anche la signora Commissario perché, nonostante l’ora tarda, è venuta a discutere questo argomento tanto importante per il nostro Parlamento.</p>
      <p sl="en">Apparentemente la questione sembra alquanto tecnica. L’interrogazione verte sulle norme esecutive per la direttiva sulla qualità del combustibile e sulla definizione di un valore di riferimento o di default per le emissioni di gas a effetto serra derivanti dai combustibili utilizzati nel settore dei trasporti. La questione molto importante è la seguente: nell’Unione europea ci stiamo impegnando a ridurre le emissioni nel settore dei trasporti? Sappiamo che all’incirca il 20 per cento delle emissioni di gas a effetto serra deriva dai trasporti. Sappiamo altresì che questo dato è in crescita, a differenza del settore energetico o delle abitazioni, dove assistiamo a un calo delle emissioni. L’utilizzo di carburanti più puliti per i trasporti è un tassello fondamentale nella lotta contro il cambiamento climatico e ciò spiega l’importanza della direttiva sulla qualità del combustibile.</p>
      <p sl="en">Con questo mi riallaccio alla questione delle sabbie e degli scisti bituminosi. Il Parlamento attendeva dalla Commissione le proposte per l’attuazione della direttiva alla fine dell’anno scorso. Si è verificato uno slittamento che sappiamo essere stato causato da una discussione in seno alla Commissione in relazione all’opportunità di fissare un valore separato per le sabbie bituminose. Ci è stato detto che non era possibile fissare un valore perché non esiste alcuno studio scientifico a sostegno della proposta formulata dalla Commissione. Eppure nelle prime versioni e nei documenti di consultazione, la Commissione aveva indicato un valore separato per le sabbie bituminose che è stato omesso nella versione successiva.</p>
      <p sl="en">Grazie a lei, signora Commissario, oggi disponiamo di uno studio sulle sabbie bituminose. In base allo studio pubblicato due mesi fa, è stato confermato quanto indicato da altre ricerche, ossia che le emissioni di gas a effetto serra da parte delle sabbie bituminose canadesi ammontano in media a 107,3g di CO2 per megajoule contro 87,1g per i combustibili convenzionali. Nel caso degli scisti bituminosi, le emissioni ammontano a 122 e 139g di CO2 per megajoule. In sostanza, i dati indicano che questi combustibili sono più inquinanti del petrolio. Sulla scorta di tali studi, la signora Commissario spero ci confermerà oggi che verrà presentata una proposta per l’attuazione della direttiva sulla qualità del combustibile.</p>
      <p sl="en">Come ho detto all’inizio, la questione non è meramente tecnica. La settimana scorsa, svariati deputati presenti qui questa sera hanno ricevuto una petizione da migliaia di cittadini europei assai preoccupati. Quello che ci chiedono è ciò che rivendico io stessa: una dicitura adeguata e obiettiva per sabbie e scisti bituminosi. Si dice spesso che l’UE è all’avanguardia nella lotta contro il cambiamento climatico, eppure la California ha già stabilito uno standard di certificazione delle emissioni per i combustibili che classifica le sabbie bituminose come combustibile con elevati livelli emissivi.</p>
      <p sl="en">Mi rendo conto che le lobby sono intervenute con forza; ne abbiamo sentito parlare e abbiamo incontrato i diversi gruppi di pressione. Sebbene sia ormai chiaro che le sabbie e gli scisti bituminosi siano più inquinanti del petrolio convenzionale, c’è ancora chi chiede nuovi studi e altro tempo. Con le cifre alla mano, non vedo onestamente alcun motivo per ritardare. Le sabbie bituminose rappresentano il modo più inquinante che l’uomo conosca di produrre carburante per trazione. Ne consegue che le sabbie bituminose dovrebbero essere classificate diversamente nella direttiva sulla qualità del combustibile, altrimenti quest’ultima non avrebbe alcuna utilità nel promuovere combustibili più puliti anziché più inquinanti.</p>
      <p sl="en">Commissario Hedegaard, tra pochi istanti potrà sentire quanti colleghi di tutti gli schieramenti dell’Aula condividono i nostri timori. Lei è conosciuta per il suo impegno nella lotta contro i cambiamenti climatici e questo Emiciclo gliene rende merito. È nostra intenzione collaborare con lei al fine di stabilire una tabella di marcia per la riduzione delle emissioni di CO2 e in particolare per la riduzione del 60 per cento delle emissioni nel settore dei trasporti, come ha annunciato la settimana scorsa. Spero che questa sera ci abbia portato qualche buona notizia e ci annuncerà che entro le prossime settimane avremo uno standard di riferimento e un valore più elevato per le sabbie e gli scisti bituminosi.</p>
    </intervention>
    <intervention id="3-271-000" speaker_id="photo_generic" name="Connie Hedegaard" is_mep="True" mode="spoken">
      <p sl="en">membro della Commissione. − Signor Presidente, abbiamo appena sentito dall’onorevole McAvan che anche lei, come la Commissione, è consapevole dell’importanza di ridurre le emissioni derivanti dai trasporti, come enunciato anche nel Libro bianco sui trasporti che verrà pubblicato oggi. Purtroppo la definizione dei provvedimenti di attuazione per la direttiva sulla qualità del combustibile e il relativo obiettivo di riduzione delle emissioni di gas a effetto serra ha richiesto più tempo del previsto. Questo differimento non impedirà comunque ai fornitori di adeguarsi ai requisiti della direttiva, giacché nessuno Stato membro ha fissato un obiettivo intermedio per il 2014.</p>
      <p sl="en">La Commissione ha ritenuto che nella sua impostazione, la disposizione di legge debba bilanciare la precisione e la complessità del metodo di rendicontazione con il diverso livello d’intensità delle emissioni di gas a effetto serra dei vari combustibili. Lo scorso autunno e nelle prime settimane dell’anno abbiamo avuto discussioni approfondite all’interno della Commissione che stiamo ormai finalizzando. La proposta potrà essere discussa con gli Stati membri nei prossimi mesi.</p>
      <p sl="en">Per quanto concerne i valori di default per le sabbie e gli scisti bituminosi, mi pregio di comunicarvi che la Commissione ha appena pubblicato delle relazioni recanti un valore di default medio per le sabbie e una serie di valori indicativi di default per gli scisti bituminosi. Tali relazioni sono consultabili dal sito della Commissione. Visto l’interesse per questo tema, la Commissione ritiene utile sottoporre tali relazioni ad una valutazione inter pares . Nel corso di questa procedura ho collaborato strettamente con il commissario responsabile per il commercio al fine di assicurarci che la nostra impostazione sia conforme agli obblighi assunti ai sensi del diritto internazionale e intendo mantenere questo sodalizio.</p>
      <p sl="en">Fermo restando che attendiamo il risultato della valutazione inter pares e la successiva consultazione interna della Commissione, a questo punto è intenzione della Commissione presentare una proposta di provvedimento attuativo alla commissione regolamentare competente in cui saranno indicati valori di riferimento anche per le sabbie e gli scisti bituminosi, oltre che per altri carburanti non convenzionali come i combustibili liquidi CTL e GTL.</p>
      <p sl="en">Nella proposta del provvedimento attuativo sarà precisato che la Commissione valuterà l’intensità dei gas a effetto serra emessi da altre materie prime alto-emissive che, se supportate da un’evidenza scientifica, saranno aggiunte nel provvedimento tramite un emendamento.</p>
      <p sl="en">In questo modo il dispositivo non sarà discriminatorio, poiché l’elenco delle materie prime rimane aperto, a dimostrazione che la Commissione continua ad esaminare attivamente le altre categorie di materie prime ed è intenzionata ad allungare l’elenco non appena saranno disponibili dati scientifici su tali categorie.</p>
      <p sl="en">Siccome passeranno alcune settimane prima che sarà completata la valutazione inter pares e la discussione interna alla Commissione, sarà differita di conseguenza la discussione della proposta per l’attuazione dell’intero pacchetto con gli Stati membri. Dopo l’approvazione della commissione di regolamentazione, la proposta sarà trasmessa immediatamente al Parlamento europeo per l’esame.</p>
    </intervention>
    <intervention id="3-272-000" speaker_id="1930" name="Horst Schnellhardt" is_mep="True" mode="spoken">
      <p sl="de">a nome del gruppo PPE. – Signor Presidente, ringrazio la collega McAvan per avere presentato questa interrogazione, perché la nuova direttiva riveduta sulla qualità dei combustibili obbliga i produttori a ridurre e misurare le emissioni di gas a effetto serra durante l’intero ciclo di vita del combustibile, dunque anche durante il trasporto e la raffinazione, oltre a stabilire l’obbligo di riduzione delle emissioni per unità energetica dell’uno per cento annuo dal 2011 fino al 10 per cento complessivo entro il 2020. È mia convinzione che sia possibile misurare la riduzione delle emissioni nell’intero ciclo di vita soltanto disponendo di valori di riferimento che ad oggi sono ancora da definire e rendere pubblici.</p>
      <p sl="de">Durante il discorso introduttivo dell’onorevole McAvan ho avuto la sensazione che per lei la soluzione ottimale fosse di abbandonare del tutto l’uso di queste fonti energetiche. Scoraggerei una simile impostazione, perché le misurazioni e gli studi sono molto eterogenei quanto alle emissioni rilasciate durante la produzione di greggio dalle sabbie e dagli scisti bituminosi. Appena un’ora fa m’intrattenevo con un rappresentante dell’industria chimica, il quale afferma che esistono ancora numerose possibilità di sviluppo tecnologico, grazie alle quali dovrebbe essere possibile ottenere un rendimento assai migliore. Vorrei farvi presente peraltro che parliamo spesso di emanciparci dalle fonti energetiche esterne all’Unione europea. Nell’Unione disponiamo di questa materia prima e anche questo aspetto dovrebbe essere tenuto in considerazione nella nostra discussione. Ma tutto deve partire dalla definizione di valori di riferimento da controllare. Invito la Commissione ad agire con rapidità.</p>
    </intervention>
    <intervention id="3-273-000" speaker_id="97009" name="Kriton Arsenis" is_mep="True" mode="spoken">
      <p sl="el">a nome del gruppo S&amp;D. – Signor Presidente, signora Commissario, l’argomento che stiamo discutendo è scottante: le emissioni derivanti dall’estrazione del petrolio dalle sabbie bituminose sono da tre a cinque volte superiori a quelle rilasciate durante altri metodi di produzione e questo è il tanto agognato indicatore che vogliamo includere nella direttiva affinché non si finisca per sovvenzionare questo metodo di produzione disastroso.</p>
      <p sl="el">Stando alle sue parole, lo studio è concluso. Ma nonostante la disponibilità di uno studio – giacché avevamo affermato che occorreva uno studio prima di procedere – adesso pretendiamo che sia sottoposto a una valutazione inter pares. A questo punto vorrei sapere, signora Commissario, quando la procedura potrà considerarsi conclusa? Quali sono i termini massimi? Quanto ancora dobbiamo attendere affinché questo indicatore sia verificato e si possa, finalmente, integrarlo nella normativa?</p>
      <p sl="el">Il problema delle sabbie bituminose non riguarda in realtà soltanto le emissioni. Per sfruttare questa materia prima bisogna distruggere le speciali foreste artiche canadesi che sono nostre alleate preziose nella lotta contro il cambiamento climatico. La loro distruzione significa distruggere anche la terra che le ospita e a meno di integrare questo indicatore nella nostra legislazione, tale distruzione si estenderà anche ad altri paesi.</p>
    </intervention>
    <intervention id="3-274-000" speaker_id="28477" name="Fiona Hall" is_mep="True" mode="spoken">
      <p sl="en">a nome del gruppo ALDE . – Signor Presidente, vorrei ringraziare la signora Commissario Hedegaard per il suo impegno costante su questo tema e la notizia positiva che ci ha annunciato questa sera. Signora Commissario, lei ha parlato dinanzi ai deputati del Parlamento europeo in diverse occasioni e ci rendiamo conto che lei non è da biasimare per questa lentezza procedurale. Nondimeno, quest’assenza di progressi è stata davvero frustrante.</p>
      <p sl="en">All’inizio ci è stato detto che una dozzina di studi non erano sufficienti a dimostrare che le sabbie bituminose provocano emissioni di gas a effetto serra superiori rispetto al petrolio convenzionale. Ci è stato detto che occorreva uno studio basato esattamente sullo stesso metodo. Finalmente disponiamo dello studio condotto dal Centro comune di ricerca, da cui si evince un valore di 107g per megajoule contro una media di 87,1g per il greggio, ma chi è contrario chiede ora una verifica inter pares . Tutto questo mi sembra un’enorme perdita di tempo.</p>
      <p sl="en">Mi dispiace che l’azione di lobby contro l’inclusione di un valore separato per le sabbie bituminose provenga essenzialmente da un’unica fonte, perché non esiste alcuna volontà di penalizzare il Canada. Esistono numerosi altri siti potenziali per le sabbie bituminose, tra cui alcuni abbiamo appreso essere proprio nell’UE. Queste fonti alternative di petrolio attirano investimenti ingenti da tutto il mondo e questo è viepiù un buon motivo per richiedere un valore di riferimento a se stante per le emissioni di gas a effetto serra. Se le sabbie bituminose dovessero guadagnare progressivamente importanza tra le fonti energetiche, finiremmo con l’ottemperare all’obiettivo di riduzione del 6 per cento definito nella direttiva sulla qualità dei combustibili soltanto in teoria, mentre nella realtà ci troveremmo a produrre carburante con una percentuale di emissioni perfino superiore a quella odierna.</p>
      <p sl="en">Sarebbe molto utile, signora Commissario, se lei potesse spiegare alla DG Commercio, come di certo avrà già fatto, che questo non vuole essere un attacco contro il Canada e che, se non altro, il Parlamento vorrebbe chiarire la questione di un valore di default per le sabbie bituminose al fine di rimuovere qualsiasi ostacolo alla conclusione dell’accordo commerciale UE-Canada.</p>
    </intervention>
    <intervention id="3-275-000" speaker_id="28321" name="Satu Hassi" is_mep="True" mode="spoken">
      <p sl="fi">a nome del gruppo Verts/ALE. – Signor Presidente, signora Commissario, onorevoli colleghi, nell’ambito del pacchetto per le emissioni di carbonio era stato deciso che l’impronta emissiva del carburante per i trasporti avrebbe dovuto diminuire del 6 per cento entro il 2020. Sarebbe del tutto incoerente e insensato se a questo punto chiudessimo un occhio sulla fonte di combustibile più inquinante in assoluto, ossia il petrolio derivato dalle sabbie bituminose, e incoraggiassimo addirittura la sua produzione nel mondo, per esempio in Canada o in Africa. È palese che occorrono valori di default per l’impronta emissiva del petrolio ottenuto dalle sabbie e dagli scisti bituminosi. Parimenti, occorre distinguere quanto prima tra le diverse fonti di petrolio greggio.</p>
      <p sl="fi">A mio giudizio, il governo canadese ha esercitato una pressione del tutto inopportuna sull’UE e noi non dovremmo affatto cedere. Se l’impronta emissiva delle sabbie bituminose canadesi è inferiore al valore di riferimento, il Canada potrà senz’altro dimostrarlo. Non sarebbe più corretto applicare ai combustibili fossili il medesimo principio che adottiamo per i biocombustibili, ossia che i valori di default devono essere differenziati in base all’origine della materia prima?</p>
    </intervention>
    <intervention id="3-276-000" speaker_id="28299" name="Bogusław Sonik" is_mep="True" mode="spoken">
      <p sl="pl">Signor Presidente, signora Commissario, nel mondo esistono vastissime riserve di sabbie bituminose. Si stima che le riserve di petrolio sotto forma bituminosa siano oltre il doppio dei giacimenti di greggio estratto tramite le tecniche convenzionali. La tecnologia odierna consente oggi di sfruttare giacimenti di materie prime in luoghi considerati in passato irraggiungibili. Di pari passo sono andati però inasprendosi i requisiti a tutela dell’ambiente e si è venuta a creare una distonia tra la protezione ambientale, la ricerca di materie prime e il desiderio di estrarle a qualunque costo. Gli effetti sono riscontrabili nel degrado del terreno, nella deforestazione e nello sfruttamento eccessivo delle risorse idriche.</p>
      <p sl="pl">Le società estrattive devono essere tenute a bonificare il terreno utilizzato affinché su di esso possano un giorno crescere di nuovo gli alberi. Le società che guadagnano dalla lavorazione delle sabbie bituminose devono destinare una parte dei loro proventi alla tutela dell’ambiente, per esempio sotto forma di un fondo. La Commissione europea dovrebbe favorire questi requisiti ambientali e le tecnologie basso-emissive. Dopo tutto, l’Europa e il Canada sono legati da vincoli economici di tale forza che l’economia canadese è costretta, anche suo malgrado, ad adeguarsi agli standard ambientali vigenti in Europa se vuole operare sul mercato europeo e in questo settore in particolare.</p>
    </intervention>
    <intervention id="3-277-000" speaker_id="1927" name="Peter Liese" is_mep="True" mode="spoken">
      <p sl="de">Signor Presidente, onorevoli colleghi, ringrazio la collega McAvan per avere preso l’iniziativa e il Commissario Hedegaard per avere affrontato il problema. La velocità della procedura lascia ancora a desiderare, ma sappiamo che con il Commissario Hedegaard siamo in buone mani e desideriamo manifestarle il nostro sostegno nelle discussioni che deve tenere all’interno della Commissione e con le parti interessate.</p>
      <p sl="de">Le ripercussioni ambientali delle sabbie bituminose sono noti. Lo possiamo vedere nella mostra in esposizione davanti al Parlamento e a prescindere da alcune affermazioni o cifre opinabili, è inconfutabile che ci troviamo dinanzi a un problema ambientale drammatico. Avendo analizzato nel dettaglio le ricadute dei biocombustibili e addirittura deciso di indagare indirettamente sui cambiamenti nelle coltivazioni di prodotti alimentari, a questo punto non possiamo tralasciare questo problema che ci appare in tutta la sua evidenza. Da qui l’importanza dell’iniziativa odierna.</p>
      <p sl="de">Nel corso della discussione e nella fase preparatoria mi è tornata più volte alla mente un’affermazione ripetuta spesso dal ministro per l’Ambiente tedesco, Norbert Röttgen: “Abbiamo già raccolto i frutti sui rami più bassi dall’albero dei combustibili fossili”. È evidente nella discussione odierna e nella mostra davanti al Parlamento. L’estrazione di ulteriori risorse combustibili fossili è possibile soltanto al costo di sforzi enormi e di nuovi problemi. Questa sera mi ritrovo a dover ribadire che gli avvenimenti degli ultimi giorni dovrebbero indurci a riflettere con maggiore serietà sul problema dell’efficienza energetica. Vorrei sollecitare con forza ancora maggiore la Commissione e il Commissario Oettinger affinché sia conseguito l’obiettivo di un miglioramento del 20 per cento nell’efficienza energetica. Spero che anche dalla DG Trasporti e dal commissario competente giungano fatti concreti anziché promesse vacue nei prossimi anni e che non occorrerà attendere fino alla prossima legislatura.</p>
    </intervention>
    <intervention id="3-278-000" speaker_id="96940" name="Gerben-Jan Gerbrandy" is_mep="True" mode="spoken">
      <p sl="nl">Signor Presidente, nella piazza dinanzi al Parlamento è stata allestita una mostra fotografica sulle sabbie bituminose del Canada. Una di queste fotografie fa letteralmente venire i brividi. Si vedono stupende foreste vergini tagliate di netto da una linea che segna la sponda di un lago nero, oleoso e inquinato di ben 170 metri quadrati. È un’immagine che fa venire la pelle d’oca e consiglio a tutti di visitare la mostra una volta usciti di qui.</p>
      <p sl="nl">Oltre alla gravissima perdita di biodiversità, l’estrazione di petrolio dalla sabbia bituminosa rilascia nell’atmosfera una concentrazione molto elevata di CO2 . Per quanto mi riguarda, la biodiversità e le emissioni di anidride carbonica sono di per sé un motivo sufficiente per opporci con forza allo sfruttamento delle sabbie bituminose in Canada e negli altri paesi. Il minimo che possiamo fare è prevedere un valore di riferimento per le sabbie bituminose nella direttiva sulla qualità dei combustibili.</p>
      <p sl="nl">Stando alle parole della signora Commissario, posso desumere che tale valore sarà incluso, ma spero anche che lei si opporrà con maggiore veemenza allo sfruttamento delle sabbie bituminose in Canada e altrove.</p>
    </intervention>
    <intervention id="3-279-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Signor Presidente, possiamo compiere progressi significativi per ridurre del 20 per cento le emissioni di gas a effetto serra entro il 2020 tramite investimenti nell’efficienza energetica degli edifici e nei trasporti.</p>
      <p sl="ro">In occasione dell’approvazione della direttiva sulla qualità dei combustibili abbiamo già discusso il tema in maniera approfondita. All’epoca, l’industria automobilistica aveva affermato che per aumentare la percentuale di carburante derivato dai biocombustibili le sarebbe stato necessario più tempo per progettare e costruire nuovi motori in grado di sopportare una maggiore pressione di vapore.</p>
      <p sl="ro">Nondimeno, la versione definitiva della direttiva sancisce l’obbligo per i produttori di autovetture e di carburanti di effettuare investimenti volti a ridurre le emissioni inquinanti e migliorare la qualità dei carburanti.</p>
      <p sl="ro">Credo che per ridurre le emissioni inquinanti del settore dei trasporti, l’Unione europea debba investire prima di tutto nello sviluppo di una rete elettrica intelligente paneuropea in grado di assorbire l’energia prodotta a livello locale e regionale da fonti energetiche rinnovabili. Tale rete dovrà essere integrata all’infrastruttura necessaria per l’utilizzo di autovetture elettriche.</p>
    </intervention>
    <intervention id="3-280-000" speaker_id="96652" name="Alajos Mészáros" is_mep="True" mode="spoken">
      <p sl="hu">Signor Presidente, signora Commissario, devo ammettere che questa direttiva desta gravi preoccupazioni nelle società di raffinazione del petrolio in Europa centrale e orientale. Le perplessità non riguardano tanto le modalità di esecuzione della direttiva, quanto i metodi ancora da definire per il calcolo delle emissioni. Sarà applicato un metodo “statico” basato su una media UE oppure un metodo “ibrido” che terrà conto delle emissioni a partire dal giorno e dal luogo di estrazione? In quest’ultimo caso, le società che lavorano il petrolio russo saranno costrette a ridurre le loro emissioni di gas a effetto serra del 12 per cento, perché si parte da un tasso d’inquinamento già elevato al sito di estrazione.</p>
      <p sl="hu">Signora Commissario, lo scorso gennaio le ho inviato, insieme ad altri quattro colleghi, una lettera a questo riguardo; la risposta che ci ha trasmesso non è riuscita a fugare completamente i nostri dubbi. Vorrei che lei mi assicurasse, se possibile, che questa normativa non penalizzerà le società che raffinano il petrolio proveniente dalla Russia e quindi non avrà un effetto discriminatorio sugli Stati membri dell’Europa centro-orientale.</p>
    </intervention>
    <intervention id="3-281-000" speaker_id="96668" name="Seán Kelly" is_mep="True" mode="spoken">
      <p sl="ga">Signor Presidente, non faccio ancora parte della commissione per l’industria, la ricerca e l’energia, (ITRE), anche se dovrei, vorrei e spererei di entrare a farvi parte. Se qualche deputato intende ritirarsi da questa commissione o se intendete espellere qualcuno, fatemelo sapere e io sarò lieto di subentrare.</p>
      <p sl="en">Poche settimane fa la Commissione ha presentato un documento eccellente in materia di efficienza energetica, in cui si sottolineava la necessità di migliorare ulteriormente l’efficienza degli edifici e dei trasporti, con cui concordo pienamente.</p>
      <p sl="en">Per quanto concerne i trasporti, occorre imporre alcune restrizioni ai produttori di automobili affinché mettano a punto motori con un rendimento migliore. È importante sottolineare che su questo punto non è stato fatto abbastanza. In qualità di membro della delegazione per i rapporti con il Canada, ieri ho assistito a una presentazione che i canadesi ci hanno fatto su questo argomento. Sono anche disposti a portarci a vedere come funziona e fintanto che la tecnologia necessaria è ancora in fase di messa a punto, dovremmo rimanere più possibilisti nei confronti delle sabbie e degli scisti bituminosi.</p>
    </intervention>
    <intervention id="3-283-000" speaker_id="photo_generic" name="Connie Hedegaard" is_mep="True" mode="spoken">
      <p sl="en">membro della Commissione. − Signor Presidente, desidero innanzi tutto ringraziare il Parlamento per il chiaro messaggio trasmesso questa sera. Mi sembra di avere recepito tutto perfettamente – anche l’impazienza e il senso d’urgenza. L’onorevole Schnellhardt ci ha sollecitato ad agire con tempestività e l’onorevole Arsenis ha chiesto, in riferimento alla tempistica, quando tutto questo giungerà a una fine. Sono lieta di potervi dire che il traguardo è ormai prossimo. Rimane ancora la valutazione inter pares che richiederà qualche settimana, dopodiché sarà di nuovo il turno della Commissione e del suo processo interno. Non sarà finita lì, ma almeno dobbiamo cercare di avanzare fino alla fase successiva di confronto con gli Stati membri.</p>
      <p sl="en">Ci stiamo avvicinando ma, come ha precisato l’onorevole Hall, questa normativa non vuole essere in nessun caso discriminatoria e credo che capiate tutti l’importanza di basare la nostra scelta su una documentazione inconfutabile. Ve l’abbiamo fornita e sappiamo tutti perché fosse necessario averla. Uno dei motivi è che non era stata messa a disposizione fin dall’inizio, diversi anni or sono. Abbiamo intrapreso questo lavoro adesso per portarlo a compimento.</p>
      <p sl="en">Vorrei concludere precisando che, per quanto concerne il valore di default per le sabbie bituminose, questo ritardo generalizzato nell’attuazione della direttiva ci consente in effetti di includere tale valore in questa stessa fase del lavoro di attuazione. Riusciremo a definire il valore più rapidamente di quanto alcuni di noi pensassero all’inizio di questo lavoro nove mesi fa. Grazie per la chiarezza con cui vi siete espressi. Vi rendete conto, spero, del lavoro intenso che stiamo svolgendo per portare tutto questo a compimento.</p>
    </intervention>
    <intervention id="3-284-000" speaker_id="4308" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="3-285-000" speaker_id="96859" name="Ioan Enciu" is_mep="True" mode="written">
      <p sl="en">Lo scorso anno mi sono recato a vedere le sabbie bituminose del Canada e posso dunque definirmi un testimone oculare di questo fenomeno. Ho avuto occasione di un confronto approfondito sull’argomento con il governo dell’Alberta e con il governo federale del Canada. Prima della mia visita, Amici della Terra Europa, il WWF e le direzioni Trasporti e Ambiente mi hanno affidato alcune domande da porre al governo dell’Alberta in relazione alle sabbie bituminose. A tutte le domande ha fornito una risposta il ministro dell’Alberta per le Relazioni internazionali.</p>
      <p sl="en">Mi è stato detto che il Canada è impegnato a ridurre le emissioni globali di gas a effetto serra e in particolare le emissioni derivanti dai combustibili fossili; il ministro ha fatto riferimento ad alcuni studi, in cui è stato dimostrato che l’intensità emissiva delle sabbie bituminose è pari o addirittura inferiore a quella di altri combustibili. Permangono comunque alcune preoccupazioni per la salute pubblica, la biodiversità e la flora e la fauna locali.</p>
      <p sl="en">Incoraggio la Commissione a inviare un gruppo di esperti in Canada, affinché esaminino le sabbie bituminose e conducano un’analisi indipendente di tale materia prima. La Commissione dovrà infatti proporre degli emendamenti alla direttiva sulla qualità dei combustibili entro il mese di dicembre 2012 e avrà la possibilità di introdurre provvedimenti supplementari per i fornitori al fine di ridurre del 2 per cento il ciclo di vita dei gas a effetto serra per ogni unità di energia.</p>
    </intervention>
    <intervention id="3-286-000" speaker_id="96715" name="Pavel Poc" is_mep="True" mode="written">
      <p sl="it">In Canada imperversa da diversi anni la lotta tra gli ambientalisti e gli investitori che purtroppo diventano sempre meno attenti alla tutela della natura mano a mano che aumentano i prezzi e la domanda mondiale di petrolio. Le multinazionali petrolifere considerano la protezione dell’ambiente una semplice voce di spesa da ridurre. Questa indifferenza non viene scossa neppure dal genocidio di fatto delle popolazioni locali che dipendono dall’ambiente per il loro sostentamento. L’aumento preoccupante dei casi di tumore tra la popolazione locale sono il risultato diretto di uno sfruttamento senza scrupoli. Siamo ormai abituati a valutare tutto in termini monetari. In quella variante mondiale del gioco di società “Monopoli” che è l’economia, abbiamo occhi soltanto per il profitto a breve termine. Non teniamo affatto conto del prezzo che dovremo pagare per l’ulteriore disboscamento delle zone temperate e la riduzione a prateria di interi ecosistemi in una lotta per la sopravvivenza di più lungo respiro e assai più seria. Nelle circostanze economiche e politiche attuali, si giungerà senz’altro all’esaurimento delle risorse e si verificheranno i danni ambientali prospettati. I profitti sono troppo allettanti e la sete di nuova energia è troppo forte. A chi spetterà decidere? Toccherà ai cittadini e ai loro rappresentanti democraticamente eletti o ai grandi uomini d’affari e ai direttori delle società petrolifere? L’Europa deve prendere posizione con chiarezza contro l’estrazione non sostenibile delle sabbie e degli scisti bituminosi, altrimenti ci accontentiamo di recitare una parte nel teatrino della politica, fingendoci interessati quando in realtà non abbiamo né la volontà, né il potere per cambiare la situazione.</p>
    </intervention>
  </section>
  <section id="creitem23" title="22. Preferenze tariffarie generalizzate (discussione)">
    <intervention id="3-288-000" speaker_id="4308" is_mep="True" mode="spoken" role="Presidente">
      <p sl="unknown">L’ordine del giorno reca la relazione (A7-0051/2011) presentata dall’onorevole Scholz a nome della commissione per il commercio internazionale, sulla proposta di regolamento del Parlamento europeo e del Consiglio che modifica il regolamento (CE) n. 732/2008 del Consiglio relativo all’applicazione di un sistema di preferenze tariffarie generalizzate per il periodo dal 1° gennaio 2009 al 31 dicembre 2011 [COM(2010)0142 – C7-0135/2010 – 2010/140(COD)].</p>
    </intervention>
    <intervention id="3-289-000" speaker_id="96646" name="Helmut Scholz" is_mep="True" mode="spoken" role="relatore">
      <p sl="de">Signor Presidente, signora Presidente del Consiglio, signor Commissario, onorevoli colleghi, è un peccato che un argomento importante della politica commerciale internazionale venga discusso a un’ora così tarda; vista la sua importanza, avrei voluto vedere un’Aula affollata e tutte le poltrone occupate. Il sistema di preferenze tariffarie generalizzate (SPG) dell’Unione europea è una conquista della politica commerciale europea. In questo modo apriamo il nostro mercato ai paesi più poveri del mondo per qualsiasi merce al di fuori delle armi. Inoltre il sistema concede ai paesi in via di sviluppo delle agevolazioni commerciali per una serie di prodotti. L’SPG+ comprende un interessante incentivo per i paesi in via di sviluppo che possono ottenere ulteriori agevolazioni a condizione di sottoscrivere e applicare importanti accordi internazionali in materia di diritti umani, diritti dei lavoratori e tutela dell’ambiente. Il sistema non è tuttavia privo di pecche e va aggiornato periodicamente.</p>
      <p sl="de">Nel corso degli anni, il Parlamento europeo, i paesi aderenti, le imprese e le organizzazioni non governative hanno presentato alcune proposte importanti per migliorare questo sistema. Il mondo intero è in attesa della proposta della Commissione per il necessario aggiornamento legislativo. Il termine ultimo avrebbe dovuto essere il 1° giugno 2010, ma la Commissione non ha preparato la proposta in tempo utile, andando a creare con questo ritardo una situazione di incertezza per tutti i paesi coinvolti, nonché per diverse aziende europee ed extraeuropee. È imperativo procedere alla revisione del regolamento.</p>
      <p sl="de">Per il momento state cercando di salvare la situazione con un regolamento transitorio ed è su questo che saremo chiamati a votare domani. Il regolamento in esame rappresenta semplicemente una proroga, ma non modifica o migliora alcunché e neppure applica i nuovi requisiti stabiliti con il trattato di Lisbona. Presso il Parlamento europeo e il relatore sottoscritto, questo è stato motivo di sorpresa e irritazione. È obbligo dei deputati fare in modo che siano rispettati i diritti, i doveri e le competenze che il trattato di Lisbona ha attribuito ai rappresentanti eletti dai cittadini dell’Unione europea. Parimenti è nostro dovere assicurarci che l’esonero dai dazi doganali comporti un miglioramento effettivo della situazione presso i paesi in via di sviluppo. Nell’intento di tutelare i nostri partner dagli effetti di un procedimento lungo, ho suggerito alla commissione per il commercio di modificare esclusivamente alcuni elementi del regolamento, ossia quelli necessari a consentire al Parlamento di svolgere appieno il suo nuovo ruolo.</p>
      <p sl="de">Nondimeno, vorrei sottolineare che anch’io ritengo necessaria una riformulazione generalizzata dei regimi dell’SPG- e dell’SPG+. Nel corso delle intense sedute di lavoro con il Consiglio e con la Commissione sui risvolti di ordine giuridico che un regolamento transitorio avrebbe alla luce del trattato di Lisbona, il Parlamento ha deciso in ultima battuta di concedere la massima fiducia. Colgo l’occasione per ringraziare espressamente il professor Moreira, presidente della commissione, per il suo instancabile lavoro di mediazione e anche lei, signor Commissario, per averci assicurato che la Commissione terrà conto della mutata situazione nella prassi, in particolare per quanto concerne la necessità di informare e coinvolgere il Parlamento. In definitiva abbiamo deciso di ritirare tutti gli emendamenti al fine di consentire l’entrata in vigore del regolamento transitorio nel più breve tempo possibile, giacché questo è innanzi tutto nell’interesse dei nostri partner e delle aziende coinvolte.</p>
      <p sl="de">La Commissione ha garantito altresì che in futuro il Parlamento europeo sarà informato nel dettaglio, direttamente e contestualmente al Consiglio sui progressi del lavoro relativo all’SPG, che riceverà tutta la documentazione relativa all’SPG e che sarà informato prima dell’entrata in vigore del regolamento in merito all’eventuale sospensione delle preferenze ai sensi dell’articolo 16, paragrafo 3, e alla revoca con relativa relazione d’indagine della Commissione ai sensi dell’articolo 17, nonché in relazione alle decisione di salvaguardia di cui agli articoli 20 e 21.</p>
      <p sl="de">Accogliamo con favore la proposta Omnibus I e la disponibilità dimostrata dalla Commissione a una discussione approfondita delle proposte ivi contenute. In questo ambito sollecitiamo con urgenza anche la presentazione di Omnibus II.</p>
      <p sl="de">Prima di concludere vorrei ribadire di nuovo che il Parlamento si è dimostrato accondiscendente nei confronti di un regolamento transitorio. Non per questo rinunceremo a lottare per una progressiva attuazione dei diritti parlamentari del nostro Parlamento.</p>
    </intervention>
    <intervention id="3-290-000" speaker_id="photo_generic" name="Enikő Győri" is_mep="True" mode="spoken">
      <p sl="hu">Presidente in carica del Consiglio . − Signor Presidente, signor Commissario, onorevole Scholz, onorevoli deputati.</p>
      <p sl="hu">Signor Presidente, mi consenta di proseguire in inglese, perché la ritengo una lingua più adatta per motivi di terminologia. Sin da quando la Commissione ha presentato la proposta di proroga temporanea dell’attuale regime SPG – la cosiddetta proposta di roll-over – il Consiglio ha ribadito più volte dinanzi a quest’Aula l’importanza della sua approvazione tempestiva. Lo scopo è garantire ai paesi in via di sviluppo e meno sviluppati di continuare a beneficiare del sistema di preferenze generalizzate quale elemento portante della politica commerciale condotta dall’UE nei confronti dei paesi in via di sviluppo.</p>
      <p sl="hu">Il Consiglio osserva con soddisfazione che oggi il Parlamento europeo sta compiendo il primo passo verso l’approvazione della proposta in prima lettura. Prenderemo tutti gli altri provvedimenti con la massima celerità possibile al fine di confermare l’accordo interistituzionale sulla base della posizione che esprimerete oggi. Nel contempo, il Consiglio rimane in attesa della prossima proposta per una revisione completa dell’SPG che la Commissione vorrà avanzare.</p>
      <p sl="hu">Il regime andrebbe modificato al fine di aiutare più puntualmente i paesi che più necessitano delle preferenze, affinché questo diventi uno strumento ancora più efficace della politica estera e di sviluppo nella misura in cui fornisce incentivi al buongoverno. In questo contesto, il Consiglio manifesta la propria disponibilità a lavorare con il Parlamento in uno spirito costruttivo di collaborazione, affinché sia possibile istituire un quadro normativo moderno, completo e perfettamente funzionale, in grado di rispondere alle esigenze dei paesi in via di sviluppo.</p>
      <p sl="hu">Consentitemi di concludere con un riconoscimento, da parte della Presidenza, al lavoro positivo e costruttivo con cui il presidente Moreira della commissione INTA e il relatore Scholz hanno contribuito al raggiungimento di un accordo sulla proposta.</p>
    </intervention>
    <intervention id="3-292-000" speaker_id="photo_generic" name="Karel De Gucht" is_mep="True" mode="spoken">
      <p sl="en">membro della Commissione. − Signor Presidente, prendo atto con gratitudine del sostegno espresso dalla commissione per il commercio internazionale in relazione alla proposta di proroga del regolamento relativo al sistema di preferenze generalizzate. Porgiamo un ringraziamento speciale al relatore, onorevole Scholz, e al presidente della commissione INTA, onorevole Moreira, per la loro disponibilità a ricercare una soluzione pragmatica che tenga conto del ruolo del Parlamento nell’ambito delle nuove norme in materia di atti di delega ed esecuzione da applicare al regolamento SPG.</p>
      <p sl="en">Forse rammentate che la proroga è stata proposta quale soluzione transitoria in attesa di un adeguamento al trattato di Lisbona ormai in vigore e in vista della presentazione di un nuovo regolamento sul prossimo regime SPG europeo. Il sostegno del Parlamento europeo espresso tramite il voto della commissione INTA lo scorso 3 marzo garantisce la prosecuzione del regime attuale a tutto vantaggio dei paesi in via di sviluppo e dell’UE. Inoltre viene così rafforzato il ruolo dell’UE e il lavoro verso gli obiettivi della politica di sviluppo comunitaria.</p>
      <p sl="en">La Commissione ha compreso e preso atto delle preoccupazioni del Parlamento in relazione alla procedura decisionale a monte del regolamento SPG. Da parte nostra, possiamo ribadire il nostro appoggio incondizionato e attivo al Parlamento europeo, affinché questa istituzione possa svolgere il ruolo attribuitole dal trattato di Lisbona anche nell’ambito della politica commerciale. La Commissione intende discutere con spirito costruttivo le osservazioni sollevate dal Parlamento in queste ultime settimane. La discussione odierna proseguirà con le due proposte della Commissione – Omnibus I e Omnibus II – per un regolamento relativo all’adeguamento dell’iter decisionale nell’ambito della politica commerciale in applicazione del trattato di Lisbona.</p>
      <p sl="en">Di pari passo, la Commissione farà il possibile per dare seguito alla richiesta del Parlamento di essere tenuto informato sui lavori relativi ad alcuni aspetti essenziali dell’SPG. L’informazione è indispensabile per consentire al Parlamento di svolgere con efficacia il suo ruolo nell’ambito della politica commerciale. Sulla base di questi requisiti, la Commissione informerà tempestivamente il Parlamento e il Consiglio delle questioni salienti e distribuirà tutti i documenti rilevanti per l’SPG.</p>
      <p sl="en">La discussione con voi sul regime futuro del sistema di preferenze generalizzato si articolerà attorno alla proposta per un nuovo regolamento che vi verrà presentata a maggio. Sono pronto a discutere con voi gli elementi principali della proposta non appena questa sarà approvata dalla Commissione.</p>
    </intervention>
    <intervention id="3-293-000" speaker_id="28145" name="Béla Glattfelder" is_mep="True" mode="spoken">
      <p sl="hu">a nome del gruppo PPE . – Signor Presidente, sono lieto che la disponibilità al compromesso manifestata dal relatore abbia consentito la proroga in tempo utile del sistema di preferenze generalizzate. In questo processo, la Presidenza ungherese del Consiglio europeo ha svolto un ruolo importante. Se non fossimo riusciti a prorogare il regime in essere, le ripercussioni sui paesi più poveri del mondo sarebbero state assai gravi. Certo, il ritardo con cui la Commissione europea ha presentato la propria proposta al Parlamento è per noi motivo di rammarico, perché non è stato possibile condurre una discussione approfondita altrimenti necessaria per apportare alcune modifiche dovute al regolamento SPG. In particolare, non è più sostenibile che vengano concesse tariffe preferenziali ai più ricchi paesi petroliferi del mondo, come gli Emirati Arabi Uniti o l’Arabia Saudita. Inoltre sarebbe opportuno valutare se meriti includere in questo sistema di preferenze commerciali la Russia, che non è un membro dell’OMC perché non vuole aderirvi e spesso utilizza la politica commerciale per esercitare pressioni in politica estera.</p>
      <p sl="hu">Un altro aspetto da valutare riguarda i criteri di sostenibilità e come questi possano essere integrati nel sistema di tariffe preferenziali. Ad oggi, le preferenze commerciali vengono garantite anche a paesi che si oppongono alla stipula di accordi internazionali per la protezione del clima oppure esportano verso l’Unione europea prodotti realizzati con modalità non sostenibili, spesso abbattendo le foreste pluviali o con emissioni elevatissime di CO2 . Credo che il prossimo sistema di tariffe preferenziali dovrà tenere conto anche di questi aspetti.</p>
    </intervention>
    <intervention id="3-294-000" speaker_id="96930" name="Vital Moreira" is_mep="True" mode="spoken">
      <p sl="pt">a nome del gruppo S&amp;D. – Signor Presidente, oggi stiamo discutendo in merito alla proroga dell’attuale sistema di tariffe preferenziali generalizzate (SPG) perché la Commissione è venuta meno al suo obbligo di presentare entro i termini una revisione sostanziale di questo sistema.</p>
      <p sl="pt">Questa fase transitoria per il regolamento in essere è stata necessaria al fine di mantenere i vantaggi commerciali internazionali di cui usufruiscono i paesi in via di sviluppo, a partire dai più poveri, per l’accesso al mercato europeo. È indispensabile approvare la proposta senza indugi ulteriori, affinché questi paesi possano continuare a usufruire dell’SPG e sia garantita la necessaria sicurezza giuridica e prevedibilità di cui gli operatori economici hanno bisogno per sviluppare i loro rapporti commerciali.</p>
      <p sl="pt">In qualità di presidente della commissione per il commercio internazionale e di relatore ombra, ho chiesto che questa fosse intesa semplicemente come una soluzione transitoria e nulla di più, in cui anche il Parlamento europeo rinuncia a un allineamento ad hoc del regolamento al nuovo regime per gli atti esecutivi della Commissione, confidando che tale allineamento sarà perfezionato nel prossimo futuro tramite i cosiddetti regolamenti “Omnibus”.</p>
      <p sl="pt">Vorrei sottolineare che, sulla base di questi presupposti, la decisione adottata dal relatore, dai relatori ombra e dagli altri membri della commissione ha influito sulla disponibilità della Commissione europea, peraltro ribadita oggi dal Commissario De Gucht che ringrazio espressamente, a garantire d’ora in avanti la trasmissione tempestiva al Parlamento europeo di informazioni complete su ogni atto rilevante ai fini dell’applicazione dell’attuale regolamento ai sensi delle disposizioni del trattato di Lisbona in materia di politica commerciale comune.</p>
      <p sl="pt">Mi sia concessa un’ultima parola per ringraziare il relatore, la Commissione e il Consiglio di questo compromesso che consentirà al Parlamento di salvaguardare adeguatamente gli interessi dell’Europa e di chi fa affidamento su di noi.</p>
    </intervention>
    <intervention id="3-295-000" speaker_id="97229" name="Niccolò Rinaldi" is_mep="True" mode="spoken">
      <p sl="it">a nome del gruppo ALDE . – Signor Presidente, signor Commissario, onorevoli colleghi, il commercio internazionale ha nel sistema di preferenze generalizzate uno dei pochi strumenti di differenziazione a favore dei paesi in via di sviluppo: è uno strumento delicato da usare nel migliore dei modi!</p>
      <p sl="it">Stasera parliamo di una proroga, dunque rinviamo l'appuntamento alla Commissione una volta che la nuova proposta definitiva sarà presentata; nel frattempo diciamo comunque che questo è uno strumento da maneggiare con cautela, anche nelle relazioni interistituzionali. Fino ad oggi, anche sulla base del pre-trattato di Lisbona, il Parlamento europeo non sempre è stato coinvolto pienamente nelle decisioni prese, come è accaduto al tempo delle discussioni che hanno animato questo Parlamento sulla Colombia o sullo Sri Lanka.</p>
      <p sl="it">Inoltre, da valorizzare è la valutazione ex-post di una decisione di applicazione del regolamento. Quale impatto ha negli effetti una riduzione tariffaria, quale la sua sospensione, quali i suoi meccanismi, quale la sua procedura? A volte un esame sul terreno di questi aspetti può rivelare sorprese e suggerire criteri più pertinenti per rendere l'impatto del regolamento il più efficace possibile.</p>
      <p sl="it">Quanto alle condizioni, il mondo sta cambiando, lo strumento deve mostrare maggiore aderenza rispetto a quei paesi che vanno premiati da concessioni tariffarie. Il concetto principe di rispetto dei diritti dell'uomo deve essere integrato da una visione più ampia, nella quale, come ricorda il relatore Scholz – che ringrazio per l'ottimo lavoro che ha svolto in questa relazione – sono presi in esame vari indicatori: la riabilitazione post-conflitto, la situazione specifica delle donne, dei sindacati, la situazione di ripresa dopo disastri naturali, il rispetto dell'ambiente e delle convenzioni internazionali in materia sociale.</p>
      <p sl="it">Se noi adottassimo una combinazione di questi criteri, non mi stupirei che oggi avremmo una lista dei paesi beneficiari diversa dall'attuale e forse più meritoria, ma di questo potremo tornare a parlare una volta che avremo la proposta definitiva del regolamento.</p>
    </intervention>
    <intervention id="3-296-000" speaker_id="4466" name="Ilda Figueiredo" is_mep="True" mode="spoken">
      <p sl="pt">Signor Presidente, considerato che il regime attuale di preferenze tariffarie scade al termine di quest’anno, sarebbe importante, come già sottolineato, che la Commissione presentasse la nuova proposta di revisione completa del sistema in tempo utile.</p>
      <p sl="pt">Al momento stiamo appena discutendo la proroga necessaria a mantenere la certezza giuridica e la salvaguardia degli interessi reciproci. Nondimeno, l’importanza di questo sistema per i paesi in via di sviluppo e per gli Stati membri dell’UE – in particolare quelli con l’economia più debole, i cui interessi industriali, agricoli e sociali non sono sempre tenuti in considerazione negli accordi commerciali internazionali promossi dalla Commissione – rende quanto mai necessaria una discussione articolata che tenga conto di tutte le possibili conseguenze ed effetti di questo sistema su un futuro regolamento che dovrà essere presentato quanto prima al Parlamento nella sua versione provvisoria.</p>
    </intervention>
    <intervention id="3-297-000" speaker_id="97196" name="Oreste Rossi" is_mep="True" mode="spoken">
      <p sl="it">Signor Presidente, onorevoli colleghi, questo provvedimento tratta delle preferenze tariffarie generalizzate, cioè di agevolazioni sui dazi per quei paesi terzi che assumono determinati impegni su trattati internazionali o convenzioni su temi sensibili come lavoro, diritti, ambiente. Questi requisiti devono essere periodicamente rivisti e aggiornati su proposta della Commissione europea, purtroppo siamo qui a votare non una revisione ma una proroga delle vecchie regole.</p>
      <p sl="it">In un momento delicato di crisi internazionale non solo economica ma politica, non rivedere ed aggiornare le condizioni per l'accesso o l'esclusione dalla lista è una scelta che va contro gli stessi interessi dell'Unione europea. Il nostro voto, nonostante il comportamento non lineare della Commissione europea, sarà comunque a favore, perché crediamo in questo strumento di agevolazione nei confronti dei paesi terzi che si distinguono rispetto ad altri su temi ritenuti strategici.</p>
    </intervention>
    <intervention id="3-298-000" speaker_id="photo_generic" name="Karel De Gucht" is_mep="True" mode="spoken">
      <p sl="en">membro della Commissione. − Signor Presidente, ho ascoltato gli interventi. Comprendo che i gruppi accettano la proroga del sistema in essere ma attendono di conoscere quanto prima la proposta per il nuovo sistema. Posso assicurarvi che ciò sarà fatto e che ci stiamo lavorando. Come sapete, qualsiasi proposta legislativa è preceduta da una consultazione pubblica che richiede del tempo. Occorre una valutazione d’impatto e anche questo richiede del tempo. A questa deve seguire l’iter decisionale interno della Commissione europea su un argomento dalle implicazioni di vasta portata.</p>
      <p sl="en">Il sistema finanziario che verrà istituito rimarrà infatti in essere per un periodo alquanto esteso. Vogliamo che tale sistema sia molto più selettivo rispetto al passato e aiuti quelli che ne hanno davvero bisogno. Il regime attuale comprende oltre 150 paesi beneficiari e non lo si può certo definire selettivo. Anzi, verrebbe naturale interrogarsi in merito alla sua utilità. Per questo stiamo procedendo a una revisione completa.</p>
      <p sl="en">Entro qualche mese vi presenteremo le nostre proposte. A quel punto il Parlamento avrà la possibilità di discuterle con noi nel dettaglio. Ribadisco peraltro il nostro impegno a tenere sempre informato il Parlamento.</p>
    </intervention>
    <intervention id="3-299-000" speaker_id="photo_generic" name="Enikő Győri" is_mep="True" mode="spoken">
      <p sl="en">Presidente in carica del Consiglio . − Signor Presidente, la riforma dell’SPG sarà un tema centrale per il Consiglio e la Presidenza. Grazie alla revisione del sistema in vigore nel corso della nostra Presidenza, il Parlamento e il Consiglio avranno un’opportunità unica di adeguare tale sistema alla nuova realtà dell’economia globale e in particolare al significativo rafforzamento della competitività dei paesi emergenti.</p>
      <p sl="en">La Presidenza ha preso nota con attenzione delle osservazioni fondate avanzate dall’onorevole Rinaldi quanto a un’efficace attuazione dell’SPG. Il Consiglio affronterà questo e altri temi sulla base della prossima proposta della Commissione per un nuovo SPG.</p>
      <p sl="en">Colgo l’occasione per esprimere ancora la mia gratitudine al relatore e al presidente della commissione per la loro cooperazione. Questa è una vittoria del buonsenso e loro hanno colto appieno l’urgenza e l’importanza della questione. Non era affatto nostra intenzione causare problemi di ordine giuridico. Questo rappresenta una sorta di modello e spero sinceramente che anche in altri ambiti controversi, ciò possa servire come esempio delle buone relazioni che possono intercorrere tra il Consiglio e il Parlamento.</p>
    </intervention>
    <intervention id="3-300-000" speaker_id="96646" name="Helmut Scholz" is_mep="True" mode="spoken" role="relatore">
      <p sl="de">Signor Presidente, signora Ministro Győri, signor Commissario, desidero ringraziare innanzi tutto i relatori ombra per la loro collaborazione costruttiva. Dopo l’intesa raggiunta sugli aspetti formali relativi al regolamento transitorio, colgo questa opportunità per definire meglio il regolamento futuro.</p>
      <p sl="de">La revisione del regolamento deve servire sopra tutto ai seguenti scopi: migliorare l’efficacia del sistema; definire le norme per un processo di riforma più regolamentato, in cui possano essere coinvolti anche i beneficiari; garantire un peso adeguato al controllo democratico esercitato da questo Parlamento. Mi riallaccio qui alle proposte avanzate dalla commissione per lo sviluppo.</p>
      <p sl="de">Il nuovo SPG deve istituire un regime chiaro e più trasparente. A tal fine occorre riflettere su tre aspetti. Il primo riguarda le regole del paese d’origine e le procedure amministrative collegate che sono il principale motivo per cui i paesi, in particolare quelli meno sviluppati, tendono a sottoutilizzare le preferenze commerciali concesse nell’ambito dell’SPG. Nella versione attuale sono proprio le regole sul paese d’origine a impedire spesso che queste preferenze previste sulla carta sortiscano effettivamente un risultato positivo. Questo problema è prioritario ed è stato considerato tale anche alla conferenza internazionale dei parlamentari sull’OMC tenuta a Ginevra, cui ho appena partecipato. Nel lavoro di armonizzazione delle regole del paese d’origine nell’ambito dell’OMC, credo che l’UE dovrebbe battersi al fine di rendere prioritario il sistema delle preferenze.</p>
      <p sl="de">Un’altra questione riguarda i paesi aderenti. A mio giudizio, occorre trovare criteri coerenti, come può esserlo ad esempio il ricorso ai coefficienti del GINI. Come è stato sottolineato, occorre maggiore flessibilità per una maggiore rapidità di reazione.</p>
      <p sl="de">Il terzo aspetto concerne l’assistenza tecnica. Le preferenze non sono un meccanismo sufficiente; occorre migliorare l’efficacia del sistema e aumentare il suo utilizzo garantendo un’adeguata assistenza tecnica.</p>
      <p sl="de">In questo senso, occorre migliorare il sistema delle preferenze in senso lato. Ringrazio di nuovo per la collaborazione costruttiva e sono quanto mai disponibile a continuare a collaborare con la Commissione sulla scorta delle assicurazioni formulate oggi.</p>
    </intervention>
    <intervention id="3-301-000" speaker_id="4308" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà domani alle 11.30.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="3-302-000" speaker_id="96856" name="George Sabin Cutaş" is_mep="True" mode="written">
      <p sl="ro">Ritengo opportuno precisare che la proposta presentata dalla Commissione europea non riguarda la riforma del sistema di preferenze generalizzate richiesta dal Parlamento europeo con risoluzione del 5 giugno 2008, bensì la semplice proroga delle norme in vigore. Condivido l’opinione del relatore, secondo cui occorre rivedere al più presto il regolamento del 2008 al fine di adeguarlo alle disposizioni del trattato di Lisbona entrato in vigore successivamente. In virtù di tale trattato, il Parlamento europeo si vede conferiti nuovi poteri in ambito commerciale e deve pronunciarsi sui criteri di ammissibilità, sull’elenco dei paesi beneficiari e sulla sospensione temporanea degli accordi SPG. In futuro bisognerà senz’altro rivedere il regolamento al fine di coinvolgere maggiormente i paesi beneficiari in un processo di riforma che li riguarda direttamente, mettere a disposizione l’assistenza necessaria per lo sviluppo della loro capacità istituzionale, rivedere e armonizzare le norme sul paese d’origine.</p>
    </intervention>
    <intervention id="3-302-500" speaker_id="96882" name="Elisabeth Köstinger" is_mep="True" mode="written">
      <p sl="it">Il sistema delle preferenze generalizzate assicura a 176 paesi in via di sviluppo un accesso privilegiato al mercato dell’UE. Tramite l’esonero dal pagamento del dazio o una riduzione dei dazi applicati per l’accesso al mercato unico dell’UE, si favorisce il commercio e si contribuisce alla riduzione della povertà in tali paesi. Sono favorevole al regolamento di roll-over a garanzia della continuità giuridica dell’SPG, affinché questa porta venga lasciata aperta ai paesi in via di sviluppo. Gli scambi sono uno strumento importante ed efficace per aiutare questi paesi a consolidare lo Stato di diritto e la democrazia in una cornice economica funzionante. Data l’importanza e l’urgenza di questa misura, mi esprimo a favore di una proroga e di un rapido avanzamento nell’elaborazione del regolamento.</p>
    </intervention>
  </section>
  <section id="creitem24" title="23. Interventi di un minuto (articolo 150 del regolamento)">
    <intervention id="3-304-000" speaker_id="4308" is_mep="True" mode="spoken" role="Presidente">
      <p sl="unknown">L’ordine del giorno reca gli interventi di un minuto su questioni di rilevanza politica.</p>
    </intervention>
    <intervention id="3-305-000" speaker_id="39714" name="Rareş-Lucian Niculescu" is_mep="True" mode="spoken">
      <p sl="ro">Signor Presidente, di recente abbiamo discusso spesso in questo Parlamento sulle distorsioni della filiera alimentare in Europa, cui è seguita anche l’approvazione di una relazione. Mi limiterò a fornirvi alcuni dati esemplificativi pubblicati oggi in Romania, relativi ai prezzi alla dogana delle importazioni intracomunitarie e il loro prezzo finale di vendita al dettaglio.</p>
      <p sl="ro">Le patate sono importate a un prezzo medio di 15 centesimi di euro/kg ma arrivano a costare 80 centesimi al consumatore. Lo zucchero viene acquistato a 50 centesimi e rivenduto a 1,15 euro. La carne di pollo è acquistata a 1,25 euro e venduta nei negozi a un prezzo medio di 2,10 euro per chilogrammo.</p>
      <p sl="ro">Il giornale stesso che ha pubblicato queste statistiche ha sottolineato che il prezzo delle patate è aumentato del 45 per cento lo scorso anno, contro un aumento del valore dell’oro del 40 per cento. Questa situazione paradossale deve giungere a un termine e credo che la Commissione europea e il Parlamento europeo dovrebbero tentare di porvi rimedio.</p>
    </intervention>
    <intervention id="3-306-000" speaker_id="95281" name="Vasilica Viorica Dăncilă" is_mep="True" mode="spoken">
      <p sl="ro">Signor Presidente, aumenta progressivamente il numero di località nel mondo che risentono del cambiamento climatico o sono colpite da calamità naturali. L’esempio più recente è dato dalla situazione drammatica in Giappone.</p>
      <p sl="ro">La politica agricola comune dell’UE deve rispondere a queste criticità e garantire la sicurezza alimentare in un’ottica strategica globale.</p>
      <p sl="ro">L’aumento demografico rende necessario un incremento della produzione alimentare; invece l’offerta continua a essere inadeguata, provocando situazioni di penuria. Siccome il diritto al cibo è un diritto fondamentale, la sicurezza alimentare è e deve rimanere una priorità per l’Unione europea. Le strategie attuate nell’ambito della politica agricola comune devono essere dotate di un bilancio adeguato per far fronte a queste sfide.</p>
      <p sl="ro">Penso che il bilancio destinato alla politica agricola comune debba continuare quanto meno ad attestarsi sui valori attuali o essere addirittura incrementato per tenere conto dell’accresciuto fabbisogno causato dalle catastrofi naturali che non conoscono confini o nazionalità, salvo colpire alcune aree geografiche più di altre.</p>
    </intervention>
    <intervention id="3-307-000" speaker_id="38420" name="Cristian Silviu Buşoi" is_mep="True" mode="spoken">
      <p sl="en">Signor Presidente, colgo questa opportunità per sottolineare l’importanza della prevenzione delle malattie cardiovascolari che causano quasi 2 milioni di morti l’anno nei 27 Stati membri. In alcuni paesi, come la Romania, a queste malattie sono ascrivibili la metà di tutti i decessi. Il trattamento di queste patologie croniche rappresenta un’importante voce di spesa per la sanità pubblica, stimato all’incirca in 92 miliardi di euro l’anno per l’intera Unione.</p>
      <p sl="en">Bisogna compiere ulteriori sforzi per promuovere uno stile di vita sano e sensibilizzare i cittadini al problema delle malattie cardiovascolari. I deputati del Parlamento europeo dovrebbero comunicare meglio con i cittadini al fine di allertarli contro i pericoli derivanti dal consumo di alcolici, da una dieta squilibrata e dalla mancanza di attività fisica. Questo è l’unico modo per ridurre l’incidenza delle malattie cardiovascolari tra i cittadini dell’UE, alleviando così almeno in parte la loro grave incidenza sui bilanci della sanità nazionali.</p>
    </intervention>
    <intervention id="3-308-000" speaker_id="96708" name="Oriol Junqueras Vies" is_mep="True" mode="spoken">
      <p sl="es">Signor Presidente, il grave incidente alla centrale di Fukushima ha segnato una battuta d’arresto nel supposto rinascimento dell’energia nucleare.</p>
      <p sl="es">Nel corso degli anni, un’estesa campagna mediatica ha voluto darci ad intendere che l’energia nucleare è l’unica soluzione alla crisi energetica e ai problemi del cambiamento climatico che offuscano il nostro avvenire. Nulla di più lontano dalla realtà.</p>
      <p sl="es">In quattro problemi fondamentali dell’energia nucleare – i costi elevati, la sicurezza, le scorie e il rischio di proliferazione – che già ne causarono il declino nel corso degli anni Ottanta, non hanno ricevuto ad oggi una risposta soddisfacente.</p>
      <p sl="es">Occorre entrare in una fase di chiusura progressiva e smantellamento delle centrali nucleari, a cominciare da quelle coinvolte in incidenti gravi, come la centrale Vandellos II in Catalogna, e quelle che stanno giungendo al termine della loro vita utile. Nel contempo dobbiamo aumentare l’efficienza energetica, il consumo responsabile e gli investimenti nelle fonti di energia rinnovabili.</p>
    </intervention>
    <intervention id="3-309-000" speaker_id="4466" name="Ilda Figueiredo" is_mep="True" mode="spoken">
      <p sl="pt">Signor Presidente, le politiche dell’Unione europea stanno mettendo a rischio i diritti sociali e dei lavoratori, provocando proteste e conflitti, come è accaduto in Portogallo lo scorso fine settimana. All’incirca 300 000 lavoratori sono sfilati in un corteo organizzato dalla Confederazione generale dei lavoratori portoghesi (CGTP). Una marea umana confluita nella capitale da ogni angolo del paese ha espresso la propria indignazione e ribellione inondando le strade di Lisbona. Questa risposta nazionale di lotta organizzata ha dimostrato che i lavoratori, le donne, i giovani e i pensionati sono stufi di rimanere inermi dinanzi alle politiche dettate dagli interessi dei grandi gruppi economici e finanziari di portata nazionale ed europea.</p>
      <p sl="pt">Sono determinati a lottare per una politica diversa, in cui la crisi non sia addotta a pretesto per ulteriori tagli al personale, meno sicurezza del posto di lavoro, il congelamento di stipendi e pensioni, ulteriori riduzioni salariali e alle prestazioni minime, aumenti di prezzi e tasse per chi vive del frutto del proprio lavoro.</p>
      <p sl="pt">Il loro è stato un “no” al Patto di crescita e stabilità e alle politiche capitaliste che l’Unione europea e i governi stanno promovendo senza chiedere nulla al capitale e favorendo così la crescita del suo reddito e dei suoi guadagni. È una lotta a cui ci sentiamo vicini e solidali.</p>
    </intervention>
    <intervention id="3-310-000" speaker_id="97196" name="Oreste Rossi" is_mep="True" mode="spoken">
      <p sl="it">Signor Presidente, onorevoli colleghi, credo che nessuno di noi abbia dubbi, il vaso è colmo: l'Unione europea nei confronti della Turchia deve passare dalle parole ai fatti!</p>
      <p sl="it">Non è bastato l'arresto del patriarca cristiano ortodosso avvenuto il giorno di Natale perché celebrava messa in una chiesa nella parte di Cipro occupata, come non è bastato l'arresto di nove giornalisti il tre marzo scorso a convincere la baronessa Ashton a prendere provvedimenti in accordo con il presidente Van Rompuy nei confronti della Turchia. Adesso però, dopo l'avvenuto arresto da parte delle forze di sicurezza turche nella parte di Cipro occupata di quattro membri del Parlamento europeo e del vescovo rappresentante dei cristiani ortodossi presso l'Unione europea, penso che anche loro non abbiano più dubbi: è evidente che non possiamo continuare a prendere schiaffi in faccia dalla Turchia, pensare come contromisura solo di interrompere le procedure di adesione all'Unione europea non è sufficiente!</p>
      <p sl="it">Una volta per tutte bisogna avere il coraggio e la forza di far capire a quel governo che o si adegua al rispetto dei trattati, dei diritti umani e civili e delle libertà, oppure l'Unione europea deve avere il coraggio di interrompere ogni rapporto diplomatico e commerciale.</p>
    </intervention>
    <intervention id="3-311-000" speaker_id="96855" name="Csanád Szegedi" is_mep="True" mode="spoken">
      <p sl="hu">Signor Presidente, onorevoli deputati, meno di due settimane fa, l’11 e 12 marzo, il presidio del movimento Jobbik per un’Ungheria migliore ha tenuto delle riunioni decentrate in Transilvania, nella Terra dei Siculi e Târgu Mureş. Oltre a ribadire con convinzione l’importanza dell’autonomia territoriale della Terra dei Siculi, abbiamo annunciato la creazione della piattaforma centro-europea ed europea che rappresenterebbe un passo importante verso la riconciliazione tra Ungheria e Romania. Dopo la riunione del presidio sono andato personalmente a visitare la zona Érmellék nella Transilvania nord-occidentale. Ho tenuto una conferenza a Valea lui Mihai, dove ho percepito con forza il desiderio dei circa 300 o 400 mila ungheresi che vivono in questa zona di mantenere la loro identità nazionale e di poter mandare i loro figli in scuole di lingua ungherese. Queste persone vogliono l’autonomia. Stiamo parlando di un gruppo talmente esteso che chiederei al Parlamento di inserire in qualche momento all’ordine del giorno una discussione sull’autonomia della Terra dei Siculi e dell’area di Érmellék.</p>
    </intervention>
    <intervention id="3-312-000" speaker_id="39726" name="László Tőkés" is_mep="True" mode="spoken">
      <p sl="hu">Signor Presidente, onorevoli colleghi, gli ungheresi di tutto il mondo hanno celebrato la festa nazionale del 15 marzo per commemorare la rivoluzione e la guerra d’indipendenza del 1848-49. Il nostro poeta di fama mondiale, Sándor Petőfi, sacrificò la propria vita per la libertà nel 1849. Il 20 marzo, in occasione dell’anniversario della sua morte, abbiamo commemorato un’altra figura di spicco della guerra d’indipendenza, il governatore Lajos Kossuth, promotore della democrazia parlamentare in Ungheria, che trascorse metà della sua vita in esilio. A testimonianza simbolica dell’amore per la libertà del nostro popolo, possiamo ricordare che due emittenti radiofoniche nazionali portano il nome di Lajos Kossuth e Sándor Petőfi. In uno dei suoi celeberrimi poemi, il nostro difensore della libertà e poeta onora la memoria degli eroi “che morirono per te, sacra libertas mundi !”. Era questo spirito rivoluzionario di libertà per il mondo che scaldava gli animi dei giovani ungheresi di quell’epoca ed è lo spirito con cui un’Europa amante della libertà si schiera a fianco della gioventù araba rivoluzionaria e di tutti i popoli del mondo che sono impegnati nella lotta per la libertà.</p>
    </intervention>
    <intervention id="3-313-000" speaker_id="33989" name="Daciana Octavia Sârbu" is_mep="True" mode="spoken">
      <p sl="ro">Signor Presidente, il governo rumeno ha approvato un nuovo Codice del lavoro che viola il diritto alla protezione sociale garantito in Romania. Il nuovo codice è stato introdotto allo scopo di rendere il mercato più flessibile e creare nuovi posti di lavoro. Tuttavia questa modifica al precedente codice non era stata richiesta da nessuno, né dai sindacati, né dal padronato, che sono anzi contrari ai nuovi provvedimenti.</p>
      <p sl="ro">In realtà il codice del lavoro emanato dal governo non è affatto mirato a promuovere la flessibilità, quanto piuttosto a politicizzare il settore pubblico e colpire duramente i lavoratori con disposizioni che mirano a smantellare gli accordi collettivi del lavoro e i diritti sindacali, oltre a rendere possibili licenziamenti di massa senza alcuna indennità compensativa. In sostanza, il governo sta vessando quegli stessi cittadini che con il loro lavoro stanno tentando di sostenere gli sforzi disperati compiuti per superare la crisi.</p>
    </intervention>
    <intervention id="3-314-000" speaker_id="34235" name="Stanimir Ilchev" is_mep="True" mode="spoken">
      <p sl="bg">Signor Presidente, alcuni giorni fa in seno alla commissione per le libertà civili, la giustizia e gli affari interni è stata discussa una proposta interessante, volta a migliorare i meccanismi di valutazione dei paesi nell’area Schengen al fine di determinare come questi paesi applicano l’acquis di Schengen e i progressi compiuti dai paesi che aspirano ad entrare nella zona Schengen.</p>
      <p sl="bg">I criteri adottati devono essere chiari e universali, lontani da principi astratti e moralistici o strumentalizzazioni politiche. Per esempio, occorre monitorare la diffusione della corruzione nei paesi candidati.</p>
      <p sl="bg">È fondamentale che la corruzione sia indagata e denunciata, ma potrebbe essere difficile farlo secondo criteri obiettivi in ogni singolo paese. Intendo dire che non dovremmo lasciare spazio ad alcuna valutazione soggettiva in questo esercizio di perfezionamento del meccanismo di valutazione. Le sanzioni, anche finanziarie, sono state previste proprio per questo scopo. Questo meccanismo deve essere innanzi tutto molto preciso.</p>
      <p sl="bg">I paesi candidati devono prepararsi con la massima scrupolosità, pena il rischio di ritardi. I paesi che appartengono a Schengen ma hanno ricevuto una valutazione negativa devono rendersi conto che la loro partecipazione potrebbe essere sospesa, come previsto nel sistema sanzionatorio.</p>
    </intervention>
    <intervention id="3-315-000" speaker_id="96654" name="Jaroslav Paška" is_mep="True" mode="spoken">
      <p sl="sk">Signor Presidente, è trascorso ormai molto tempo dalla Seconda Guerra Mondiale, ma non abbastanza da dimenticare gli orrori di quell’epoca.</p>
      <p sl="sk">Non capisco quindi come vi possano essere persone che oggi in Europa innalzano monumenti alla memoria di criminali fascisti. Il 14 marzo, un’associazione territoriale di qualche sorta a Košice ha inaugurato un busto di János Esterházy, un criminale di guerra condannato a morte nel 1947 per collaborazionismo con il regime fascista. Hanno celebrato il busto di un criminale che ha salutato le truppe fasciste mentre invadevano Košice. Esterházy sbandierava la sua collaborazione con i nazisti dichiarando, cito:”Sono diventato antisemita in tenerissima età e lo rimarrò fino al letto di morte”.</p>
      <p sl="sk">Onorevoli deputati, questa provocazione sfacciata è stata viepiù inopportuna giacché alla cerimonia per questo criminale di guerra ha tenuto un discorso anche il console ungherese, un diplomatico del paese che detiene oggi la Presidenza e parla in vece nostra e dell’intera UE in diversi consessi.</p>
    </intervention>
    <intervention id="3-316-000" speaker_id="38610" name="Slavi Binev" is_mep="True" mode="spoken">
      <p sl="bg">Signor Presidente, onorevoli colleghi, ho preso la parola per richiamare la vostra attenzione su un problema complesso che purtroppo affligge ogni singolo cittadino bulgaro, ovvero la rapina giornaliera che le banche perpetrano a danno dei consumatori.</p>
      <p sl="bg">È ridicolo che in Bulgaria talune banche addebitino una commissione sia per il deposito che per il prelievo di denaro. Di recente sono rimasto vittima delle assurde pressioni esercitate dalle banche e mi sono visto congelare illegalmente il conto. In tale occasione ho appreso di non avere alcun diritto legalmente riconosciuto per protestare.</p>
      <p sl="bg">La legislazione non è sottoposta a una vigilanza severa. A causa della forte lobby delle banche o della troppo tenue volontà dei politici, il governo preferisce non ingerire nei contratti bilaterali stipulati tra i clienti e le banche. Ma chiunque può facilmente comprendere la totale asimmetria tra le parti contraenti.</p>
      <p sl="bg">Il problema, per quanto posso vedere, è che la concorrenza non è servita a creare delle condizioni di mercato accettabili e quindi credo che il governo dovrebbe intervenire. Invoco un’introduzione più rapida del sistema SEPA e la creazione di un quadro chiaro di vigilanza bancaria. Spero che a quel punto le banche saranno più riguardose nei confronti della loro clientela e la tratteranno meglio, giacché per adesso i clienti sono solo la vittima del loro taglieggiamento quotidiano.</p>
    </intervention>
    <intervention id="3-317-000" speaker_id="96668" name="Seán Kelly" is_mep="True" mode="spoken">
      <p sl="en">Signor Presidente, in questa giornata abbiamo discusso anche i diritti dei consumatori. Tra questi, il diritto alla sicurezza alimentare rientra senz’altro tra quelli riconosciuti ai consumatori UE. I consumatori si aspettano che il cibo importato nell’Unione europea sia stato prodotto secondo i medesimi requisiti qualitativi applicati agli alimenti prodotti al suo interno. Purtroppo non accade così. Di recente, l’autorevole Corte dei Conti europea ha affermato che “taluni standard imposti ai produttori europei, specialmente in materia di benessere degli animali, non possono essere imposti ai produttori di carne importata”. Questa è una denuncia grave, in particolare perché rileva anche che appena il 2 per cento degli alimenti importati sono effettivamente sottoposti a controlli, in stridente contrasto con la situazione interna europea, dove ogni animale è tracciato dalla nascita alla macellazione.</p>
      <p sl="en">In questa situazione sembra sconsiderato perseguire un accordo con il Mercosur, tanto più che l’Istituto svedese per gli alimenti e la tecnologia ha sottolineato che l’impronta emissiva della carne brasiliana è 35 volte superiore a quella dei bovini irlandesi.</p>
    </intervention>
    <intervention id="3-318-000" speaker_id="103488" name="Sergio Gutiérrez Prieto" is_mep="True" mode="spoken">
      <p sl="es">Signor Presidente, molti esperti affermano che la prossima crisi potrebbe essere energetica e che non stiamo facendo tutto il necessario e con la tempestività opportuna per evitarla.</p>
      <p sl="es">Sabato prossimo, il WWF - Fondo mondiale per la natura lancerà un appello affinché tutti facciano un piccolo gesto a favore della sostenibilità. I cittadini e diverse amministrazioni pubbliche spegneranno le luci per un’ora. Ma non basta.</p>
      <p sl="es">L’Europa non può continuare a dipendere da fonti energetiche non sue, poste altrove, o da fonti incerte. Dobbiamo aiutare gli Stati a costruire un nuovo modello energetico di cui le fonti rinnovabili rappresenteranno l’ingrediente centrale.</p>
      <p sl="es">Dobbiamo favorire altresì la consapevolezza a favore di nuove abitudini di consumo perché la chiave della sostenibilità futura va ricercata senz’altro nel connubio tra energie rinnovabili ed efficienza energetica.</p>
      <p sl="es">Concludo con un appello a tutti i paesi dell’Unione affinché aderiscano all’iniziativa proposta da cinque paesi, compresa la Spagna, di ridurre le emissioni di CO2 fino al 30 per cento, dimostrando così che l’Europa, oltre a porsi all’avanguardia nelle libertà e nei diritti, spicca anche per il suo impegno a favore della sostenibilità del pianeta.</p>
    </intervention>
    <intervention id="3-319-000" speaker_id="97230" name="Kristiina Ojuland" is_mep="True" mode="spoken">
      <p sl="en">Signor Presidente, mi dispiace di doverla informare a quest’ora tarda che questo pomeriggio un gruppo di ciclisti estoni è stato rapito da uomini armati nella valle Bekaa situata nella parte orientale del Libano. I ciclisti estoni avevano attraversato il confine libico-siriano da qualche ora quando sono stati intercettati verso le cinque e mezza da alcuni uomini armati su tre veicoli senza targa. Per adesso non abbiamo informazioni sull’identità dei rapitori e non sappiamo se vi sono motivazioni politiche dietro a questo gesto. Si ricordi che la valle Bekaa è la roccaforte del movimento islamico degli Hezbollah.</p>
      <p sl="en">Vorrei pregare la baronessa Ashton, che sappiamo occuparsi costantemente e per forza di cose della Libia, di aiutarci a sbloccare la situazione. In simili frangenti, il Servizio per l’azione esterna di nuova costituzione ha l’opportunità di aiutare gli Stati membri più piccoli a rimanere vicino ai cittadini europei in situazioni difficili come questa.</p>
    </intervention>
    <intervention id="3-320-000" speaker_id="96829" name="Ádám Kósa" is_mep="True" mode="spoken">
      <p sl="hu">Signor Presidente, onorevoli colleghi, in Europa vivono oggi 30 milioni di persone cieche o ipovedenti. Avete mai pensato a quanti inconvenienti devono affrontare queste persone durante attività banali come fare acquisti? In molti casi è impossibile capire il tipo di prodotto semplicemente tenendo in mano la confezione o la bottiglia. Queste persone non possono conoscere i prodotti che prelevano dallo scaffale, eppure è fuori di dubbio che anche loro abbiano diritto a vivere in maniera autonoma e sicura.</p>
      <p sl="hu">Insieme a cinque colleghi deputati di quattro diversi gruppi, vorrei chiedervi che venga fatta pressione sui produttori industriali affinché su base volontaria aggiungano delle iscrizioni in Braille sulle confezioni. Chiedo ai colleghi dell’Aula di manifestare la loro solidarietà firmando la dichiarazione 14/2011 relativa a questo argomento.</p>
    </intervention>
    <intervention id="3-321-000" speaker_id="39724" name="Csaba Sógor" is_mep="True" mode="spoken">
      <p sl="hu">Signor Presidente, nelle dispute si riesce sempre a trovare qualcuno da incolpare, cui attribuire tutta la responsabilità per il male sofferto. Desidero sottoporre alla vostra attenzione un caso esemplificativo. Il conte János Esterházy fu internato alla fine della Seconda Guerra Mondiale, prima dai nazisti e successivamente, durante l’occupazione comunista, anche dai sovietici. Nella Repubblica Ceca e in Slovacchia egli viene ancora denigrato come criminale di guerra, tuttavia, onorevole Paška, la Corte Suprema russa ha già annullato la sua sentenza nel 1993 ed esattamente due anni fa il capo di Stato polacco gli ha conferito la prestigiosa onorificenza dell’Ordine della Polonia Restituita.</p>
      <p sl="hu">Esterházy ha agevolato la fuga di centinaia di ebrei, cechi, slovacchi e polacchi. Onorevole Paška, egli fu l’unico deputato del parlamento slovacco a protestare e votare contro le leggi antisemitiche del 1942. La creazione di un’Europa unita ha potuto muovere i primi passi una volta rimosse le macerie della Seconda Guerra mondiale e tale opera di pulizia ha compreso anche la riabilitazione di personaggi come Esterházy. Adesso tocca a noi fare piazza pulita delle ultime macerie rimaste.</p>
    </intervention>
    <intervention id="3-322-000" speaker_id="96803" name="Zbigniew Ziobro" is_mep="True" mode="spoken">
      <p sl="pl">Signor Presidente, per affermare che un paese soddisfa i requisiti di una democrazia matura non basta che le elezioni dei suoi organi rappresentativi, tra cui in particolare il parlamento, si tengano nel rispetto dei principi di universalità, segretezza, equità e imparzialità. È fondamentale che anche i diritti delle minoranze di quel paese vengano rispettati. Credo che l’Emiciclo in cui stiamo discutendo oggi sia il luogo più adatto per ricordare ai deputati che il 17 marzo il parlamento della Lituania ha modificato la propria legge sull’istruzione. Nella nuova versione, pare purtroppo che la legge utilizzi motivazioni di ordine amministrativo per scavalcare i diritti delle minoranze, anche di quella polacca, nel tentativo di assimilare i membri della minoranza polacca la forza che, oggi come in passato, è imposta dallo Stato.</p>
      <p sl="pl">Basti dire che la legge sull’istruzione prevede un programma didattico identico per tutte le scuole, comprese quelle composte esclusivamente da studenti appartenenti alle minoranze etniche. È stato aumentato il numero delle materie obbligatorie insegnate in lituano. Con il pretesto di “ottimizzare la rete scolastica”, le scuole di lingua minoritaria, comprese le scuole polacche, saranno chiuse nei centri più piccoli, dove resteranno soltanto le scuole di lingua lituana. Questa legge viola le convenzioni internazionali ratificate dalla Lituania.</p>
      <p sl="pl">È opportuno osservare che diverse persone hanno sollevato la questione in più occasioni. Credo che il Parlamento europeo sia il luogo idoneo per denunciare simili situazioni e invocare il rispetto dei diritti fondamentali delle minoranze nazionali.</p>
    </intervention>
    <intervention id="3-323-000" speaker_id="4308" is_mep="True" mode="spoken" role="Presidente">
      <p sl="unknown">Dichiaro concluso questo punto all’ordine del giorno.</p>
    </intervention>
  </section>
  <section id="creitem25" title="24. Relazioni dell'Unione europea con il Consiglio di cooperazione del Golfo (breve presentazione)">
    <intervention id="3-325-000" speaker_id="4308" is_mep="True" mode="spoken" role="Presidente">
      <p sl="unknown">L’ordine del giorno reca la relazione (A7-0042/2011) presentata dall’onorevole Baudis a nome della commissione per gli affari esteri, sulle relazioni dell’Unione europea con il Consiglio di cooperazione del Golfo [2010/2233(INI) ].</p>
    </intervention>
    <intervention id="3-326-000" speaker_id="1759" name="Dominique Baudis" is_mep="True" mode="spoken" role="relatore">
      <p sl="fr">Signor Presidente, desidero innanzi tutto sottolineare che questa relazione è il frutto di un lavoro estremamente costruttivo con i diversi gruppi politici e ringrazio personalmente per la loro collaborazione i colleghi Howitt, Brepoels e Brantner, nonché la onorevole Jäätteenmäki.</p>
      <p sl="fr">Come sapete, questa relazione verte sulla strategia globale nelle relazioni tra l’Unione europea e il Consiglio di cooperazione degli Stati arabi del Golfo.</p>
      <p sl="fr">Il nostro lavoro è cominciato diversi mesi fa, quindi prima degli avvenimenti che stanno sconvolgendo il mondo arabo. Nel frattempo si sono verificate ovunque, anche nel Golfo, manifestazioni imponenti in cui i cittadini hanno rivendicato un maggiore rispetto dei diritti dell’uomo, delle libertà fondamentali e della democrazia.</p>
      <p sl="fr">Ma fin dall’inizio del nostro lavoro, ancora prima di questi avvenimenti, la relazione e i relativi emendamenti adottati in commissione hanno posto in luce tutte le problematiche all’origine di queste rivolte. Nel testo denunciamo tutte le discriminazioni, anche quelle basate sul genere o sulla religione, menzioniamo le questioni relative al diritto del lavoro, ai diritti sociali e sindacali, alla libertà di coscienza, alla libertà d’espressione e d’opinione, ai diritti delle donne, alla necessità di riformare il sistema giudiziario, abolire la pena di morte e le pene mutilanti, riconoscere i diritti politici.</p>
      <p sl="fr">Vista la piega presa dagli eventi in Bahrein e la repressione delle manifestazioni, cui è seguito l’intervento militare dei paesi limitrofi che appartengono al CCG, abbiamo predisposto in collaborazione con i relatori ombra una serie di emendamenti orali a sostegno dei manifestanti che lottano per la libertà. Abbiamo sottolineato la legittimità delle loro rivendicazioni e condannato la reazione violenta delle autorità del Bahrein, nonché l’intervento militare dei paesi del CCG accorsi per soffocare le manifestazioni, oltre a esprimere grave preoccupazione per la reazione violenta delle forze al potere. Infine abbiamo espresso il nostro sostegno incondizionato al processo di transizione verso la democrazia.</p>
      <p sl="fr">La relazione si preoccupa anche di tracciare le prospettive strategiche per il lungo periodo, evocando le potenzialità di un partenariato in diversi ambiti (geopolitico, energetico, educativo, scientifico e nell’integrazione regionale).</p>
      <p sl="fr">In termini geopolitici, l’Iran rappresenta una minaccia reale. In un conflitto tra Iran e Israele, gli Stati del Golfo sarebbero inevitabilmente le vittime indirette. Questi paesi ripongono grandi aspettative in noi affinché non sia permesso all’Iran di sviluppare delle armi nucleari. I paesi del CCG, che rappresentano un quarto di tutti gli Stati membri della Lega araba, svolgono un ruolo molto importante nel processo di pace. Ricordiamo che da loro è scaturita l’iniziativa di pace araba.</p>
      <p sl="fr">In ambito energetico, il CCG è il primo fornitore di idrocarburi dell’Unione europea che rimane quindi fortemente dipendente da questi paesi, anche se le loro riserve di petrolio sono in calo e si stanno preparando a una riconversione basata sullo sviluppo delle fonti energetiche rinnovabili. Noi possiamo offrire la nostra esperienza in questo ambito.</p>
      <p sl="fr">Dal punto di vista educativo e scientifico, questi paesi attribuiscono un’importanza prioritaria all’istruzione. Data la presenza di un numero limitato di università e docenti in questi paesi, diverse prestigiose università americane vi hanno istituito delle loro sedi distaccate. Purtroppo su questo fronte l’Unione europea, pur impegnandosi, si trova molto in ritardo rispetto agli Stati Uniti. A titolo esemplificativo, posso indicarvi che l’anno scorso soltanto 8 studenti del CCG sono venuti in Europa nell’ambito del programma Erasmus mundus.</p>
      <p sl="fr">Per quanto concerne l’integrazione regionale, il CCG stenta a compiere progressi. L'Unione europea, forte della sua esperienza, può fornire un aiuto prestando la propria consulenza ed expertise. Nella relazione chiediamo inoltre la conclusione di un accordo di libero scambio che è in fase di negoziazione da oltre vent’anni.</p>
    </intervention>
    <intervention id="3-327-000" speaker_id="96654" name="Jaroslav Paška" is_mep="True" mode="spoken">
      <p sl="sk">Signor Presidente, i paesi del Golfo Persico hanno un grande potenziale economico e possono offrire tante possibilità per una cooperazione più stretta con l’UE. Il Consiglio di cooperazione del Golfo, alla pari dell’Unione europea, è seriamente interessato a migliorare la cooperazione commerciale e dipende quindi da noi quanto sapremo comunicare le nostre priorità di cooperazione ai rappresentanti di questi paesi.</p>
      <p sl="sk">Esiste un’affinità di vedute su molti aspetti relativi alla gestione economica della sicurezza internazionale o alla lotta contro il terrorismo; sarebbe dunque un peccato limitare questa potenziale cooperazione esclusivamente alla sfera economica e commerciale. È chiaro a tutti noi che la cooperazione attuale con i paesi del Golfo è senz’altro passibile di un ampio miglioramento e la definizione di un nuovo e più ambizioso piano per la politica dell’UE rispetto al Consiglio di cooperazione del Golfo e i suoi Stati membri potrebbe, oltre a incrementare la cooperazione economica e gli scambi, anche rafforzare il sodalizio con i rappresentanti del mondo islamico moderato e questo, nei momenti difficili, potrebbe rivelarsi un importante risvolto politico di questa iniziativa.</p>
    </intervention>
    <intervention id="3-328-000" speaker_id="96855" name="Csanád Szegedi" is_mep="True" mode="spoken">
      <p sl="hu">Signor Presidente, personalmente sono favorevole anch’io a un accordo di libero scambio tra l’Unione europea e il Consiglio di cooperazione del Golfo. Quella regione potrebbe diventare un importante partner strategico per l’Unione europea nel commercio e nell’approvvigionamento di greggio. Il rafforzamento dei rapporti economici è, a mio giudizio, fondamentale. Per garantire la competitività dell’Unione europea dobbiamo trovare nuovi mercati e nuovi partner, mentre negli ambiti in cui l’Unione europea ha un ruolo consolidato, la nostra priorità dovrebbe essere il consolidamento di rapporti formali. La conclusione positiva di un processo negoziale che si protrae da vent’anni richiede uno spirito costruttivo e flessibile da entrambe le parti al fine di avvicinare tra loro alcune posizioni tenute attualmente con eccessiva rigidità. Se pensiamo davvero che l’Unione europea possa competere con gli Stati Uniti, la Cina e l’India, è fondamentale penetrare diverse aree economiche e segmenti di mercato dove le altre potenze sono già predominanti e concentrarci sui nostri attuali mercati prioritari, valorizzandoli ulteriormente.</p>
    </intervention>
    <intervention id="3-329-000" speaker_id="96814" name="Elena Băsescu" is_mep="True" mode="spoken">
      <p sl="ro">Signor Presidente, desidero innanzi tutto complimentarmi con l’onorevole Baudis per questa relazione. Il Parlamento è favorevole alla ripresa dei negoziati tra l’Unione europea e il Consiglio di cooperazione del Golfo in questo momento critico.</p>
      <p sl="ro">Gli eventi in Bahrein evidenziano la necessità di rafforzare il dialogo politico tra le nostre due organizzazioni internazionali. Sono fiduciosa che i sei paesi arabi possono avviare una trasformazione pacifica della società migliorando la situazione dei diritti umani.</p>
      <p sl="ro">Nel contempo, gli avvenimenti nell’area del Mediterraneo stanno mettendo a rischio l’approvvigionamento di petrolio dell’UE. In questa situazione, la cooperazione tra l’Unione e il Consiglio è fondamentale per garantire la copertura del fabbisogno energetico e impedire un aumento del prezzo del greggio sul mercato mondiale.</p>
      <p sl="ro">Penso inoltre che sia giunto il momento di concludere questi 20 anni di negoziati con la firma dell’accordo di libero scambio che dovrebbe essere proficuo per entrambe le parti.</p>
    </intervention>
    <intervention id="3-330-000" speaker_id="photo_generic" name="Karel De Gucht" is_mep="True" mode="spoken">
      <p sl="en">membro della Commissione. − Signor Presidente, siamo qui riuniti questa sera per discutere la relazione del Parlamento sul Consiglio di cooperazione del Golfo. Mi rendo conto che alcuni gruppi politici avrebbero preferito posticipare la discussione al fine di tenere meglio conto degli eventi d’importanza strategica che stanno avendo luogo nel mondo arabo.</p>
      <p sl="en">In effetti, all’inizio del vostro lavoro sulla relazione nessuno si sarebbe potuto immaginare come sarebbe stato il mondo oggi e neppure le sfide che i paesi e i popoli della regione araba devono affrontare. Nella convinzione che ogni paese è diverso, l’Unione europea sta reagendo alle varie situazioni in maniera sempre diversa. Come avete sentito ieri dalla baronessa Ashton, che si tratti di Tunisia, Egitto, Libia, Yemen o Bahrein, l’Unione europea si trova ad affrontare molte scelte e decisioni critiche.</p>
      <p sl="en">La relazione in discussione questa sera è incentrata sul Consiglio di cooperazione del Golfo e i suoi paesi aderenti; presso alcuni di questi paesi, la popolazione reclama una maggiore ascolto delle sue aspirazioni politiche, sociali ed economiche. I governi del Golfo hanno risposto in maniera diversa, mettendo a disposizione una dotazione finanziaria per alleviare i più urgenti bisogni sociali, annunciando riforme politiche, cedendo alcuni poteri legislativi agli organi eletti o dichiarandosi aperti a un dialogo nazionale più generalizzato e inclusivo.</p>
      <p sl="en">Ma si sono verificati anche episodi violenti. Limitatamente ai paesi in discussione questa sera, tali episodi hanno interessato in particolare il Bahrein. Stiamo monitorando da vicino la situazione e l’Alto Rappresentante Ashton ha espresso in più occasioni la sua preoccupazione per i casi riportati di violenze gravi nelle strade e i segnali di crescenti tensioni tra le fazioni religiose. Suo è stato anche l’invito alle forze di sicurezza presenti nel paese a rispettare i diritti umani e le libertà fondamentali. In diverse occasioni ha affermato con forza il dialogo quale unica soluzione per andare avanti. Queste dichiarazioni sono state rilasciate sia nell’ambito di annunci pubblici, di cui siete a conoscenza, sia tramite contatti diretti con le autorità in causa.</p>
      <p sl="en">È opportuno chiedersi dove ci condurrà tutto questo. Cosa dovrebbe fare l’Unione europea? Come dobbiamo interpretare la vostra relazione alla luce di questi eventi? Ieri l’Alto Rappresentante Ashton ha affermato di preferire l’impegno all’isolamento e io sono d’accordo con lei. La vostra relazione invita a moltiplicare i contatti piuttosto che diradarli e anch’io sono favorevole. In qualità di Commissario al commercio, sono favorevole a incoraggiare gli scambi tra gli operatori economici. È tempo che gli europei dimostrino la loro disponibilità a maggiori contatti con le popolazioni dei paesi del Golfo. È anche tempo che gli europei siano aperti a rispondere positivamente a eventuale richieste di un coinvolgimento da parte dell’Europa al fine di agevolare un nuovo dialogo verso le riforme.</p>
      <p sl="en">Non dobbiamo temere di difendere i diritti umani e le libertà fondamentali, ma non dovremmo neanche imporre i nostri modelli di democrazia agli altri. L’Europa crede fermamente che le riforme devono originare dall’interno. Credo che ciò valga anche per i paesi del Consiglio di cooperazione del Golfo. Non è mio compito dirvi come affrontare questa relazione, ma credo sia importante pensare in termini strategici e a tale scopo sono fondamentali il dialogo e l’impegno.</p>
      <p sl="en">L’UE dovrebbe essere pronta a prestare tutto il suo appoggio ai processi di dialogo e riforma nella regione. Siamo pronti a sostenere politicamente le riforme, oltre a fornire il know-how e l’esperienza necessari ad affrontare anche temi più specifici. Saremo lieti di farlo, ma ciò sarà possibile solo se e quando i paesi della regione ci domanderanno la nostra assistenza.</p>
      <p sl="en">Aggiungo un’ultima osservazione sull’area di libero scambio con il Golfo, per la quale sono direttamente responsabile. Confido che quando le circostanze in loco saranno idonee, saremo in grado di procedere sulla base di un consenso comune ad approfondire i rapporti commerciali con il Consiglio di cooperazione del Golfo.</p>
      <p sl="en">È superfluo precisare che la stabilità è un requisito indispensabile per i contatti politici tra i governi e i cittadini, oltre che per un funzionamento efficace dei flussi commerciali e dell’economia. Vi ringrazio per l’attenzione e porgo un ringraziamento particolare al relatore, onorevole Baudis.</p>
    </intervention>
    <intervention id="3-331-000" speaker_id="4308" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà domani alle 11.30.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="3-332-000" speaker_id="96792" name="Bogdan Kazimierz Marcinkiewicz" is_mep="True" mode="written">
      <p sl="pl">Penso sia assolutamente indispensabile che l’UE formuli una politica più ambiziosa nei confronti del Consiglio di cooperazione del Golfo (CCG) e dei paesi aderenti, in particolare adesso che stiamo uscendo da una crisi economica e il Giappone è stato colpito da una grave calamità, un terremoto combinato a uno tsunami. Mi compiaccio che la relazione abbracci svariate tematiche come l’energia in senso lato, l’industria, la ricerca scientifica e lo sviluppo dell’istruzione. Il Servizio europeo per l’azione esterna dovrebbe destinare più risorse umane e moltiplicare le missioni diplomatiche presso i paesi CCG al fine di realizzare una collaborazione più stretta.</p>
      <p sl="pl">Parimenti, credo che dovremmo plaudere a qualsiasi sforzo intrapreso nell’ambito dei negoziati per l’area di libero scambio al fine di assicurarci un flusso sicuro di materie prime. La cooperazione tra l’UE e il CCG dovrebbe articolarsi in ulteriori programmi di scambio per la mobilità di studenti, scienziati e professionisti. Nella sua relazione, il Parlamento europeo sottolinea che la conclusione di un accordo di libero scambio tra l’UE e il CCG è una priorità per una cooperazione più stretta con i nostri interlocutori mediterranei. L’Unione europea dovrebbe mettere a punto una strategia adeguata al fine di agevolare il processo d’integrazione regionale.</p>
    </intervention>
    <intervention id="3-333-000" speaker_id="28255" name="Andreas Mölzer" is_mep="True" mode="written">
      <p sl="de">Le riforme in corso da alcuni anni nei sei Stati del Consiglio di cooperazione del Golfo, che rappresentano i principali partner commerciali dell’UE nel mondo arabo, sono evidentemente ritenute inadeguate dalla popolazione. Non possiamo sapere oggi se i costosissimi provvedimenti pianificati a sostegno dell’economia e delle condizioni sociali nei due tra i più poveri Stati membri dell’area saranno in grado di arginare l’ondata di proteste. Il Consiglio di cooperazione del Golfo ha delegittimizzato Gheddafi e si è espresso a favore di una zona d’interdizione aerea, ma nel frattempo in un altro Stato membro, l’Arabia Saudita, si è sparato contro i manifestanti e anche in Bahrein i dimostranti non sono stati propriamente trattati con i guanti di velluto. Anche l’invio di unità speciali del Consiglio di cooperazione del Golfo a protezione di importanti infrastrutture in Bahrein non è stato esente da contestazioni e l’opposizione sciita chiede ora alla comunità internazionale di proteggere il popolo da un intervento militare. A quanto pare, l’introduzione di una zona d’interdizione dello spazio aereo ha aperto un vaso di Pandora. In Medio Oriente l’UE non dovrebbe lasciarsi trascinare negli affari interni dei paesi e proprio questo è il pericolo adesso, perché l’equilibrio precario del Bahrein potrebbe precipitare assai facilmente. Un accordo non ha granché valore se è seguito da una rivoluzione, come abbiamo riscontrato con l’accordo sui rimpatri. Occorre attendere e vedere come si sviluppa la situazione, piuttosto che buttarcisi a capofitto proprio adesso.</p>
    </intervention>
    <intervention id="3-334-000" speaker_id="96838" name="Cristian Dan Preda" is_mep="True" mode="written">
      <p sl="ro">È mia intenzione approvare la relazione Baudis perché oggi più che mai l’Unione europea deve adottare una strategia coerente nelle sue relazioni con il Consiglio di cooperazione del Golfo (CCG). Questo perché gli Stati membri di tale organizzazione esercitano un’influenza crescente sul mondo arabo-mussulmano e possono svolgere un ruolo importante nel dialogo interculturale. Inoltre credo nella necessità di misure specifiche per migliorare la reputazione dell’Unione nella regione e promuovere la comprensione reciproca. Tra queste si annovera la cooperazione con la stampa e il settore audiovisivo che consentirebbe di ovviare alla mancanza di informazioni sull’Europa. Infine credo che gli eventi recenti in Bahrein ci obblighino a puntare più fermamente sul rispetto dei diritti umani e delle libertà fondamentali nei rapporti con il CCG. Al momento dobbiamo assicurarci che le richieste di riforme democratiche avanzate dai dimostranti siano convogliate in un dialogo politico autentico. Per esempio, i conflitti recenti in Bahrein possono essere risolti coinvolgendo la società civile anziché tramite una repressione violenta.</p>
    </intervention>
    <intervention id="3-334-500" speaker_id="23894" name="Anna Záborská" is_mep="True" mode="written">
      <p sl="it">Un accordo di libero scambio significa minori barriere alla cooperazione reciproca e al commercio. Sono favorevole a un siffatto accordo, in linea di principio. I paesi aderenti al Consiglio di cooperazione del Golfo sono senz’altro partner commerciali importanti, in special modo perché posseggono la materia prima più preziosa dei nostri tempi – il petrolio. Ho anche apprezzato il fatto che la relazione, oltre a menzionare il commercio, accenni alle carenze dei nostri partner commerciali nel settore dei diritti umani. Cionondimeno, ho esitato a lungo prima di esprimere un voto favorevole sulla relazione. Alcuni paesi rappresentati nel Consiglio di cooperazione del Golfo hanno due facce. La prima ci sorride amichevole e si dichiara nostra alleata nella lotta contro il terrorismo islamico. L’altra faccia è meno visibile e destina miliardi di dollari ogni anno alla diffusione della formazione “religiosa” che incita alla violenza contro i cristiani, gli ebrei e chiunque non sia mussulmano. Alla fine ho votato a favore della relazione, perché mi aspetto che la Commissione ci sappia dire chi sostiene finanziariamente quest’odio e quando comincerà a monitorare sistematicamente le manifestazioni di violenza contro i cristiani nei paesi islamici.</p>
    </intervention>
  </section>
  <section id="creitem26" title="25. Rettifica (articolo 216 del regolamento): vedasi processo verbale"/>
  <section id="creitem27" title="26. Ordine del giorno della prossima seduta: vedasi processo verbale"/>
  <section id="creitem28" title="27. Chiusura della seduta"/>
</text>
