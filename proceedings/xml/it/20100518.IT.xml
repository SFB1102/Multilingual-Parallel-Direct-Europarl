<?xml version='1.0' encoding='utf-8'?>
<text id="20100518.IT" lang="it" date="2010-05-18" place="Strasburgo" edition="Edizione GU">
  <section id="creitem1" title="1. Apertura della seduta"/>
  <section id="creitem2" title="2. Discussioni sui casi di violazione dei diritti umani, della democrazia e dello Stato di diritto (comunicazione delle proposte di risoluzione presentate): vedasi processo verbale"/>
  <section id="creitem3" title="3. Composizione del Parlamento: vedasi processo verbale"/>
  <section id="creitem4" title="4. Composizione dei gruppi politici: vedasi processo verbale"/>
  <section id="creitem5" title="5. Bilancio rettificativo 01/2010: Sezione I - Parlamento – Stato di previsione delle entrate e delle spese per l’esercizio 2011 - Sezione I - Parlamento (discussione)">
    <intervention id="2-009" speaker_id="96639" is_mep="True" mode="spoken" role="Presidente">
      <p sl="unknown">L’ordine del giorno reca la discussione congiunta su:</p>
      <p sl="unknown">la relazione (A7-0158/2010), presentata dall’onorevole Maňka, a nome della commissione per i bilanci, sul bilancio rettificativo 1/2010 dell’Unione europea per l’esercizio 2010, Sezione I – Parlamento europeo [2010/2045(BUD) ]; e</p>
      <p sl="unknown">la relazione (A7-0134/2010), presentata dall’onorevole Trüpel, a nome della commissione per i bilanci, sullo stato di previsione delle entrate e delle spese per l’esercizio 2011 [2010/2005(BUD) ].</p>
    </intervention>
    <intervention id="2-010" speaker_id="28192" name="Vladimír Maňka" is_mep="True" mode="spoken" role="relatore">
      <p sl="sk">Grazie all’entrata in vigore del trattato di Lisbona, molte procedure sono diventate più dirette e trasparenti. I poteri sono meglio definiti. Il Parlamento europeo è dotato di maggiori poteri, e l’Unione europea ha rafforzato la propria posizione a livello sia esterno sia interno. Per la prima volta nella storia della democrazia, i cittadini di numerosi paesi hanno il diritto di influire sugli eventi a livello sovranazionale.</p>
      <p sl="sk">Alla luce delle dimensioni e della diversità dell’Europa, dobbiamo assicurarci che tutti i cittadini, compresi quelli che non dispongono di molti mezzi e che non appartengono a grandi organizzazioni consolidate, possano ricorrere a tutti gli strumenti offerti dalla democrazia. L’utilizzo di tali strumenti democratici non deve dipendere dalla disponibilità di ingenti risorse finanziarie.</p>
      <p sl="sk">L’entrata in vigore del trattato di Lisbona esercita un impatto finanziario specifico su talune istituzioni europee. Nel corso della procedure di bilancio per il 2010, si è convenuto che avremmo preferibilmente utilizzato una riserva disponibile nella rubrica 5 per i costi finanziari aggiuntivi derivanti dall’entrata in vigore del trattato di Lisbona.</p>
      <p sl="sk">Pertanto oggi, dopo l’adozione del bilancio originario per il 2010, ci occuperemo delle spese aggiuntive corrispondenti mediante un bilancio rettificativo. In seguito alla presentazione delle domande per l’assegnazione di risorse aggiuntive, ci siamo adoperati per individuare le risorse e distribuire per quanto possibile i fondi esistenti.</p>
      <p sl="sk">Il trattato di Lisbona produce un’efficacia indiretta su tutti i servizi del Parlamento europeo.</p>
      <p sl="sk">Il bilancio rettificativo del Parlamento europeo, oggetto della discussione odierna, garantirà le risorse finanziarie e umane aggiuntive che consentiranno al Parlamento di adempiere al suo nuovo ruolo di codecisore in condizioni di parità rispetto al Consiglio.</p>
      <p sl="sk">L’impatto finanziario netto del bilancio rettificativo del Parlamento europeo è più basso della richiesta originaria di risorse di bilancio. Nel corso della procedura di conciliazione con la Presidenza del Parlamento europeo, siamo riusciti a reperire 4 milioni di euro. La domanda di risorse si è poi ulteriormente ridotta grazie alla tempistica, in quanto abbiamo approvato il bilancio un mese più tardi di quanto originariamente previsto.</p>
      <p sl="sk">Numerose società e istituzioni, non solo in Europa ma in tutto il mondo, stanno sfruttando la crisi economica globale per migliorare la loro efficienza e competitività. E’ questa la sfida per noi del Parlamento europeo, che coincide con quella delle altre istituzioni europee.</p>
      <p sl="sk">Il segretario generale del Parlamento europeo ha ora a disposizione ulteriori risorse frutto di risparmi e miglioramenti in termini di efficienza, e non solo per l’anno in corso. L’audit funzionale dettagliato presso la Direzione generale INLO e nell’unità di servizio per la sicurezza, su cui ci eravamo accordati quando abbiamo approvato il bilancio lo scorso dicembre, potrebbe tradursi in risparmi significativi e sostenibili anche per i bilanci futuri.</p>
    </intervention>
    <intervention id="2-011" speaker_id="28240" name="Helga Trüpel" is_mep="True" mode="spoken" role="relatore">
      <p sl="de">Signora Presidente, onorevoli deputati, il bilancio del Parlamento per il 2011 è il primo vero bilancio per la nostra Assemblea dell’entrata in vigore del trattato di Lisbona. Ciò significa che il Parlamento ha ora maggiori competenze, che abbiamo più doveri, siamo dotati di maggiori responsabilità, abbiamo più doveri legislativi – in altre parole, ci occorrono una capacità operativa maggiore e, di conseguenza, un bilancio più ricco.</p>
      <p sl="de">Al contempo – e lo reputo molto importante – dobbiamo essere consapevoli di trovarci nel bel mezzo della recessione economica e finanziaria, nonché della crisi di stabilità dell’euro. Nel 2011 in Germania inizierà la contrazione del debito, in Grecia e in tutti i bilanci pubblici altamente indebitati occorrono livelli elevati di risparmi. Dobbiamo pertanto adottare una posizione molto responsabile per far fonte agli incrementi di bilancio del Parlamento in questo periodo economico difficile. Quale relatrice per il bilancio 2011, riporterò la posizione della maggioranza, anche se illustrerò anche la mia posizione di Verde.</p>
      <p sl="de">Il venti percento del bilancio del Parlamento, sulla base del bilancio amministrativo, rappresenta un tetto massimo stabilito dalle istituzioni nel 1988. La maggioranza della commissione per i bilanci ritiene tuttavia che tale soglia non possa essere applicata anche al 2011, in quanto la realtà è cambiata. C’è l’allargamento, ci sono maggiori competenze e doveri, di conseguenza la percentuale del 20 per cento non deve necessariamente essere considerata un tetto fisso. Ciononostante, è emersa l’intenzione di mantenersi attorno al 20 per cento per motivi di autodisciplina e responsabilità.</p>
      <p sl="de">L’Ufficio di presidenza ha proposto una percentuale del 20,46 per cento – in altre parole, 39 milioni di euro al di sopra della cifra relativa al 2010. Dopo qualche discussione – e tenuto anche conto delle finalità divergenti – abbiamo convenuto che spenderemo solamente il 20,32 per cento – ovvero altri 20 milioni di euro. Tutti concordano sul fatto che sia necessario assumere più personale per l’allargamento, per la biblioteca, per l’informatica e per gli studi, che qui in Parlamento occorra attribuire una priorità maggiore alla protezione ambientale e che sarebbe molto opportuno avere a disposizione più biciclette a Strasburgo per utilizzare meno i servizi di trasporto.</p>
      <p sl="de">Ma quali sono le questioni controverse? Non c’è consenso sulla necessità di stanziare maggiori fondi nel 2011 – 1 500 euro – per gli assistenti. Lo ripeto, si tratta di fondi destinati agli assistenti, non ai deputati di quest’Assemblea. La somma ammonterebbe a 13,2 milioni di euro. La maggioranza della commissione ha votato a favore dello stanziamento in riserva di tali incrementi destinati agli assistenti, adducendo come motivazione il fatto che la questione dovrà essere valutata e decisa in un momento successivo nell’anno in corso.</p>
      <p sl="de">Vorrei ora chiarire la posizione dei Verdi su questo punto, vale a dire che occorre essere consapevoli delle difficoltà generali in termini di debito, e il mio gruppo reputa pertanto che l’anno prossimo sarebbe opportuno rinunciare a tale incremento di 1 500 euro. A questo punto non andrebbe modificato lo statuto dei deputati, ma sarebbe opportuno impegnarsi a effettuare meno trasferte di lavoro in aereo per tragitti brevi, per applicare a tutti gli effetti la protezione ambientale –cui facciamo costante appello politicamente – al nostro comportamento e alla nostra stessa Assemblea. Sono pertanto lieta che siamo riusciti a migliorare i nostri dati sulla protezione ambientale, e un esempio in tal senso è rappresentato dal calo del 12,9 per cento delle nostre emissioni di CO2 nel 2008. Abbiamo tagliato il consumo energetico dello 0,8 per cento. Vorremmo ottenere un pass di lavoro per i trasporti pubblici locali, vorremmo cioè dimostrare a noi stessi che adottiamo comportamenti responsabili da un punto di vista sia finanziario sia di politica ambientale.</p>
    </intervention>
    <intervention id="2-012" speaker_id="96899" name="José Manuel Fernandes" is_mep="True" mode="spoken">
      <p sl="pt">a nome del gruppo PPE. – Signora Presidente, onorevoli deputati, il gruppo del Partito Popolare Europeo (Democratico Cristiano) sostiene il rigore, la trasparenza e la sostenibilità del bilancio. Accogliamo pertanto con favore il lavoro compiuto dall’amministrazione per specificare le spese fisse e variabili, nonché la presentazione di una strategia a medio termine per la politica immobiliare. Riteniamo tuttavia che tali documenti siano passibili di miglioramento, e ci preme puntualizzare che il nostro obiettivo è una strategia immobiliare a lungo termine.</p>
      <p sl="pt">Siamo molto ambiziosi sul fronte del rigore di bilancio, e vorremmo mettere a segno progressi per il raggiungimento di un bilancio a base zero in cui ogni voce di spesa sia corredata da debiti giustificativi. Allo stesso modo, proponiamo di perseguire lo svolgimento di un’analisi costi-benefici della spesa variabile. Riteniamo che vi sia un margine di risparmio e appoggiamo pertanto – anzi, siamo noi stessi a suggerirlo – eventuali riduzioni di alcune voci di bilancio.</p>
      <p sl="pt">L’eccellenza legislativa è l’obiettivo principale del Parlamento. Sappiamo tutti che non disporre della legislazione adeguata o dover fare i conti con leggi sbagliate si traduce invariabilmente in costi elevati, costi che finiscono sempre per essere sostenuti dai cittadini europei. Per realizzare l’aspirazione dell’eccellenza legislativa alla luce delle nuove competenze scaturite dall’entrata in vigore del trattato di Lisbona, non escludiamo la possibilità di reclutare nuove risorse umane; vogliamo che rispondano a standard elevati; anzi, lo esigiamo.</p>
      <p sl="pt">Vi ricordo inoltre che si aggiungeranno altri 18 nuovi deputati e che anch’essi dovranno essere messi nella condizione di esercitare adeguatamente il proprio mandato. I tempi in cui viviamo sono molto impegnativi e le istituzioni europee svolgono un ruolo fondamentale; ricoprono un ruolo cruciale e non devono deludere le aspettative, per questo dovranno avere mezzi sufficienti a cui attingere.</p>
      <p sl="pt">Sappiamo bene che le questioni di bilancio possono sempre richiamare atteggiamenti populisti e demagogici, che noi respingiamo. Alcuni sostengono addirittura che sia previsto un aumento delle indennità degli eurodeputati, ma si tratta di voci infondate. Il nostro obiettivo è far sì che il Parlamento disponga di indennità sufficienti per svolgere il proprio ruolo con dignità, come tutti desideriamo, e per conseguire l’obiettivo che il pubblico europeo si aspetta, o meglio pretende, da noi: l’eccellenza legislativa.</p>
    </intervention>
    <intervention id="2-013" speaker_id="96918" name="Derek Vaughan" is_mep="True" mode="spoken">
      <p sl="en">a nome del gruppo S&amp;D. – Signora Presidente, discutere il proprio bilancio dà sempre origine a controversie, e l’abbiamo constatato durante le discussioni sul bilancio rettificativo e sul nostro stesso bilancio per il 2011. Sono tuttavia soddisfatto che la maggior parte delle questioni per il 2011 sia stata ora risolta in seno alla commissione bilanci stessa. Reputo che al momento siano ben poche le discrepanze tra la posizione della commissione per i bilanci e l’Ufficio di presidenza, a parte forse tre o quattro questioni. Una di queste è ovviamente quella della soglia del 20 per cento. Un’altra è la riserva immobiliare, un’altra ancora le voci che sono state ora inserite tra le riserve e l’ultima è la seconda tranche di 1 500 euro per deputato al mese per la remunerazione degli assistenti.</p>
      <p sl="en">Le due tranche di 1 500 euro per eurodeputato sono controverse e sarebbero già di per sé una spesa impegnativa, che diventa ancora più onerosa in un periodo di difficoltà economiche, benché riconosciamo tutti che il trattato di Lisbona ci ha conferito maggiori responsabilità. Per questo è stato raggiunto un compromesso per iscrivere il finanziamento della seconda tranche di 1 500 euro in una riserva, dove è destinato a rimanere finché non saranno stabiliti i costi complessivi di tale proposta.</p>
      <p sl="en">L’altra questione controversa che è ancora aperta riguarda l’indennità delle cariche. Il compromesso raggiunto su questo fronte è stata la riduzione della cifra stanziata a favore delle cariche da 1,2 milioni a 400 000 euro e, naturalmente, occorre presentare la prova documentale delle ricevute ogniqualvolta si avanza una pretesa. Lo considero un principio importante che dovremmo appoggiare tutti. Saranno i colleghi a decidere se i due compromessi siano o meno accettabili. Ritengo che la maggioranza del gruppo S&amp;D reputerà accettabili tali compromessi.</p>
      <p sl="en">Nel corso delle discussioni sul bilancio del 2011, una cosa è emersa con chiarezza, vale a dire che se in futuro dobbiamo finanziare responsabilità aggiuntive in virtù del trattato di Lisbona, occorrerà individuare altrove delle opportunità di risparmio in termini di efficienza. Per il bilancio del 2011 sono stati compiuti alcuni tentativi in tal senso. Di fatto, l’aumento generale è diminuito dal 6,5 a circa il 5,8 per cento. Un risultato positivo, ma dovremo fare molto di più in futuro.</p>
      <p sl="en">Spero che in futuro l’Ufficio di presidenza presenti raccomandazioni e proposte in merito non soltanto alle spese, ma anche ai modi in cui in futuro potranno essere conseguiti dei risparmi di efficienza. Mi auguro che tra tali risparmi figurino dei cambiamenti nel nostro modo di operare, e non soltanto dei tagli.</p>
      <p sl="en">A mio parere, se in futuro l’Ufficio di presidenza presenterà – come mi auguro che faccia – proposte in merito al risparmio di efficienza, sarà importante che ne discuta con l’Assemblea in una fase iniziale del processo. In tal modo il Parlamento europeo avrà la possibilità di plasmare il bilancio, ma anche le nostre priorità, e potremo individuare noi stessi aree di risparmio. Nel frattempo, dobbiamo continuare a impegnarci per garantire che il nostro bilancio per il 2011 riscontri il plauso degli eurodeputati, di questo Parlamento e, naturalmente, anche del pubblico.</p>
    </intervention>
    <intervention id="2-014" speaker_id="96683" name="Carl Haglund" is_mep="True" mode="spoken">
      <p sl="sv">a nome del gruppo ALDE. – Signora Presidente, abbiamo dato vita a una discussione interessante sul bilancio del Parlamento relativo a quest’anno e al prossimo.</p>
      <p sl="sv">Vorrei esordire esprimendo un ringraziamento speciale all’onorevole Trüpel, che ha condotto un ottimo lavoro di compilazione del bilancio del prossimo esercizio. Il risultato è forse più equilibrato di quanto inizialmente previsto.</p>
      <p sl="sv">Il trattato di Lisbona comporta nuovi requisiti per il Parlamento europeo e, tenuto conto di ciò, è logico che il Parlamento debba far fronte a un aumento dei costi, che corrisponde a un incremento delle nostre attività.</p>
      <p sl="sv">Al contempo, è assolutamente strabiliante che non siamo stati per niente in grado di riorganizzare le nostre attività per far fronte ai nuovi requisiti. E’ un’area in cui dobbiamo sicuramente migliorare.</p>
      <p sl="sv">In seno al gruppo dell’Alleanza di Liberali e Democratici per l’Europa, abbiamo criticato gli incrementi di costo originariamente proposti dall’Ufficio di presidenza, che sono stati comunque parzialmente tagliati, come è stato osservato. Vorrei comunque precisare che il gruppo ALDE non è disposto ad accettare un ulteriore aumento di 1 500 euro al mese delle indennità degli eurodeputati per consentire loro di ingaggiare degli altri assistenti, e pertanto esprimerà un voto contrario in proposito. Respingiamo inoltre l’idea di conferire ai presidenti delle commissioni un’indennità di l’intrattenimento.</p>
      <p sl="sv">A quanto pare, i due gruppi politici più importanti hanno ora trovato un punto di contatto sulla questione, ma noi del gruppo ALDE lotteremo per far valere il nostro punto di vista in quest’Aula. E’ importante che il Parlamento europeo dimostri di essere veramente interessato al livello di costi che genera. Non riesco davvero a comprendere la logica che è stata espressa poco fa, secondo cui non è tanto una questione di aumenti dei costi, quanto della capacità di adempiere ai propri compiti. Non è affatto così. In ultima analisi, tutto verte sugli aumenti dei costi.</p>
      <p sl="sv">Sempre per la stessa logica, è utile ricordare che più aumenta il numero degli assistenti ingaggiati al Parlamento, maggiori saranno le nostre necessità in termini immobiliari, e a lungo termine ciò si rivelerà molto costoso. Noi del gruppo ALDE siamo fortemente contrari ad alcune di queste proposte ed esprimeremo il nostro voto di conseguenza quando l’Assemblea sarà chiamata a votare.</p>
    </intervention>
    <intervention id="2-015" speaker_id="28240" name="Helga Trüpel" is_mep="True" mode="spoken">
      <p sl="de">a nome del gruppo Verts/ALE. – Signora Presidente, vorrei esordire citando nuovamente la parola magica “equilibrio”, appena menzionata dall’onorevole Haglund. Sono del parere che, al momento di discutere il bilancio per il 2011, dobbiamo partire dalla seguente domanda “Come trovare un equilibrio adeguato e responsabile?”</p>
      <p sl="de">L’onorevole Fernandes ha parlato di populismo in relazione all’idea del Parlamento di adottare un approccio molto responsabile e improntato all’autodisciplina nel bilancio per il 2011. Sono totalmente in disaccordo con lui a tale proposito. Non ritengo sia populista giungere insieme alla conclusione che, visti i numerosi tagli che pretendiamo dagli altri paesi, occorra esaminare nei dettagli in che modo noi stessi pratichiamo l’autodisciplina. Al contrario, credo che sia proprio questa la responsabilità politica del Parlamento europeo, date le circostanze attuali. Alla luce dei tagli che vengono richiesti alla Grecia e ai bilanci pubblici in generale, da una parte dobbiamo avere il coraggio di legittimare gli incrementi che ci servono per svolgere responsabilmente il nostro lavoro, dall’altra dobbiamo saper anche trovare un limite e renderci conto che, viste le condizioni attuali, anche noi dobbiamo porci dei limiti, fa semplicemente parte dello scenario politico. Dobbiamo segnalare questa nostra disponibilità secondo il motto “Abbiamo capito!”. E’ importante dal punto di vista politico, e pertanto esorto ancora una volta tutti i gruppi a riflettere su quale segnale trasmetteremo al pubblico col bilancio del 2011.</p>
    </intervention>
    <intervention id="2-016" speaker_id="96878" name="Lajos Bokros" is_mep="True" mode="spoken">
      <p sl="en">a nome del gruppo ECR. – Signora Presidente, sui funzionari pubblici in Romania incombe un taglio del 25 per cento degli stipendi, in Spagna gli impiegati del settore pubblico vedranno volatilizzarsi dal 5 al 15 per cento delle loro retribuzioni, mentre in Portogallo – per non parlare della Grecia – i governi stanno compiendo sforzi disumani per risparmiare sulle risorse umane. Nel Regno Unito, il nuovo governo ha già segnalato l’esigenza di attuare un pacchetto importante di risparmi finanziari nel 2010.</p>
      <p sl="en">Qualcuno in questo Parlamento pensa forse che sia il momento di incrementare le spese del Parlamento europeo in qualsivoglia settore – aumentando le spese, assumendo altro personale per i gruppi, la biblioteca, le commissioni, l’informatica, e chiedendo altri 1 500 euro per gli assistenti? Stiamo discutendo della seconda tranche dei 1 500 euro; a mio parere, anche la prima è assolutamente superflua. Non dovremmo decidere se iscrivere la seconda alla riserva; dovremmo eliminarle entrambe perché non è il momento di discuterne. Sappiamo tutti che sono aumentate le competenze, ma più competenze non si traducono necessariamente in una spesa maggiore, bensì in una spesa più efficiente e in maggiore responsabilità.</p>
      <p sl="en">Sono perfettamente d’accordo con l’onorevole Trüpel, che ha affermato che esiste la possibilità di mettere a segno ulteriori risparmi. Non ci serve un parco macchine qui a Strasburgo. Abbiamo il trasporto pubblico gratuito. Io prendo il tram tutti i giorni. Invece di viaggiare in business class, potremmo acquistare la classe economy per risparmiare. Io, ad esempio, per questioni di principio, non ho mai volato in business class per venire qui da Budapest. Nel complesso, anche se la discussione tra Ufficio di presidenza e commissione per i bilanci è stata molto utile al riguardo, ritengo che esistano innumerevoli altre possibilità di mettere a segno dei risparmi.</p>
    </intervention>
    <intervention id="2-017" speaker_id="96954" name="Marta Andreasen" is_mep="True" mode="spoken">
      <p sl="en">a nome del gruppo EFD. – Signora Presidente, rimango ancora una volta senza parole nel constatare come i deputati di questo Parlamento continuino a pretendere incrementi di bilancio quando i cittadini dei paesi membri faticano a sopravvivere per la crisi. Oggi però mi soffermerò sull’etica di quest’Assemblea.</p>
      <p sl="en">Data la situazione attuale, è accettabile che le istituzioni europee, pur pretendendo la facoltà di controllare i bilanci nazionali, desiderino aumentare i propri bilanci amministrativi, come accade a questo Parlamento? E’ accettabile che le istituzioni comunitarie adiscano la Corte di giustizia per la decisione del Consiglio di frenare l’aumento degli stipendi dei funzionari pubblici comunitari? E’ eticamente accettabile che il Parlamento si affretti ad approvare i conti del Consiglio per il 2008 in cambio dell’approvazione di quest’ultimo degli incrementi di bilancio del Parlamento?</p>
      <p sl="en">Lasciate che vi spieghi: la commissione per il controllo dei bilanci ha votato all’unanimità contro l’approvazione dei conti del Consiglio relativi al 2008 per una mancanza di trasparenza. Guarda caso, il Consiglio non ha approvato gli incrementi di bilancio del Parlamento. Presumo che questa settimana il Parlamento voterà a favore dell’approvazione dei conti del Consiglio, e dopo poco il Consiglio darà il proprio assenso al bilancio extra del Parlamento. Queste votazioni, onorevoli colleghi d’Europa, quelle per il bilancio del Parlamento e per il discarico del Consiglio, sono emblematiche dell’etica delle istituzioni che si propongono di governare tutti noi.</p>
    </intervention>
    <intervention id="2-018" speaker_id="97016" name="Angelika Werthmann" is_mep="True" mode="spoken">
      <p sl="de">Signora Presidente, onorevoli parlamentari, il trattato di Lisbona ha comportato dei cambiamenti tra cui, e soprattutto, figura il grado di importanza del Parlamento europeo. Ho già precisato una volta che il mio assenso all’emendamento relativo al bilancio parlamentare è condizionato. E’ naturale, il Parlamento europeo deve adoperarsi al fine dell’eccellenza legislativa. E’ ovvio, rafforzare il ruolo del Parlamento significa attribuirgli maggiori obblighi, più responsabilità e un onere di lavoro maggiore. Detto ciò, in un periodo di crisi come quello attuale – la recessione economica peggiore degli ultimi 60 anni – ci tengo a precisare che, in qualità di europarlamentari, anche noi, e soprattutto noi, dovremmo essere particolarmente prudenti con le risorse che ci vengono affidate. Il Consiglio e il Parlamento europeo devono collaborare in misura maggiore, e tale cooperazione presuppone la volontà di agire come partner.</p>
    </intervention>
    <intervention id="2-019" speaker_id="96807" name="Ivailo Kalfin" is_mep="True" mode="spoken">
      <p sl="bg">Signora Presidente, onorevoli colleghi, consentitemi di esordire congratulandomi con i relatori, gli onorevoli Trüpel e Maňka, per il lavoro eccellente di preparazione delle decisioni oggetto della discussione odierna. Dobbiamo riconoscere che si è trattato di un lavoro tutt’altro che facile, come testimoniato dalla discussione di oggi.</p>
      <p sl="bg">Da una parte, dobbiamo essere modelli di parsimonia ed efficienza quando si tratta di spendere i soldi dei contribuenti europei. D’altro canto, tuttavia, dobbiamo dare al Parlamento la possibilità di adempiere a tutti i doveri e responsabilità che gli sono stati conferiti dagli stessi contribuenti mediante il trattato di Lisbona.</p>
      <p sl="bg">Il fatto è che il nuovo trattato dell’Unione europea impone i cambiamenti maggiori e attribuisce nuovi doveri proprio alla nostra istituzione. Una delle questioni più sentite che ha scatenato molte discussioni è la misura in cui il Parlamento europeo riconosce la situazione economica difficile in cui si trova l’Europa e dà prova di leadership in termini di limitazione della spesa e di aumento della propria efficacia.</p>
      <p sl="bg">Le decisioni parlamentari che dibattiamo oggi sono rilevanti per la situazione economica. Un aumento minimo del 5,5 per cento ci consente di rafforzare il personale del Parlamento europeo mediante l’assunzione di 18 nuovi dipendenti. L’amministrazione deve necessariamente fornire assistenza specializzata per le aree che hanno registrato un incremento notevole e per le quali le decisioni del Parlamento europeo sono cruciali.</p>
      <p sl="bg">Offriamo agli europarlamentari la possibilità di intrattenere maggiori contatti con gli elettori, di seguire una formazione specialistica in molte aree e di adempiere ai nuovi obblighi loro conferiti dal trattato di Lisbona. Siamo dei modelli di parsimonia in quanto stiamo assumendo tutte le nuove funzioni come parte di una spesa extra pari a solamente lo 0,28 per cento dell’accordo sottoscritto molti anni fa, ai sensi del quale la spesa del Parlamento europeo non deve superare il 20 per cento dei costi amministrativi del bilancio comunitario.</p>
      <p sl="bg">Al contempo, dobbiamo ribadire con chiarezza che il vecchio accordo va rinegoziato in futuro, in modo da rispecchiare ampiamente i cambiamenti intervenuti a livello di funzioni delle istituzioni e, in particolare, il potenziamento del ruolo e conseguentemente delle aspettative del Parlamento europeo.</p>
      <p sl="bg">Onorevoli colleghi, abbiamo ancora delle riserve disponibili. In futuro, dobbiamo moltiplicare i nostri sforzi per far funzionare il Parlamento in maniera più efficiente, ad esempio facendo affidamento non tanto sugli edifici quanto sulle nuove tecnologie, dando l’esempio in termini di standard istituzionali e ambientali, analizzando dettagliatamente l’impatto di ogni voce di spesa, e non permettendo al bilancio di crescere automaticamente, coma solitamente accade con qualsiasi burocrazia. Non dobbiamo dimenticare che di ogni azione che compiamo dobbiamo dar conto ai nostri elettori, che stanno attraversando un momento difficile.</p>
    </intervention>
    <intervention id="2-020" speaker_id="28246" name="Alexander Alvaro" is_mep="True" mode="spoken">
      <p sl="de">Signora Presidente, soprattutto in periodi di crisi i politici devono saper separare il loro lato razionale da quello emotivo, specialmente quando si tratta di questioni di bilancio e di denaro. Ho la sensazione che il trattato di Lisbona e le problematiche di bilancio a esso associate siano un po’ come le previsioni del tempo – non si può mai sapere con certezza che tempo farà il mattino dopo. Le previsioni dicono pioggia, così tu ti porti un ombrello, ma alla fine magari cade solo qualche goccia, che non si può di certo paragonare alla vera pioggia.</p>
      <p sl="de">Lo stesso accade anche col trattato di Lisbona: non sappiamo esattamente come cambierà la mole di lavoro del Parlamento in virtù del trattato. Mi chiedo come abbiano fatto i colleghi a lavorare in passato in seno a commissioni e Uffici di presidenza per i quali il trattato di Lisbona non prevede alcuna modifica.</p>
      <p sl="de">La discussione sull’incremento di 1 500 euro delle indennità di segretariato è emblematica della nostra capacità o meno di snellire le nostre strutture, risparmiare fondi e rendere più efficienti i nostri processi operativi. Considerare questi tre punti ci apporterebbe molti più vantaggi del continuare incessantemente a parlare dei mezzi finanziari. Tanto per cominciare dovremo aspettare l’anno prossimo per verificare il vero impatto del trattato di Lisbona sul nostro lavoro.</p>
    </intervention>
    <intervention id="2-021" speaker_id="28372" name="Ryszard Czarnecki" is_mep="True" mode="spoken">
      <p sl="pl">E’ indubbio che il Parlamento europeo, cui la ratifica del trattato di Lisbona ha conferito maggiori responsabilità e un ruolo più importante, debba naturalmente disporre di risorse finanziarie più ingenti per adempiere a tale ruolo. L’oratore che mi ha preceduto ha ragione. Non sappiamo quanto il nostro ruolo aumenterà concretamente, ma sappiamo che diventerà più significativo. Alla luce di ciò, le aspettative dei nostri elettori e contribuenti nei nostri confronti sono ovviamente maggiori. Anche per tale ragione la richiesta di incremento delle risorse destinate, ad esempio, agli assistenti degli europarlamentari è incontestabilmente giustificata sia finanziariamente sia politicamente.</p>
      <p sl="pl">Sappiamo bene che al momento la Grecia e in generale i paesi dell’Europa meridionale si trovano nella morsa di una crisi ingente, che rappresenta ovviamente anche un problema di natura politica, ma al momento di tagliare i costi non dobbiamo paralizzare determinate funzioni del Parlamento europeo. Sono profondamente convinto che il bilancio del Parlamento europeo debba essere notevolmente rivisto al rialzo.</p>
    </intervention>
    <intervention id="2-022" speaker_id="96946" name="Daniël van der Stoep" is_mep="True" mode="spoken">
      <p sl="nl">Signora Presidente, la bozza di bilancio del Parlamento per il 2011 ammonta a 1,7 miliardi di euro, il che equivale a 2,3 milioni di euro per eurodeputato all’anno, 200 000 euro al mese e una cifra esorbitante, 6 400 euro, per europarlamentare al giorno; e ci sono 736 eurodeputati in quest’Aula.</p>
      <p sl="nl">Signora Presidente, 6 400 euro è una somma di denaro ingente. Mi vengono in mente un centinaio di diversi impieghi che sarebbero più indicati per questo denaro rispetto a questo spettacolo di marionette. La cosa più importante, tuttavia, è che dovrebbero essere i cittadini a prendere queste decisioni. Proprio oggi chiudiamo bottega a Bruxelles, Lussemburgo e, soprattutto, a Strasburgo. Evacuiamo tutti gli edifici, chiudiamo la porta, buttiamo via la chiave e restituiamo questi 1,7 miliardi di euro ai cittadini, che se li sono guadagnati con il sangue, il sudore e le lacrime.</p>
      <p sl="nl">Ogni deputato di quest’Assemblea dovrebbe alzarsi e coricarsi ogni giorno pensando che quel giorno ai contribuenti costerà, o è costato, 6 400 euro. Ogni deputato deve inoltre considerare proprio preciso dovere ridurre quotidianamente tale importo, in quanto tutti i soldi spesi in sciocchezze qui sono denaro versato dai cittadini con il loro durissimo lavoro.</p>
      <p sl="nl">E’ questo che dovrebbe accadere ma che invece non succede. In quest’Aula, più è sempre meglio. Con strette di mano, conoscenze, accordi oscuri sottoscritti nei retrobottega, vengono aggiunte al bilancio decine di milioni. L’elite decide, e il pubblico paga. Dovremmo pensarci tutti la sera prima di andare a dormire, e invito tutti a farlo stasera, a chiedersi, “Sono costato 6 400 euro?” Chiunque non lo farà dovrà vergognarsi, in quanto non vale nulla come eurodeputato.</p>
    </intervention>
    <intervention id="2-023" speaker_id="28220" name="Ingeborg Gräßle" is_mep="True" mode="spoken">
      <p sl="de">Signora Presidente, onorevoli colleghi, vorrei chiarire all’onorevole van der Stoep che io valgo i soldi che costo, e che intendo difendere questa mia posizione. Se lei non vale i soldi che costa, mi dispiace per lei. Non posso che ricordare che non ci facciamo alcun favore se creiamo in quest’Aula le condizioni di lavoro che ci permettono di svolgere il nostro compito con efficacia. Appoggio l’aumento dell’indennità per i segretari – per entrambi i livelli – e ritengo che sia altamente giustificabile.</p>
      <p sl="de">Chiunque lavori in quest’Assemblea ha bisogno di personale. Chi non vuole lavorare non dovrebbe impedirlo a chi deve e vuole farlo. Nessuno sarà costretto a utilizzare l’incremento dell’indennità per i segretari – potete utilizzarlo, ma non siete obbligati a farlo. Se gli europarlamentari non sfrutteranno tale indennità, tanto meglio per i contribuenti, che si vedranno restituiti i fondi. Da parte mia, posso solo parlare per me quando affermo che valgo tali costi e che lo stesso si può dire del mio personale. Dobbiamo tuttavia esaminare con maggiore attenzione le attività intraprese in passato sulla base di un’eccedenza di questo bilancio. Dobbiamo valutare se vogliamo e possiamo proseguire tali attività. A tale riguardo, mi viene in mente soprattutto il servizio di web TV. Dobbiamo intervenire, non possiamo lasciare le cose come stanno.</p>
      <p sl="de">A parte questo, abbiamo intrapreso molte riforme con l’Ufficio di presidenza e dovremmo permettere a tali riforme di attecchire. La commissione per il controllo dei bilanci farà il possibile per segnalare le aree che non funzionano.</p>
    </intervention>
    <intervention id="2-024" speaker_id="4513" name="Geoffrey Van Orden" is_mep="True" mode="spoken">
      <p sl="en">Signora Presidente, in tutta Europa i governi e le istituzioni pubbliche devono far fronte alla necessità di effettuare tagli, mentre questo Parlamento continua a vivere nel mondo delle fiabe. Sento pronunciare belle parole sull’esigenza di risparmio ed efficienza, ma un bilancio di oltre 1,7 milioni di euro nel 2011 rappresenta un incremento di quasi il 6 per cento. E’ totalmente inaccettabile. Dovremmo parlare di risparmi ingenti, non di incrementi. Tale obiettivo può essere conseguito in molti modi.</p>
      <p sl="en">Tanto per cominciare, dovremmo tagliare gli sprechi e le spese superflue. Quest’Assemblea dovrebbe esigere dal Consiglio di porre fine al circo di Strasburgo e di risparmiare così costi annuali dell’ordine di oltre 200 milioni di euro. Altri 50 euro verrebbero risparmiati ogni anno chiudendo gli uffici del Parlamento europeo presenti in ognuno dei nostri paesi. Dovremmo snellire la burocrazia: il numero dei funzionari impiegati dal Parlamento è salito del 14 per cento a 6 000 unità in soli tre anni. Qualsiasi altra organizzazione, in tempi di ristrettezze, farebbe fronte alle nuove priorità introducendo riduzioni compensative altrove. Pare che siamo convinti di vivere in una realtà parallela. Dobbiamo promuovere le misure necessarie per apportare cambiamenti concreti e tagli reali al bilancio del Parlamento.</p>
    </intervention>
    <intervention id="2-025" speaker_id="4751" name="Bart Staes" is_mep="True" mode="spoken">
      <p sl="nl">Vorrei riprendere il concetto della doppia aggiunta di 1 500 euro al mese per l’indennità di segretariato. E’ vero che Lisbona ci ha attribuito molti compiti aggiuntivi, pertanto non mi oppongo all’idea di incrementare il personale delle commissioni parlamentari alla luce dei compiti ulteriori assegnatici da Lisbona; mi riferisco ad esempio alla commissione per l’agricoltura e lo sviluppo rurale e alla commissione per le libertà civili, giustizia e affari interni.</p>
      <p sl="nl">Non mi oppongo nemmeno all’aggiunta di personale destinato ai gruppi, in modo da permettere loro di far fronte più agevolmente ai compiti che loro spettano, ma cerchiamo di essere franchi, onorevoli colleghi: è folle, per non dire scorretto, attribuire a ogni eurodeputato 1 500 euro in più quest’anno e altri 1 500 euro extra il prossimo anno.</p>
      <p sl="nl">Personalmente, faccio parte della commissione per l’ambiente, la sanità pubblica e la sicurezza alimentare da 10 anni, e continuerò a lavorarci. Tale commissione deve adempiere a molti compiti legislativi ai sensi della procedura di codecisione o legislativa ordinaria. Io sono sempre riuscito a lavorare con tre assistenti, e presumo che anche gli europarlamentari che appartengono o che stanno per entrare a far parte della commissione per l’agricoltura e lo sviluppo rurale o della commissione per le libertà civili, la giustizia e gli affari interni possano cavarsela con tre assistenti. Il suo suggerimento, onorevole Gräßle – il personale extra va concesso a coloro che vogliono lavorare ma non a coloro che si rifiutano di farlo – rappresenta l’apoteosi del populismo.</p>
    </intervention>
    <intervention id="2-026" speaker_id="28192" name="Vladimír Maňka" is_mep="True" mode="spoken" role="relatore">
      <p sl="sk">Vorrei ringraziare tutti coloro che hanno espresso un parere. Sono lieto che tutti voi vogliate espletare il vostro compito legislativo nel migliore dei modi e che vogliate impiegare al meglio le risorse a disposizione. Ognuno di noi ha le proprie idee su dove e come migliorare le cose. La discussione odierna lo testimonia. Vorrei ricordare all’onorevole Bokros che esiste un modo per conseguire dei risparmi attraverso metodi obiettivi. Tale sistema è stato bloccato un anno fa dai membri del vostro gruppo politico, tra gli altri.</p>
      <p sl="sk">Da gennaio sono a capo di un’autorità regionale del mio paese. Dopo aver assunto la carica, la prima misura che ho promosso è stato uno studio esterno indipendente di tutti i processi della mia istituzione. L'analisi è volta a eliminare i doppioni e a ridurre i costi amministrativi di oltre il 15 per cento. Se vogliamo studiare le capacità inutilizzate e riorganizzare le risorse esistenti nella misura maggiore possibile, la soluzione migliore è rappresentata da uno studio esterno obiettivo e indipendente.</p>
      <p sl="sk">Chi ha avuto il coraggio di compiere questo passo ha realizzato l’impiego migliore delle risorse ed è riuscito a ridurre ragguardevolmente i costi amministrativi. Nei prossimi giorni discuteremo e voteremo sul bilancio rettificativo per il 2010 del Comitato economico e sociale e del Comitato delle regioni.</p>
      <p sl="sk">Tali istituzioni stanno evidentemente ampliando le loro attività, con poteri maggiori e un onere di lavoro più elevato. Vorrei inoltre chiedere al Consiglio di adoperarsi per perfezionare tali bilanci il prima possibile, per consentire a entrambe le istituzioni di onorare le proprie responsabilità in modo responsabile ed efficiente nelle aree nuove o ampliate introdotte dal trattato di Lisbona.</p>
    </intervention>
    <intervention id="2-027" speaker_id="28240" name="Helga Trüpel" is_mep="True" mode="spoken" role="relatore">
      <p sl="de">Signora Presidente, onorevoli colleghi, avete constatato tutti quanto sia controversa la discussione su questo bilancio per il 2011. Non deve sorprenderci, dato che di fatto riguarda incrementi e tagli reali ma anche – come accade sempre in politica – questioni simboliche.</p>
      <p sl="de">In qualità di relatrice, vorrei che venisse messo a verbale quanto segue. Avete ascoltato un’ampia gamma di pareri al riguardo, dall’onorevole Gräßle del gruppo del Partito Popolare Europeo (Democratico Cristiano), determinato a promuovere tali incrementi – compresi i 1 500 euro – per salvaguardare la propria capacità di operare, ad altri europarlamentari, che hanno affermato “Non ci serve questo denaro” oppure “Occorre valutare con maggior precisione quanto sia possibile giustificare gli incrementi e avere una visione d’insieme, anche delle singole commissioni e delle funzioni operative di questo Parlamento”.</p>
      <p sl="de">Come relatrice, mi preme precisare che la maggioranza della commissione per i bilanci ha deciso di iscrivere i fondi aggiuntivi nella riserva – non si ancora pertanto giunti a un accordo in seno alla commissione – e di chiedere una valutazione precisa. Dobbiamo pertanto ancora giungere a una conclusione della questione. Dobbiamo innanzi tutto avere a disposizione tale valutazione, e poi in autunno dovremo occuparci nuovamente e con molta serietà dei risultati per negoziare col Consiglio in ottobre ai sensi della nuova procedura di bilancio, e anche per raggiungere una posizione di maggioranza internamente al Parlamento. Allo stato attuale delle cose, è importante precisare che la questione è controversa, che vi sono opinioni molto divergenti e che il parere di maggioranza è che dobbiamo rivedere con molta attenzione le cifre.</p>
      <p sl="de">Vi ringrazio dei suggerimenti, e spero che saremo tutti in grado di dare prova di prudenza nei mesi a venire.</p>
    </intervention>
    <intervention id="2-028" speaker_id="96639" is_mep="True" mode="spoken" role="Presidente">
      <p sl="unknown">Grazie, onorevole Trüpel. Tuttavia, il suo intervento chiude la discussione congiunta sul bilancio. Grazie degli interventi. La discussione è chiusa.</p>
      <p sl="unknown">La votazione sulla relazione Maňka si svolgerà domani, e la votazione sulla relazione Trüpel si svolgerà oggi alle 12.00.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="2-029" speaker_id="97008" name="Georgios Stavrakakis" is_mep="True" mode="written">
      <p sl="el">Il bilancio rettificativo è il risultato dell’entrata in vigore del trattato di Lisbona. Il Parlamento deve affrontare nuove sfide e avrà bisogno delle risorse corrispondenti se deve adempiere alle nuove responsabilità e sfide in maniera efficace. Mi preme sottolineare che i cittadini europei desiderano che il Parlamento espleti i propri compiti in maniera impeccabile e, a tal fine, è importante che gli europarlamentari, le commissioni e i gruppi politici che lo compongono dispongano delle risorse necessarie. Riteniamo inoltre che oggi più che mai occorrano disciplina finanziaria e tagli delle spese, e i cittadini europei giustamente se li aspettano da noi, per questo abbiamo redatto un bilancio che garantisce l’austerità finanziaria e la trasparenza.</p>
      <p sl="el">Abbiamo inoltre insistito sull’esigenza di una pianificazione a lungo termine degli immobili del Parlamento, nel tentativo di salvaguardare un sostegno finanziario soddisfacente sia adesso sia per gli anni a venire. Siamo certi che con tali misure saremo nella posizione di far fronte alle preoccupazioni, aspettative e richieste dei cittadini europei.</p>
      <p sl="el">Per concludere, vorrei ringraziare l’onorevole Maňka per la relazione eccellente.</p>
    </intervention>
  </section>
  <section id="creitem6" title="6. Fondo europeo per i rifugiati per il periodo 2008-2013 (modifica della decisione n. 573/2007/CE del Consiglio) - Migrazione dal sistema d’informazione Schengen (SIS 1+) al sistema d’informazione Schengen di seconda generazione (SIS II) (modifica del regolamento (CE) n. 1104/2008) - Migrazione dal sistema d'informazione Schengen (SIS 1+) al sistema d'informazione Schengen di seconda generazione (SIS II) (modifica della decisione 2008/839/GAI) - Istituzione di un programma comune di reinsediamento UE (discussione)">
    <intervention id="2-031" speaker_id="96639" is_mep="True" mode="spoken" role="Presidente">
      <p sl="unknown">L’ordine del giorno reca la discussione congiunta su:</p>
      <p sl="unknown">la relazione (A7-0125/2010), presentata dall’onorevole Tavares a nome della commissione per le libertà civili, la giustizia e gli affari interni, sulla proposta di decisione del Parlamento europeo e del Consiglio che modifica la decisione n. 573/2007/CE che istituisce il Fondo europeo per i rifugiati per il periodo 2008-2013, nell’ambito del programma generale “Solidarietà e gestione dei flussi migratori”, e che abroga la decisione 2004/904/CE del Consiglio [COM(2009)0456 – C7-0123/2009 – 2009/0127(COD) ];</p>
      <p sl="unknown">la relazione (A7-0126/2010), presentata dall’onorevole Coelho, a nome della commissione per le libertà civili, la giustizia e gli affari interni, sulla proposta di un regolamento del Consiglio che modifica il regolamento (CE) n. 1104/2008 del Consiglio sulla migrazione dal sistema d’informazione Schengen (SIS 1+) al sistema d’informazione Schengen di seconda generazione (SIS II) [COM(2009)0508 – C7-0244/2009 – 2009/0136(NLE)];</p>
      <p sl="unknown">la relazione (A7-0127/2010), presentata dall’onorevole Coelho, a nome della commissione per le libertà civili, la giustizia e gli affari interni, sulla proposta di regolamento del Consiglio che modifica la decisione 2008/839/GAI sulla migrazione dal sistema d’informazione Schengen (SIS 1+) al sistema d’informazione Schengen (SIS II) [COM(2010)0015 – 2010/0006(NLE)]; e</p>
      <p sl="unknown">la relazione (A7-0131/2010), presentata dall’onorevole Tavares, a nome della commissione per le libertà civili, la giustizia e gli affari interni sull’istituzione di un programma comune di reinsediamento UE [2009/2240(INI) ].</p>
    </intervention>
    <intervention id="2-032" speaker_id="1892" name="Carlos Coelho" is_mep="True" mode="spoken" role="relatore">
      <p sl="pt">Signora Presidente, signora Commissario, onorevoli deputati, vorrei esordire ricordandovi che il Parlamento ha già criticato gli ingenti ritardi nell’attuazione del sistema d’informazione Schengen di seconda generazione (SIS II). Il 22 ottobre 2009 abbiamo adottato una risoluzione sul SIS II e sul sistema d’informazione Visa. Il Parlamento europeo ha nuovamente espresso forti perplessità sui ritardi nell’avvio delle operazioni e ha chiesto informazioni alla Commissione e al Consiglio sui risultati delle prove tecniche, esigendo la piena trasparenza in merito al processo di attuazione di SIS II.</p>
      <p sl="pt">Il SIS II sarebbe dovuto diventare operativo nel 2007. Siamo ora nel 2010 e nessuno è in grado di fornire una risposta definitiva su quando sarà concluso. Per quanto concerne il pacchetto di proposte che stiamo valutando, emergono quattro interrogativi fondamentali. Primo, quando avverrà tale migrazione? Prima che SIS II possa diventare operativo, deve essere collaudato personalmente per verificare se il sistema è in grado di funzionare in linea con i requisiti tecnici e operativi indicati nei rispettivi strumenti giuridici. Solo dopo la conclusione soddisfacente dei test potrà avvenire la migrazione dal Schengen Information System di prima generazione a SIS II.</p>
      <p sl="pt">Secondo, sono stati portati a termine tali test? No. Visti gli enormi ritardi del progetto, e a causa dei problemi e delle difficoltà riscontrate, il Consiglio ha deciso di condurre due test “Milestone”: il primo nel quarto trimestre del 2009 e il secondo nell’estate del 2010. Tuttavia, si è dovuto rinviare il primo test alla fine di gennaio, in quanto non erano state soddisfatte le condizioni di base. Il test si è svolto dal 21 al 24 gennaio 2010: a quanto pare, il sistema ha funzionato per le prime 25 ore, ma è stato notevolmente instabile per tutto il resto della durata della prova. Il test è stato condotto nuovamente tra il 2 e il 5 marzo, e la valutazione finale e convalida del secondo gruppo di test hanno avuto luogo il 6 aprile.</p>
      <p sl="pt">Benché le condizioni del test non siano state pienamente rispettate dagli Stati membri o dalla società incaricata, e malgrado il numero limitato di trasferimenti non sia stato conforme ai tempi di risposta previsti, la stragrande maggioranza dei paesi membri ha concluso che le deviazioni fossero trascurabili e che gli obiettivi più importanti delle prove fossero stati conseguiti. Il nuovo calendario generale e il piano di bilancio verranno adottati in occasione della prossima riunione del Consiglio in giugno, o al più tardi in ottobre 2010.</p>
      <p sl="pt">Si è inoltre ritenuto essenziale che venissero soddisfatte le seguenti condizioni prima che il sistema diventasse operativo. Il test Milestone II deve produrre i risultati sperati e le condizioni di operatività devono essere pienamente soddisfatte. Va condotto anche il test generale previsto dall’articolo 55 del regolamento, e va inoltre pienamente garantita la sicurezza della rete.</p>
      <p sl="pt">Terza domanda: perché è così urgente adottare tali iniziative? Benché le condizioni necessarie per procedere con la migrazione non siano state tutte rispettate, né si prevede esattamente quando ciò possa accadere, il mandato che era stato conferito alla Commissione di sviluppare il SIS II scadrà nuovamente il 30 giugno 2010. Dobbiamo pertanto emendare le clausole di decadenza degli strumenti di migrazione adottati nel 2008 per impedire tale scadenza.</p>
      <p sl="pt">Per la quarta e ultima domanda, quali aspetti delle proposte ho cercato di modificare? In primo luogo, l’inserimento di una clausola di decadenza, che la Commissione non aveva proposto. Proponiamo che tale data venga fissata al 31 dicembre 2013. Visti gli ingenti ritardi, è anche essenziale specificare nella base giuridica che la soluzione utilizzata, qualunque essa sia, deve essere basata sulla tecnologia disponibile, deve essere corredata di un calendario ragionevole e deve essere accettabile in termini di efficacia e costi.</p>
      <p sl="pt">Va inoltre istituito il Consiglio di gestione globale del programma, la cui gestione del SIS II deve essere integrata formalmente. Sono assolutamente convinto che se quest’organo fosse esistito fin dall’inizio, saremmo riusciti a coordinarci meglio, saremmo stati più informati e saremmo stati più efficaci.</p>
      <p sl="pt">Per concludere, reputo essenziale che il processo di migrazione sia soggetto all’esame parlamentare. Il Parlamento non è soltanto responsabile della base giuridica: quale autorità di bilancio, garantisce anche la supervisione delle azioni finanziate dal bilancio dell’Unione. Per questa ragione io, insieme al mio onorevole collega Alvaro, ho presentato un emendamento per iscrivere alla riserva tali fondi. Ho inoltre presentato un emendamento, insieme agli onorevoli Alvaro, Ludford, Enciu e Hohlmeier, per richiedere un audit alla Corte dei conti europea. Vorrei ringraziare tutti dell’eccellente cooperazione.</p>
    </intervention>
    <intervention id="2-033" speaker_id="96639" is_mep="True" mode="spoken" role="Presidente">
      <p sl="unknown">In questo preciso istante sono impossibilitato a dare la parola all’onorevole Tavares in quanto ha avuto qualche problema con i trasporti per colpa di un certo vulcano. Non appena arriverà, gli darò subito la parola.</p>
    </intervention>
    <intervention id="2-034" speaker_id="28246" name="Alexander Alvaro" is_mep="True" mode="spoken">
      <p sl="de">relatore per parere della commissione per i bilanci. – Signora Presidente, SIS II è una storia costellata da tentativi, fallimenti e nuovi tentativi che va ormai avanti da anni. Questi tentativi, fallimenti e nuovi tentativi hanno finora fatto piazza pulita di un totale di90 milioni di euro, 90 milioni che, agli occhi di molti, sono stati totalmente sperperati.</p>
      <p sl="de">Da un punto di vista di bilancio, posso appoggiare ogni frase, ogni parola e ogni sforzo dell’onorevole Coelho. Stiamo collaborando molto strettamente e proficuamente su questo. Abbiamo tutti l’interesse che SIS II funzioni. Tuttavia, a volte bisogna ammettere – come accade spesso nella vita – che le cose non funzionano e che bisogna ricorrere ad alternative.</p>
      <p sl="de">Noi, come Parlamento europeo, non siamo ancora disposti a rinunciare a questo progetto e appoggeremo la signora Commissario Malmström, che ha accettato questo lascito difficile, in ogni modo possibile. Va tuttavia chiarito – e l’abbiamo deciso in seno alla commissione per i bilanci e lo raccomandiamo anche in plenaria – che occorre iscrivere i contributi per SIS II tra le riserve, per esercitare maggiore controllo sull’utilizzo di tali fondi. Personalmente, mi aspetto un piano di riserva nel caso in cui un giorno dovessimo ammettere che non riusciamo a ottenere quello cui aspiravamo.</p>
    </intervention>
    <intervention id="2-035" speaker_id="96639" is_mep="True" mode="spoken" role="Presidente">
      <p sl="unknown">In assenza dell’onorevole Tavares, do la parola alla signora Commissario Malmström.</p>
    </intervention>
    <intervention id="2-036" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signora Presidente, vorrei ringraziare gli onorevoli Coelho e Alvaro per i loro contributi, e ringraziare voi per la cooperazione estremamente costruttiva che avete dimostrato riguardo questo fascicolo così complicato da me ereditato. E’ molto complicato, ma sono intenzionata a collaborare con voi per risolvere la questione in maniera trasparente e giungere a una conclusione del progetto.</p>
      <p sl="en">La votazione per il progetto SIS II prevista per domani è quanto mai opportuna. Il Consiglio ha confermato la buona riuscita del test Milestone I e la volontà di proseguire lo sviluppo di SIS II sulla base delle soluzioni tecniche attuali.</p>
      <p sl="en">Le proposte legislative in esame contenevano tre elementi sostanziali: l’onorevole Coelho vi ha fatto riferimento, e ciò cambierà lo sviluppo del progetto. In primo luogo, come precisato dall’onorevole Coelho, la data di scadenza iniziale degli strumenti – il 30 giugno di quest’anno – si è rivelata poco realistica e di conseguenza verrà cambiata. In tal modo il progetto SIS II proseguirà alla luce dei requisiti tecnici e di un calendario globale in via di ridefinizione con gli esperti degli Stati membri. Sarà disponibile per il Consiglio del 3 e 4 giugno.</p>
      <p sl="en">Il relatore ha chiesto una scadenza specifica per lo sviluppo di SIS II. Mi rincresce dovervi comunicare che la Commissione non è ancora in grado di adottare tale proposta. Gli esperti della Commissione, insieme a tutti gli Stati membri, stanno attualmente finalizzando l’adeguamento dei requisiti e il nuovo calendario globale. Una volta completato tale processo, la Commissione avanzerà i suggerimenti del caso alla luce del nuovo calendario globale che verrà presentato in occasione del prossimo Consiglio “Giustizia e affari interni” che si terrà tra due settimane.</p>
      <p sl="en">In secondo luogo, il Consiglio di gestione globale del programma è un gruppo di esperti tecnici che forniscono consulenza sullo sviluppo di SIS II e che dovrebbe essere formalizzato. Il Consiglio di gestione globale del programma si è già dimostrato uno strumento molto valido per la cooperazione e l’analisi tecnica tra la Commissione e gli esperti dei paesi membri. La proposta assicurerà il proseguimento di tale processo semplificando nel contempo il ruolo, la composizione e le procedure di tale organo. Per tale ragione – si tratta di un organo puramente tecnico – non è opportuno aprire il Consiglio agli eurodeputati e ad altri funzionari parlamentari. Continueremo a portare avanti il SIS II in modo trasparente con il Parlamento europeo, ma dobbiamo mantenere una distinzione chiara tra il lavoro tecnico e la trasparenza politica. In questo spirito, la Commissione è tuttavia disposta a fornire tutte le informazioni tecniche ai membri di quest’Assemblea mettendo a loro disposizione le relazioni del Consiglio, in linea con quanto suggerito dall’onorevole Coelho.</p>
      <p sl="en">In terzo luogo, verrà prevista la flessibilità giuridica necessaria a portare a termine lo sviluppo mediante uno scenario tecnico alternativo, e ritengo che conveniamo tutti sulla logica di quest’ipotesi.</p>
      <p sl="en">Per quanto riguarda gli aspetti di bilancio relativi al proseguimento dello sviluppo di SIS II, la Commissione condivide l’obiettivo del relatore di sfruttare nella maniera più opportuna i fondi dei contribuenti. In tale contesto, la relazione chiede di riservare il diritto del Parlamento di iscrivere tra le riserve i fondi necessari allo sviluppo di SIS II nel 2011, il tutto naturalmente a discrezione dell’autorità di bilancio. Dal punto di vista dell’attuazione del bilancio, vorrei soltanto chiedere all’onorevole Alvaro se è prevista una sorta di procedura di sblocco chiara ed efficiente nel caso in cui dovessero servirci i fondi. Mi preme ringraziare la commissione LIBE, l’onorevole Coelho e il relatore della commissione per il controllo dei bilanci, l’onorevole Alvaro, per l’eccellente collaborazione dimostrata per questo fascicolo.</p>
      <p sl="en">Mi dispiace che l’onorevole Tavares non sia ancora arrivato. Avremmo avuto la possibilità di trattare con lui il tema del programma comunitario per il reinsediamento – un argomento estremamente importante. Come saprete, la stragrande maggioranza dei profughi a livello mondiale è ospite di paesi ubicati in Asia, Africa e Medio Oriente. Molti di questi profughi si trovano in una situazione senza via d’uscita: non possono tornare al loro paese d’origine, né sono in grado integrarsi localmente nel paese di prima accoglienza, poiché molti di questi paesi sono essi stessi vittime di conflitti o di indigenza. Per questi gruppi di profughi, il reinsediamento può essere l’unica soluzione.</p>
      <p sl="en">Con il reinsediamento, gli Stati membri dell’Unione europea possono dimostrare una solidarietà concreta a questi paesi di prima accoglienza, spesso sovraccarichi, e allo stesso tempo possono proteggere alcuni dei profughi più vulnerabili offrendo loro condizioni sostenibili e umane. A oggi il reinsediamento viene applicato, ma in assenza di un coordinamento strutturale a livello di UE. La Commissione è dell’avviso che l’UE possa ricoprire un ruolo più significativo ed essere più attiva su questo fronte rafforzando il ruolo dell’Unione a livello globale e dimostrando solidarietà alle regioni più colpite. La proposta presentata nel settembre 2009 è tesa a migliorare la situazione. Siamo molto soddisfatti della reazione oltremodo positiva di Parlamento e Consiglio a tale proposta. Vorrei ringraziare in particolar modo l’onorevole Tavares per lo strenuo lavoro condotto, e accolgo con favore il forte consenso politico dimostrato dai diversi gruppi in merito a tale questione.</p>
      <p sl="en">L’idea contenuta nella proposta è che l’UE, in collaborazione con UNHCR, contribuisca a un ricorso più strategico al reinsediamento sulla base di una decisione annuale relativa alle priorità comuni in tal senso. Riunendo le quote nazionali, l’UE può contribuire ad alleviare alcuni dei conflitti più problematici del mondo e la situazione dei rifugiati. Il programma lascia a ciascuno Stato membro la scelta finale concernente il numero di profughi da reinsediare, anche se consente loro di coordinare e scambiare le esperienze e le migliori pratiche. Grazie all’esercizio annuale, l’UE potrà essere maggiormente reattiva alle sfide in continua evoluzione e alle esigenze dei profughi globali per rendere maggiormente efficiente l’utilizzo del Fondo europeo per i rifugiati da parte degli Stati membri. Il programma offrirà inoltre un aiuto per un progetto di cooperazione più mirato e concreto attraverso l’Ufficio di sostegno in materia di asilo, che collabora sia con le amministrazioni nazionali, sia con le organizzazioni della società civile. Condivido pienamente l’idea del relatore di creare un’unità specializzata nell’ufficio che verrà stabilito a Malta.</p>
      <p sl="en">Il programma comunitario congiunto per il reinsediamento è sul tavolo delle discussioni in un momento cruciale: dal 2007 cinque Stati membri – in aggiunta a coloro che disponevano già di tali programmi – hanno deciso di avviare programmi nazionali di reinsediamento. Diversi altri paesi membri hanno reinsediato profughi iracheni lo scorso anno in risposta a un impegno assunto a livello comunitario nel 2008. E’ essenziale mantenere questo slancio positivo e non ritardare l’adozione della proposta.</p>
      <p sl="en">Deploriamo tuttavia che determinate divergenze e questioni procedurali stiano impedendo l’adozione tempestiva della proposta, che rivesta un gran significato politico. La decisione della Commissione di stabilire priorità annuali in materia di reinsediamento è una decisione attuativa e fa parte della gestione finanziaria del fondo europeo per i profughi. Per quanto riguarda le procedure delle leggi delega, temiamo un ritardo considerevole che potrebbe pregiudicare la gestione del fondo.</p>
      <p sl="en">E’ un primo passo verso un approccio comune; verrà ovviamente condotta una revisione dell’esperienza, e c’è già l’intenzione di promuovere iniziative più ambiziose come parte del programma di Stoccolma.</p>
    </intervention>
    <intervention id="2-037" speaker_id="96900" name="Georgios Papanikolaou" is_mep="True" mode="spoken">
      <p sl="el">a nome del gruppo PPE. – Grazie dell’aggiornamento, signora Commissario Malgrado l’assenza dell’onorevole Tavares, voglio ringraziarlo della cooperazione dimostrata fino ad ora ed esprimere a nome del mio gruppo politico la nostra posizione positiva nei confronti del programma di reinsediamento.</p>
      <p sl="el">La discussione verte su un’unica area di asilo e sulla politica integrata di gestione dei profughi che ci occorre. Lo strumento finanziario per sostenere tale iniziativa è naturalmente rappresentato dal fondo europeo per i profughi che, è vero, non abbiamo adeguatamente sfruttato fino ad oggi, e abbiamo la possibilità di raggiungere risultati migliori e più ambiziosi.</p>
      <p sl="el">Finora la risposta europea ai requisiti globali in materia di reinsediamento è stata adeguata. Ci tengo a precisare che gli Stati membri partecipano su base volontaria e fino a oggi, considerati anche i due paesi che hanno preso parte a tale reinsediamento specifico, solamente 12 dei 27 Stati membri sono coinvolti in tale sforzo e, a oggi, i dati relativi non sono stati particolarmente incoraggianti. Nel 2009 sono arrivati in Europa col programma di reinsediamento 6 896 profughi, che rappresentano solamente l’8,2 per cento del totale.</p>
      <p sl="el">Pertanto, ci occorre di sicuro un coordinamento più puntuale, e con questa relazione e la consultazione che ne è seguita stiamo tentando di fornire incentivi, di spiegare agli Stati membri che abbiamo tutte le ragioni per procedere all’applicazione e attuazione di questo programma.</p>
      <p sl="el">La tutela dei diritti umani e una solidarietà vera nei confronti dei paesi terzi rappresentano ovviamente un obiettivo primario. Dobbiamo tuttavia renderci conto che un altro dei motivi per cui è opportuno che gli Stati membri prendano parte a questo programma è il fatto che, tramite il medesimo, possiamo trasmettere a chi ne ha bisogno il messaggio che è giustificato e ragionevole scegliere i canali legali per raggiungere l’Europa, per approdare sul territorio europeo alla ricerca di un futuro migliore.</p>
      <p sl="el">L’immigrazione clandestina potrebbe essere affrontata anche indirettamente mediante il programma di reinsediamento, visto che, in presenza di tali programmi, i profughi non sceglieranno i canali clandestini e attenderanno di poter partecipare a tali programmi.</p>
      <p sl="el">In conclusione, vorrei ricordare che abbiamo presentato un emendamento sul reinsediamento interno dei profughi che non è stato accettato. A un certo punto, signora Commissario, ci attendiamo un’iniziativa della Commissione sulla questione. Dublino II si è tradotto in un onere per determinati paesi, ed è molto importante proseguire con il programma di reinsediamento, con l’ausilio del fondo europeo per i profughi.</p>
    </intervention>
    <intervention id="2-038" speaker_id="28338" name="Antonio Masip Hidalgo" is_mep="True" mode="spoken">
      <p sl="es">a nome del gruppo S&amp;D. – Signora Presidente, vorrei ringraziare la signora Commissario Malmström della sua presenza. Mi preme esprimere il mio sostegno alla relazione e allo spirito del lavoro condotto dall’onorevole Tavares, in quanto la sua collaborazione con le organizzazioni non governative, con l’Alto Commissariato delle Nazioni Unite per i rifugiati e l’osservanza del diritto comparato esterno all’Unione europea è molto importante.</p>
      <p sl="es">Tali esperienze sono fondamentali, ed essendo stato membro di una giunta locale, ritengo che tutte le autorità municipali europee dovrebbero impegnarsi in tal senso.</p>
      <p sl="es">Stiamo infatti attraversando una crisi, ma la più acuta è stata la crisi dei profughi, una crisi di amnesia collettiva. In Europa, e nei paesi ricchi, ci siamo dimenticati che le guerre che causano profughi sono guerre delle quali noi siamo responsabili, noi e i nostri paesi e governi. Dobbiamo superare quest’amnesia collettiva.</p>
      <p sl="es">Concordo con quanto dichiarato dal Commissario Malmström a proposito dell’impegno che ci dobbiamo assumere, che è naturalmente necessario. Una commissione parlamentare ha fatto visita ai palestinesi iracheni. E’ naturale che l’abbia fatto: dobbiamo impegnarci nei confronti di questi profughi.</p>
      <p sl="es">Vorrei tuttavia dichiarare quanto segue alla Commissario Malmström, con tutto il rispetto: occorre accantonare le divergenze tra Parlamento – anche lei ne ha fatto parte – e Commissione per quanto riguarda le leggi delegate. Non vorrei che questa relazione, che oggi sembra godere di un’accoglienza positiva, finisse bloccata perché Commissione e Parlamento non trovano un accordo sulle leggi delegate.</p>
    </intervention>
    <intervention id="2-040" speaker_id="96872" name="Nadja Hirsch" is_mep="True" mode="spoken">
      <p sl="de">a nome del gruppo ALDE. – Signora Presidente, Commissario, nel corso della discussione abbiamo tutti sottolineato la necessità di un maggiore coinvolgimento degli Stati membri in questo programma. Ritengo che si possano raggiungere risultati positivi in tal senso illustrando il programma e specificandone i benefici, poiché gli attuali partecipanti hanno dichiarato che continueranno a prendervi parte e che lo valutano favorevolmente.</p>
      <p sl="de">E’ molto importante chiarire a chi si rivolge, ovvero a chi non ha i mezzi per raggiungere l’Europa: donne, bambini e ammalati in campi profughi al di fuori dell’Unione europea che hanno bisogno del nostro aiuto. Ritengo positivo che si deciderà se rendere disponibile una maggiore porzione del Fondo europeo per i rifugiati in futuro.</p>
      <p sl="de">Allo stesso tempo è molto importante che questi fondi, se versati ai parlamenti nazionali, ovvero agli Stati nazionali, non spariscano nel bilancio: devono essere realmente utilizzati per creare una struttura duratura, devono essere trasferiti anche alle autorità locali e alle città in cui effettivamente avviene l’integrazione, dove vengono forniti asili e alloggi. E’ altresì importante che le città e le autorità locali, in quanto nostri alleati, siano coinvolte nella presente discussione.</p>
      <p sl="de">Gli Stati membri sono forse più inclini a rifiutare il programma nel breve termine rispetto alle autorità locali, aspetto questo prevedibile, nel quale si rileva, a mio avviso, un importante elemento di connessione tra noi, l’Unione europea, e le autorità locali che si occupano di integrazione, che potrebbe sicuramente dare impulso al programma di reinsediamento; sarebbe certamente positivo. Dobbiamo soprattutto ribadire con chiarezza che i cittadini non possono essere trascurati – sono necessarie persone e associazioni che facilitino il cammino di coloro che vogliono iniziare una nuova vita in loco e che illustrino loro come muoversi nella loro nuova città o dove si trova la piscina più vicina.</p>
      <p sl="de">E’ necessario un consenso trasversale all’interno della società sulla volontà di partecipare al programma di reinsediamento, sul fatto che esso rappresenti una buona soluzione e sulla possibilità reale di creare integrazione in loco.</p>
    </intervention>
    <intervention id="2-041" speaker_id="4385" name="Hélène Flautre" is_mep="True" mode="spoken">
      <p sl="fr">a nome del gruppo Verts/ALE. – Signora Presidente, avrei preferito ascoltare l’intervento del relatore, l’onorevole Tavares, ma non importa; finalmente si è unito a questa discussione e questa è la cosa più importante. Egli ha svolto un eccellente lavoro al fine di ottenere il consenso sull’uso del Fondo europeo per i rifugiati, il cui compito è di finanziare e incentivare gli Stati membri a elaborare un proprio programma di reinsediamento e il Commissario Malmström lo sostiene con convinzione. Sono lieta di constatarlo.</p>
      <p sl="fr">Dobbiamo però ricordare alcuni dati, che ci permetteranno di mettere nella giusta prospettiva la portata di questo fondo. Se dovessimo allocare l’intero Fondo europeo per i rifugiati – cosa che non voglio, perché andrebbe a discapito delle condizioni di accoglienza dei profughi e dei richiedenti asilo in Europa – potremmo garantire a stento il reinsediamento di 20 000 profughi e saremmo pertanto ben lontani dalle richieste dell’Alto Commissariato delle Nazioni Unite per i rifugiati (UNHCR), che stima che vi sono più di 470 000 profughi, a livello mondiale, che devono essere reinsediati. Si tratta di persone che hanno necessità, vulnerabilità e debolezze specifiche e che non possono tornare al proprio paese d’origine. Dobbiamo dunque essere giudiziosi.</p>
      <p sl="fr">La seconda precauzione che dobbiamo prendere, dal mio punto di vista – e che abbiamo già sperimentato nel mio paese, la Francia – riguarda la copertura mediatica relativa al reinserimento di alcuni rifugiati: un albero di carità che nasconde una foresta di cattive pratiche dato che, parallelamente, la Francia è appena stata condannata dalla commissione delle Nazioni Unite contro la tortura per aver rimpatriato richiedenti asilo in paesi terzi in cui potrebbero subire trattamenti disumani o degradanti.</p>
      <p sl="fr">A mio giudizio, e concludo, si tratta di precauzioni che dobbiamo tenere a mente.</p>
    </intervention>
    <intervention id="2-042" speaker_id="96858" name="Marie-Christine Vergiat" is_mep="True" mode="spoken">
      <p sl="fr">a nome del gruppo GUE/NGL. – Signora Presidente, desidero parlare del sistema d’informazione Schengen. Oggi dobbiamo esaminare il quadro giuridico in cui avviene il passaggio dal sistema d’informazione Schengen (SIS I) al sistema d’informazione Schengen di seconda generazione (SIS II); i campanelli d’allarme sono molti. Commissario, potremmo dire, per usare un eufemismo, che i test in materia sono stati infruttuosi.</p>
      <p sl="fr">Tuttavia, nonostante l’opposizione di tre dei più grandi Stati membri (Francia, Germania e Austria) la Commissione persiste. Come sapete, noi del gruppo confederale della Sinistra unitaria europea/Sinistra verde nordica siamo, a nostra volta, determinati quando si tratta di riserve sulla questione dello stoccaggio dei dati e dei rischi che comporta in termini di tutela. Viviamo in un periodo alquanto surreale, in cui gli esperti denunciano, con coscienza di causa, gli abusi e i rischi legati a ogni singolo aspetto della sicurezza. Sono necessarie precauzioni in materia di protezione dei dati per tutti i cittadini, chiunque essi siano. Dobbiamo mostrare un impegno minimo sui rischi legati al collegamento dei dati: in Francia, infatti, conosciamo bene gli abusi che ne possono derivare.</p>
      <p sl="fr">Commissario, nella situazione attuale il gruppo confederale della Sinistra unitaria europea/Sinistra verde nordica non sostiene tale migrazione.</p>
    </intervention>
    <intervention id="2-043" speaker_id="28497" name="Gerard Batten" is_mep="True" mode="spoken">
      <p sl="en">a nome del gruppo EFD. – Signora Presidente, il Regno Unito non ha aderito a Schengen, pertanto questa proposta tecnicamente non ci riguarda. Il precedente governo laburista non ha aderito e la nuova coalizione dei liberaldemocratici/conservatori dovrebbe seguire la stessa strada. Un programma simile non farebbe altro che incoraggiare più profughi, vari o fasulli, a recarsi nell’Unione europea.</p>
      <p sl="en">Immaginate che la Turchia aderisca all’Unione europea: non solo 72 milioni di turchi acquisirebbero automaticamente il diritto di accedere ai paesi dell’Unione europea e al Regno Unito, ma ondate di profughi, provenienti da paesi come l’Iran e l’Iraq, potrebbero attraversare il confine turco e cercare di reinsediarsi in Europa! Il Regno Unito non è tenuto a sottoscrivere questo programma, ma sarà interessante vedere come il nostro nuovo governo affronterà questi problemi. Una metà, il partito conservatore, finge di essere euroscettica, qualsiasi cosa significhi, mentre l’altra metà, il partito liberaldemocratico, è incondizionatamente filoeuropea. Il nostro Primo ministro Cameron, tuttavia, può risolvere tali problemi in un sol colpo, come ho illustrato ieri in questa Camera.</p>
      <p sl="en">L’aumento del numero di europarlamentari richiede una nuova ratifica integrale del trattato di Lisbona. Il Primo ministro Cameron può decidere semplicemente di non ratificarlo nuovamente o può, seppur tardivamente, mantenere la sua promessa di ferro e concedere ai cittadini britannici il referendum sul trattato di Lisbona che era stato loro negato.</p>
    </intervention>
    <intervention id="2-044" speaker_id="96821" name="Rui Tavares" is_mep="True" mode="spoken" role="relatore">
      <p sl="pt">Onorevoli colleghi, alcuni rifugiati nel mondo non possono né tornare nel proprio paese d’origine a causa di situazioni troppo instabili, né fermarsi in un paese di transito che non ha firmato le Convenzioni di Ginevra e dove non possono, per esempio, trovare lavoro.</p>
      <p sl="pt">I numeri sono relativamente limitati: 200 000 l’anno e, per alcuni di questi rifugiati – la cui sola possibilità è di ottenere una nuova vita in un paese terzo – il problema è già stato risolto da attori che si occupano del reinsediamento dei profughi a livello internazionale: 80 000 dagli Stati Uniti e alcuni da Canada, Australia, Brasile e Cile. Nella lista manca però l’Europa.</p>
      <p sl="pt">Durante la Presidenza svedese, il Consiglio ha ammesso, in modo giudizioso, che è stato necessario aumentare considerevolmente il numero di rifugiati reinsediati in Europa, raggiungendo una cifra pari a circa 100 000. La Commissione ha rivisto giudiziosamente alcune dichiarazioni del Fondo europeo per i rifugiati per permettere una politica più vigorosa e robusta per il reinsediamento dei profughi.</p>
      <p sl="pt">Attualmente dispongo di due relazioni a nome della commissione per le libertà civili, la giustizia e gli affari interni: una di codecisione e una di iniziativa. Abbiamo inserito quattro nuove aggiunte per correggere le politiche attualmente in vigore nella codecisione, due delle quali sono procedurali.</p>
      <p sl="pt">La prima aggiunta è un approccio duale. La proposta della Commissione su cui stiamo lavorando sostiene essenzialmente le priorità regionali e poi, in questo stesso contesto, delle priorità che definirei “umanitarie”. Abbiamo ritenuto giusto mantenere queste priorità pur concedendo l’autonomia. Pensiamo, in altre parole, che l’Europa debba disporre di strategie di intervento per il reinsediamento dei rifugiati, strategie importanti per la politica estera che talvolta devono consentire di intervenire in determinate aree del mondo, aprire le porte a un determinato paese o stabilire relazioni di fiducia in alcune regioni. Gli Stati membri devono però avere la libertà di rispondere a situazioni, nel resto del mondo, che risultano prioritarie in termini umanitari.</p>
      <p sl="pt">Quali situazioni sono prioritarie? Vittime di torture, donne e bambini vittime di violenza sessuale o persone che hanno bisogno del reinsediamento per seri motivi di salute, per esempio.</p>
      <p sl="pt">La seconda aggiunta riguarda la modulazione, che mira a coinvolgere altri paesi, in aggiunta ai dieci Stati membri che attualmente reinsediano rifugiati in Europa, al fine di garantire che tutti e 27 gli Stati membri inizino a reinsediarli. Per raggiungere tale obiettivo abbiamo proposto un aumento della somma assegnata agli Stati membri per ogni rifugiato durante il primo anno, una lieve riduzione nel secondo anno e, a partire dal terzo anno, una somma pari a quella dei paesi che attualmente reinsediano rifugiati. Tutto questo a condizione che i maggiori fondi assegnati nei primi anni, quando i costi per un nuovo programma di reinsediamento sono più elevati, vengano effettivamente utilizzati per sviluppare dei programmi di reinsediamento sostenibili.</p>
      <p sl="pt">Gli altri due elementi sono di natura procedurale: uno fornisce alla Commissione l’opportunità di avviare una procedura d’emergenza per reinsediare i rifugiati di una determinata aera del mondo – in seguito a un disastro umanitario o a una situazione di crisi – e questo perché la procedura di cui disponevamo era su base annuale e, chiaramente, disastri e crisi umanitarie non seguono una tabella di marcia. La quarta aggiunta riguarda gli atti delegati e mi preme affermare chiaramente, signora Commissario Malmström, che il Parlamento è in grado di affrontare questioni procedurali e di calendario in modo molto efficiente; promettiamo di non impiegare troppo tempo per rispondere agli atti delegati. Promettiamo altresì che la consultazione e la discussione preventive con la commissione per le libertà civili, la giustizia e gli affari interni, la commissione per gli affari esteri e la commissione per lo sviluppo, per esempio, eviteranno qualsiasi differenza di opinione tra Parlamento e Commissione relativamente alle regioni prioritarie per il reinsediamento.</p>
      <p sl="pt">Non possiamo però accettare che la Commissione, in qualità di custode dei trattati, sostenga che gli atti delegati, su cui non solleva alcuna obiezione giuridica, non debbano essere adottati nell’ambito di questa decisione, che è estremamente importante in termini umanitari e di politica estera, semplicemente perché ritiene che questi atti siano burocratici mentre secondo il Parlamento non lo sono.</p>
      <p sl="pt">Dal nostro punto di vista e da quello dei servizi giuridici, questa decisione fa parte degli atti delegati, pertanto riteniamo che il compito della Commissione, in quanto guardiana dei trattati, sia di sostenere l’adozione degli atti delegati e non di sollevare obiezioni meramente procedurali. Nessuna di queste questioni deve impedirci di raggiungere il nostro obiettivo comune: il reinsediamento di un numero maggiore di rifugiati nell’Unione europea.</p>
    </intervention>
    <intervention id="2-045" speaker_id="28120" name="Simon Busuttil" is_mep="True" mode="spoken">
      <p sl="mt">Signora Presidente, il programma di reinsediamento che stiamo elaborando colma una lacuna che esiste ormai da molto tempo. Mi sorprende costatare come, in passato, non esisteva sia mai stato elaborato questo programma a livello europeo. Alcuni paesi, come gli Stati Uniti, danno il buon esempio da tempo, poiché elaborano programmi di reinsediamento molto efficienti, avendo raccolto un’esperienza significativa in quest’area e noi possiamo imparare molto da loro.</p>
      <p sl="mt">Programmi di questo tipo sono importanti perché manifestano la volontà dell’Unione europea di mostrare il proprio volto umano con i profughi a livello mondiale. L’altro obiettivo importante è quello di limitare l’affluenza degli immigrati clandestini verso l’Unione europea, includendo coloro che richiedono protezione.</p>
      <p sl="mt">Se il programma di reinsediamento, che deve essere approvato oggi, può essere utilizzato per reinsediare in Libia coloro che richiedono protezione a livello internazionale, queste persone, senza dubbio, avranno pochi motivi per attraversare il mar Mediterraneo e rischiare la propria vita. In tal modo aiuteremmo sia loro, sia i paesi dell’Unione europea che si fanno carico di un onere sproporzionato.</p>
      <p sl="mt">È ovvio che questo programma deve essere utilizzato congiuntamente a un altro programma, mirato ad aiutare quei paesi dell’Unione che si fanno carico di tale onere a causa dell’attuale flusso migratorio. Dobbiamo dimostrare a questi paesi la volontà di elaborare un programma che permetta il trasferimento verso altri paesi europei di persone che godono della protezione internazionale.</p>
      <p sl="mt">Si tratta ancora di un progetto pilota che riguarda Malta, ma vorrei vederlo applicato in forma permanente e vorrei che venisse esteso agli altri paesi dell’Unione europea che lo richiedano.</p>
    </intervention>
    <intervention id="2-046" speaker_id="96859" name="Ioan Enciu" is_mep="True" mode="spoken">
      <p sl="ro">In qualità di relatore per il gruppo dell'Alleanza progressista di Socialisti e Democratici al Parlamento europeo per la questione SIS, desidero concentrarmi proprio su questo tema. Innanzi tutto, vorrei congratularmi con l’onorevole Coelho per l’enorme impegno profuso e, in particolare, per la coerenza dimostrata nel portare a termine queste due relazioni. Vorrei altresì ringraziare il Commissario Malmström poiché, da quando ha assunto il suo incarico, la Commissione ha iniziato a mostrare trasparenza.</p>
      <p sl="ro">Il mancato rispetto delle scadenze per l’attuazione del SIS II è una continua fonte di preoccupazione. Il Parlamento ha espresso la propria posizione sui ritardi in diverse occasioni, in particolar modo relativamente all’incapacità della Commissione di stabilire una data precisa per avviare le operazioni. Il fatto che persino ora non sappiamo con certezza se i test eseguiti hanno avuto successo o meno serve solo a sollevare seri dubbi sulla gestione del progetto.</p>
      <p sl="ro">Poiché è compito del Parlamento europeo monitorare il modo cui viene speso il denaro pubblico, la proposta di tenere in riserva i fondi da allocare all’elaborazione del SIS II durante l’esercizio finanziario del 2011 è una normale misura di sicurezza. Il Parlamento deve essere consultato e informato costantemente del progresso del SIS II, che non può essere compromesso a causa della mancanza di volontà politica o di capacità gestionale. Deve soddisfare gli attuali requisiti, garantire la tutela dei dati, ottemperare al principio costi/benefici e deve essere attuato secondo i tempi previsti.</p>
    </intervention>
    <intervention id="2-047" speaker_id="28619" name="Tatjana Ždanoka" is_mep="True" mode="spoken">
      <p sl="en">Signora Presidente, vorrei parlare anche io del sistema d’informazione Schengen. Innanzitutto desidero ringraziare l’onorevole Coelho per l’eccellente lavoro svolto e ribadisco che il mio gruppo, sin dall’inizio, è stato molto cauto nell’accettare il sistema d’informazione Schengen di seconda generazione a causa di molte implicazioni relative alla tutela dei dati.</p>
      <p sl="en">Sembra che la saga SIS II non sia ancora volta al termine; assistiamo a ritardi e a sforamenti di bilancio e non registriamo alcun risultato positivo. Non esiste neppure un consenso sulla valutazione dei risultati dei test, poiché Austria, Germania e Francia non riscontrano risultati positivi. Dal nostro punto di vista, l’approccio adottato dal relatore è giusto; dobbiamo essere onesti e ammettere che l’attuale progetto potrebbe fallire, dovremmo discutere di eventuali alternative ed esaminare attentamente i motivi alla base del fallimento. Se è necessario dovremmo investire altri 30 milioni di euro. Il Parlamento ha bisogno di tutte le informazioni necessarie per approdare a un consenso informato.</p>
      <p sl="en">Dobbiamo anche mantenere una clausola di cessazione dell’efficacia: non possiamo continuare a investire denaro in un progetto infinito. Naturalmente dovremmo mantenere una certa flessibilità, ma è necessario anche tenere ben presenti i criteri di valutazione e reagire rapidamente laddove qualcosa non andasse nel verso giusto.</p>
    </intervention>
    <intervention id="2-048" speaker_id="96852" name="Cornelia Ernst" is_mep="True" mode="spoken">
      <p sl="de">Signora Presidente, innanzi tutto desidero affermare che, in merito al sistema d’informazione Schengen, l’Unione europea non dovrebbe portare avanti una politica basata su desideri ma sulla realtà. Quando parliamo di SIS, dobbiamo prendere in considerazione il fatto che i test (i primi test di tappa) hanno fallito.</p>
      <p sl="de">Dopo otto anni di modifiche sappiamo che l’obiettivo delle misure proposte dalla Commissione – il passaggio dal sistema di informazione Schengen (SIS 1+) al sistema di informazione Schengen di seconda generazione (SIS II) – è irraggiungibile per gli Stati membri, sia dal punto di vista tecnico, sia giuridico. Questa non è una mia valutazione personale, ma è la valutazione della Repubblica federale di Germania; è la posizione del mio paese, una posizione che condivido pienamente. A causa di questo programma sono stati dilapidati 90 milioni di euro e la Commissione vuole investire ulteriore denaro. Siamo contrari a una proroga del termine di scadenza al 2013 e desideriamo che sia chiaro a tutti; proponiamo piuttosto di abbandonare questo sistema e cercare un’alternativa.</p>
      <p sl="de">In secondo luogo, il partito tedesco Die Linke ha espresso critiche molto aspre sul SIS II – vorrei sottolinearlo in questo momento – poiché l’accesso al sistema è stato ampliato radicalmente includendo, per esempio, i servizi segreti. In Germania vige il requisito che i servizi segreti e la polizia lavorino separatamente, pertanto qualsiasi mescolamento dei dati dei servizi segreti e di quelli della polizia comporterebbe il rinvio dell’intero sistema di fronte alla Corte costituzionale federale tedesca. Dovevo menzionare questo aspetto, perlomeno dal punto di vista tedesco. Siamo anche contrari al SIS II perché implica la raccolta di grandi quantitativi di dati e la raccolta e la registrazione di dati biometrici: un sistema né utile, né proporzionato.</p>
    </intervention>
    <intervention id="2-049" speaker_id="96818" name="Salvatore Iacolino" is_mep="True" mode="spoken">
      <p sl="it">Signora Presidente, signora Commissario, onorevoli colleghi, l'intendimento di definire un quadro di interventi coerenti, con la volontà di esprimere una effettiva solidarietà tra gli Stati membri, rappresenta un passo avanti nel coordinamento delle politiche comunitarie sui flussi migratori. D'altronde, questa misura rappresenta un tassello di un processo più ampio che mira alla protezione internazionale del rifugiato. Se in questo processo poi può tornare utile il coinvolgimento della società civile, questa misura appare strettamente collegata con la prossima attivazione dell'ufficio europeo di sostegno.</p>
      <p sl="it">Occorre immediatamente stabilire una lista delle priorità e degli obiettivi da raggiungere, con i tempi e le misure concrete di incentivo, con una specifica dotazione finanziaria per elevare il numero dei membri, oggi soltanto dieci, che aderiscono al programma, senza dimenticare la necessità di una tutela sanitaria che integri quella di tipo sociale a favore di persone spesso logorate da una condizione di estrema debolezza.</p>
      <p sl="it">Un'anagrafe informatizzata potrà inoltre permettere la rintracciabilità a ogni passaggio effettuato e garantire l'unità familiare nel processo di reinsediamento. In questo contesto può risultare decisiva la collaborazione con gli Stati membri per garantire snellezza e agilità alle procedure. Vogliamo un'Unione europea più equa e più realistica, che tenga conto degli sforzi degli Stati membri dell'Europa meridionale, soprattutto.</p>
      <p sl="it">Con i paesi terzi è poi fondamentale che l'Unione europea si faccia carico di definire accordi di cooperazione, come ha fatto peraltro anche recentemente l'Italia con la Libia e il Niger. Noi riteniamo che questa sia la strada, l'unica percorribile, per passare da una solidarietà fin qui spesso, molto spesso, di facciata, a una convinta solidarietà degli Stati membri dell'Unione europea nella complessa gestione dei flussi migratori.</p>
    </intervention>
    <intervention id="2-050" speaker_id="23868" name="Monika Flašíková Beňová" is_mep="True" mode="spoken">
      <p sl="sk">Innanzi tutto desidero ringraziare l’onorevole Tavares per il lavoro svolto nell’ambito della politica dei rifugiati; vorrei anche esprimere il mio disappunto perché meno della metà degli Stati membri dell’Unione europea dispone di programmi di reinsediamento ufficiali per i rifugiati di paesi terzi.</p>
      <p sl="sk">Come già ribadito più volte, inoltre, tali programmi non sono sufficientemente coordinati e, in conseguenza del basso livello di coordinamento e di cooperazione tra gli Stati membri dell’Unione, i costi associati al reinsediamento sono elevati e rendono l’idea poco allettante.</p>
      <p sl="sk">Sono fermamente convinta che, a fronte di un’adeguata volontà politica, noi europei riusciremo a creare un programma di reinsediamento efficace, equo e armonizzato. A tal fine, sarà fondamentale creare non solo il programma stesso ma anche un fondo specifico per il reinsediamento dei rifugiati nell’Unione. Questo pacchetto finanzierà l’elaborazione di programmi nazionali di reinsediamento, laddove oggi ancora non esistono, e un coordinamento centralizzato delle attività. Ritengo che il coordinatore ideale sia l’Ufficio europeo di sostegno per l’asilo.</p>
    </intervention>
    <intervention id="2-051" speaker_id="97136" name="Indrek Tarand" is_mep="True" mode="spoken">
      <p sl="en">Signora Presidente, desidero ringraziare tutti coloro che hanno lavorato duramente per il SIS II, che sembra essere un progetto infinito: l’onorevole Coelho e i suoi colleghi.</p>
      <p sl="en">Il problema dei ritardi ricorrenti e degli sforamenti del bilancio è preoccupante e, per lo meno, estremamente indicativo delle capacità gestionali del Presidente Barroso nella sua prima Commissione. Dovremmo trarre degli insegnamenti da questa situazione e sfruttarli per la creazione di una nuova agenzia IT, che potrebbe essere situata a Tallinn. Questa situazione potrebbe rivelarsi vantaggiosa per tutti: i colleghi francesi potrebbero tenere i server a Strasburgo e il nuovo lavoro di programmazione sarebbe invece svolto da esperti a Tallinn, a bassi costi gestionali, evitando pertanto un monopolio, alimentando l’idea dell’integrazione dell’Unione europea e garantendo anche la protezione dei dati.</p>
      <p sl="en">Desidero infine esprimere la mia piena fiducia nell’abilità del Commissario Malmström per la risoluzione di queste questioni complesse.</p>
    </intervention>
    <intervention id="2-052" speaker_id="28397" name="Agustín Díaz de Mera García Consuegra" is_mep="True" mode="spoken">
      <p sl="es">Signora Presidente, desidero illustrare sinteticamente la mia posizione.</p>
      <p sl="es">Vorrei innanzi tutto congratularmi con l’onorevole Coelho. Il processo dovrebbe essere portato a termine entro il 30 settembre, gli strumenti regolatori devono dunque essere emendati prima della scadenza.</p>
      <p sl="es">In secondo luogo, non ci sono proposte da parte della Commissione per stabilire un termine ultimo o per eliminare le clausole di decadenza dalle proposte originali.</p>
      <p sl="es">In terzo luogo, sarebbe opportuno stabilire un periodo prudenziale che, se necessario, potrebbe essere esteso tramite procedura di comitato.</p>
      <p sl="es">In quarto luogo, il processo non è soggetto al controllo del Parlamento e dal mio punto di vista questo è un aspetto estremamente negativo.</p>
      <p sl="es">In quinto luogo, non conosciamo i risultati dei test del sistema d’informazione Schengen di seconda generazione e il Parlamento deve esserne informato.</p>
      <p sl="es">In sesto luogo, sulla base di quanto esposto, sono a favore della proposta del relatore e dell’eventuale intervento della Corte dei Conti in caso di fallimento del progetto.</p>
      <p sl="es">Desidero inoltre congratularmi con l’onorevole Tavares per le sue relazioni sul Fondo europeo per i rifugiati e sul reinsediamento. Il problema principale consiste nella mancanza di solidarietà all’interno dell’Unione; dobbiamo essere cauti sugli aiuti finanziari per gli Stati membri che accolgono per la prima volta i rifugiati, in particolare a causa di uno svantaggio comparativo. Queste misure, che in linea di principio mi trovano d’accordo, onorevole Tavares, richiedono un’analisi economica preventiva dettagliata.</p>
    </intervention>
    <intervention id="2-053" speaker_id="96952" name="Sylvie Guillaume" is_mep="True" mode="spoken">
      <p sl="fr">Signora Presidente, onorevoli colleghi, per molti aspetti è fondamentale che si voti domani a favore dell’emendamento del Fondo europeo per i rifugiati e desidero incentrare il mio intervento su questo tema; allo stesso tempo vorrei congratularmi con gli onorevoli Coelho e Tavares per le loro riflessioni e il loro lavoro.</p>
      <p sl="fr">Il voto sul Fondo europeo per i rifugiati (FER) farà luce sulla necessità che gli Stati membri svolgano il proprio ruolo nel reinsediamento, al fine di colmare il doppio divario esistente nel numero di paesi impegnati nel programma e nelle capacità di accoglienza di ciascun paese. Ricordiamoci che parliamo di rifugiati spesso a malapena tollerati nei paesi in cui sono accolti e le cui condizioni di vita possono avere talvolta risvolti tragici, se le soluzioni non sono immediate.</p>
      <p sl="fr">Grazie a questi nuovi strumenti possiamo garantire alle persone particolarmente vulnerabili una maggiore sicurezza, a patto che, lo ribadisco, ogni Stato membro coinvolto nel FER utilizzi i fondi in modo corretto e trasparente, un aspetto che le sta molto a cuore, Commissario Malmström. E’ difficile raccogliere la sfida, essendo a conoscenza della reazione tiepida che gli Stati membri hanno riservato a queste nuove misure, e anche in quest’ambito, Commissario, vorrei sottolineare la sua determinazione.</p>
      <p sl="fr">Desidero infine ribadire che l’integrazione dei rifugiati è una delle chiavi per ottenere successo in questa impresa. Più ci prepariamo e motiviamo l’arrivo dei rifugiati, maggiori saranno le possibilità che sia accettato e che avvenga secondo le condizioni migliori, e Stati membri, speriamo, dimostreranno ancor di più il proprio impegno per il reinsediamento. Per questo motivo il nostro Parlamento deve votare con una maggioranza schiacciante a favore degli emendamenti del Fondo europeo per i rifugiati.</p>
    </intervention>
    <intervention id="2-054" speaker_id="96981" name="Franz Obermayr" is_mep="True" mode="spoken">
      <p sl="de">Signora Presidente, in molti Stati membri, incluso il mio, l’Austria, non si sa più dove alloggiare i nuovi richiedenti asilo e, giustamente, la popolazione si oppone all’idea di nuovi centri di accoglienza. Com’è possibile che, ciononostante, si promuova il reinsediamento dei rifugiati nell’Unione europea? L’elaborazione di un programma che consenta l’ingresso nell’Unione europea a richiedenti asilo già fuggiti in un paese terzo confinante, come l’Ucraina, perché gli standard di vita sono più elevati è dunque totalmente incomprensibile. In particolar modo in tempi di crisi economica, l’unica cosa da fare è rifiutare proposte come questa.</p>
      <p sl="de">L’intero progetto europeo per l’asilo è disastroso dal mio punto di vista. Esso prevede che un richiedente asilo, arrestato inizialmente in Romania, debba poter essere rimandato in quel paese per un’indagine e per l’avvio di una procedura di asilo. L’idea di garantire aiuti sociali di base ai richiedenti asilo, offrendo lo stesso livello di sicurezza sociale riservata ai cittadini degli Stati membri, è irrealistica e impraticabile. L’Unione europea dovrebbe tutelare il diritto di asilo per tutti coloro che realmente ne hanno bisogno e che realmente si trovano in uno stato di necessità, ma non dovrebbe spalancare le porte ai migranti economici.</p>
      <p sl="de">E’ necessario proteggere maggiormente i confini esterni e avvalersi di procedure rapide e non burocratiche e, naturalmente di una strategia di rimpatrio coerente.</p>
    </intervention>
    <intervention id="2-055" speaker_id="96823" name="Petru Constantin Luhan" is_mep="True" mode="spoken">
      <p sl="ro">Il principio soggiacente all’impegno dell’Unione europea nelle questioni di asilo è la garanzia di un livello più elevato di cooperazione e di solidarietà tra gli Stati membri, difficilmente raggiungibile nei singoli paesi. L’adozione di un’iniziativa comunitaria è dettata da un utilizzo più strategico del reinsediamento; è necessario un programma solido e mirato, efficace e di buona qualità. Il presente programma fornirà un quadro di riferimento adeguato per garantire la partecipazione degli Stati membri al processo di reinsediamento dei rifugiati.</p>
      <p sl="ro">L’impegno profuso dagli Stati membri per accogliere i rifugiati deve essere sostenuto e incoraggiato con ulteriori incentivi economici. Queste misure permetteranno di mostrare maggiore solidarietà da parte dell’Unione europea in relazione al problema mondiale dei rifugiati. Incoraggeremo anche la partecipazione di numerosi Stati membri in questo processo.</p>
    </intervention>
    <intervention id="2-056" speaker_id="33982" name="Marian-Jean Marinescu" is_mep="True" mode="spoken">
      <p sl="ro">Desidero innanzi tutto rivolgere un commento all’onorevole collega della sinistra. Anche l’esempio contrario è valido: qualora un inglese o un irlandese commetta un crimine nel mio paese, dovremmo avere la possibilità di farlo rimpatriare.</p>
      <p sl="ro">Il processo per l’attuazione del sistema d’informazione Schengen di seconda generazione ha subito ritardi e sembra che non verrà avviato prima della fine del 2011. Vorrei pertanto chiedere alla Commissione quali saranno le ripercussioni sulla tabella di marcia dei paesi che non sono ancora inclusi nell’area Schengen, ma che presto vi aderiranno.</p>
      <p sl="ro">È inaccettabile che, in questo momento, la Commissione non sia in grado di fornire date precise per il lancio dell’operazione SIS II, sollevando così dubbi consistenti sulla gestione di tale progetto. I costi aggiuntivi e la necessità di nuovi investimenti in caso di fallimento del passaggio al SIS II e di ricorso al piano d’emergenza SIS 1+RE richiedono un controllo del bilancio più severo, in particolar modo per la nuova agenzia responsabile per la regolamentazione e il coordinamento dell’attuazione del SIS, del sistema d’informazione visti (VIS) e del sistema Eurodac.</p>
    </intervention>
    <intervention id="2-057" speaker_id="96663" name="Morten Messerschmidt" is_mep="True" mode="spoken">
      <p sl="da">Signora Presidente, un anno fa tutti i membri del Parlamento europeo erano nel pieno della campagna elettorale e cercavano di guadagnare o riguadagnare il proprio mandato; so che in molti paesi la questione relativa all’area Schengen ha svolto un ruolo estremamente importante nella campagna elettorale. Gli elettori, i cittadini europei, sono molto insoddisfatti del modo in cui l’Unione europea affronta tali questioni: la mancanza di controlli ai confini interni, i controlli estremamente carenti ai confini esterni, la gestione totalmente inadeguata dell’immigrazione e lo spettro che ci attende a meno di un anno, relativamente all’approvazione della Commissione per l’adesione a Schengen di Bulgaria e Romania.</p>
      <p sl="da">Secondo alcuni dobbiamo mostrare solidarietà ma, onestamente, a chi dobbiamo mostrarla? Chi deve mostrare solidarietà? A fronte di uno sfruttamento eccessivo del sistema elaborato dall’Unione europea e dagli Stati, forse è tempo di mostrare un po’ di solidarietà anche ai cittadini, che devono convivere con la politica errata che la Commissione e gli Stati membri hanno perseguito.</p>
    </intervention>
    <intervention id="2-058" speaker_id="1941" name="Roberta Angelilli" is_mep="True" mode="spoken">
      <p sl="it">Signora Presidente, onorevoli colleghi, dotare l'Europa di una politica comune di asilo e di una strategia di reinsediamento significa garantire i diritti umani e allo stesso tempo contenere l'immigrazione clandestina.</p>
      <p sl="it">Grazie, quindi, ai relatori e al Commissario Malmström perché ora abbiamo uno strumento prezioso, soprattutto per quei paesi che affacciano sul bacino del Mediterraneo: paesi come l'Italia, che fino ad ora non hanno potuto contare né su un'effettiva solidarietà tra gli Stati membri né su un'equa condivisione delle responsabilità. Occorre sostenere queste politiche con un adeguato budget , ma anche con verifiche serie sui programmi attuati, con gli opportuni follow-up e l'identificazione di buone prassi.</p>
      <p sl="it">Concludo sui diritti umani: occorre dare priorità ai soggetti più vulnerabili, i minori, le donne vittime di tratta, di sfruttamento e violenza, comprese le vittime di mutilazioni genitali, ma so che su questo il Commissario Malmström è molto attenta.</p>
    </intervention>
    <intervention id="2-059" speaker_id="28255" name="Andreas Mölzer" is_mep="True" mode="spoken">
      <p sl="de">Signora Presidente, attualmente l’Unione europea sembra avere accesso a risorse finanziarie straordinarie. Dopo il pacchetto di sostegno pari a 750 miliardi di euro ci troviamo di nuovo a spendere enormi somme di denaro per la questione dell’immigrazione, ma non per misure di rimpatrio o per una maggiore sicurezza dei confini – i confini dell’area Schengen, che teoricamente dovrebbero essere sicuri, mostrano, in realtà, innumerevoli lacune – no, dobbiamo spendere 6 000 euro a persona per l’accoglienza volontaria dei rifugiati provenienti da paesi terzi.</p>
      <p sl="de">Se l’Unione europea dispone di tutta questa liquidità dovrebbe, a mio giudizio, sostenere le famiglie: avremmo così tassi di nascita in aumento e la tesi secondo cui necessitiamo dell’immigrazione per controbilanciare il basso tasso di nascite diverrebbe dunque superflua. Invece di spalancare le porte all’immigrazione, dovremmo finalmente applicare in modo scrupoloso la Convenzione di Ginevra relativa allo status dei rifugiati che, naturalmente, non dovrebbe essere applicata all’esercito di migranti economici. Se abbiamo molti milioni da spendere, dovremmo farlo per l’agenzia per la protezione delle frontiere (FRONTEX), piuttosto che per il sistema d’informazione Schengen.</p>
    </intervention>
    <intervention id="2-060" speaker_id="96654" name="Jaroslav Paška" is_mep="True" mode="spoken">
      <p sl="sk">Vorrei parlare del sistema d’informazione Schengen. Sappiamo che l’elaborazione di tale sistema si è rivelata costosa sia in termini di tempo, sia in termini di denaro; i costi di attuazione, inoltre, aumentano costantemente e i risultati degli esperimenti non sono stati resi noti.</p>
      <p sl="sk">Sarebbe forse appropriato effettuare un controllo del lavoro svolto finora su questo sistema, valutare se è fattibile e se riusciremo a portarlo a compimento in modo che sia utile all’Europa, per poi decidere come procedere.</p>
      <p sl="sk">Per quanto concerne il programma di reinsediamento, concordo sulla necessità di stabilire standard giuridici che pongano restrizioni all’immigrazione clandestina nell’Unione europea e che creerebbero le condizioni per una migrazione legale.</p>
      <p sl="sk">Forse dovremmo ricorrere all’esperienza dei nostri colleghi dei paesi in via di sviluppo, secondo cui non tutti i flussi migratori, non tutti gli spostamenti dei loro connazionali verso l’Unione europea riguardano condizioni di sicurezza limitate ma avvengono per motivi economici.</p>
    </intervention>
    <intervention id="2-061" speaker_id="39769" name="Martin Ehrenhauser" is_mep="True" mode="spoken">
      <p sl="de">Signora Presidente, vorrei fare alcune osservazioni sulla relazione Maňka, mi sono accordato in precedenza con il suo collega. Desidero esprimere molto chiaramente la mia contrarietà ad aumentare l’indennità di segreteria e, in particolar modo, alla somma prevista di 1 500 euro. Sono inoltre contrario a qualsiasi aumento del personale di questa Camera e se, dopo una nuova valutazione, si dovesse decidere di mettere a disposizione ulteriori 1 500 euro su base mensile, ci prenderemmo gioco dei contribuenti.</p>
      <a text="(Il Presidente interrompe l’oratore)"/>
    </intervention>
    <intervention id="2-062" speaker_id="1183" is_mep="True" mode="spoken" role="Presidente">
      <p sl="unknown">Onorevole Ehrenhauser, credo che lei stia andando fuori tema, questa è una discussione congiunta sull’accordo di Schengen. Mi spiace che non sia riuscito a parlare della relazione Maňka, ma dobbiamo passare oltre.</p>
    </intervention>
    <intervention id="2-063" speaker_id="96799" name="Piotr Borys" is_mep="True" mode="spoken">
      <p sl="pl">Desidero innanzi tutto congratularmi con l’onorevole Coelho per le due eccellenti relazioni. In secondo luogo, non possiamo più abbandonare il SIS II: dobbiamo introdurlo se vogliamo un sistema sicuro. E’ necessario pertanto portare avanti tali misure e sostenere la Commissione su questo punto. Desidero ricordare a tutti che il nuovo codice comunitario dei visti sancisce l’obbligo di mostrare i dati biometrici nel sistema. Il SIS 1+ non fornisce tale garanzia, mentre il SIS II permetterà una rapida verifica dei dati in futuro. Non dobbiamo dunque smettere di lavorare al sistema SIS II in questo ambito legato alla sicurezza e ci auguriamo che questo lavoro sia più efficace e abbia maggiore successo.</p>
      <p sl="pl">Vorrei ricordare a tutti che, recentemente, abbiamo adottato provvedimenti che semplificano gli spostamenti in tutta l’area Schengen tramite un visto per soggiorni di lunga durata. Dobbiamo pertanto portare avanti il lavoro sul SIS II. Vogliamo sostenere la Commissione, nella speranza che lavori in modo più rapido ed efficace, e le auguriamo di riuscirci. Grazie.</p>
    </intervention>
    <intervention id="2-064" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signora Presidente, vorrei ringraziare tutti i membri di questo Parlamento per il sostegno e le osservazioni su questi due temi differenti ma ugualmente molto importanti.</p>
      <p sl="en">Desidero iniziare con il SIS II, una lunga saga – e sono la prima a riconoscerlo – come è già stato detto. Si tratta di un dossier complesso e molto difficile. Probabilmente alcune cose in passato potevano essere gestite meglio, ma dal momento in cui ho assunto questo mandato, ho provato realmente ad affrontare questo tema in modo trasparente e minuzioso. La Commissione ha seguito alla lettera la tabella di marcia elaborata dal Consiglio, il quale ha approvato le conclusioni della scorsa riunione. Alcuni Stati membri erano scettici ma hanno comunque riconosciuto l’esito positivo del primo test di tappa. Al momento stiamo collaborando con diversi esperti al fine di valutare e definire i requisiti finali che gli Stati membri devono soddisfare per far fronte alle proprie necessità operative e per definire come e con che tempi procedere. Avanzerò questa proposta il 3 e il 4 giugno ai ministri ed è prevista un’ulteriore valutazione dopo l’estate; mostreremo trasparenza e collaboreremo costantemente con il Parlamento europeo e i relatori.</p>
      <p sl="en">Per rispondere alla domanda sui nuovi Stati membri, l’accesso della Bulgaria e della Romania sarà effettuato tramite il SIS I per tutti; stiamo comunque prendendo accordi con questi due paesi.</p>
      <p sl="en">Ci stiamo preparando per il secondo test di tappa del SIS nel tardo autunno, sperando che produca risultati positivi. Fino al suo completamento lasceremo aperti contatti e strade, al fine di mantenere il piano di emergenza per il futuro. Speriamo non sarà necessario, ma è comunque pronto. Permettetemi di ringraziare tutti i membri di questa Camera, in particolar modo l’onorevole Coelho per il suo sostegno; le assicuro trasparenza e impegno massimi da parte della Commissione nei confronti del Parlamento su questo fascicolo.</p>
      <p sl="en">Per quanto riguarda il reinsediamento, mi trovo pienamente d’accordo con l’onorevole Busuttil, che si è sorpreso nel constatare che in passato non esisteva. E’ positivo mettere in comune le risorse degli Stati membri e sostenere un ulteriore impegno sulla scena globale per alleviare la pressione nei campi profughi in seguito a una crisi o a una situazione molto seria. Possiamo incoraggiare gli Stati membri a fare un uso più intelligente dei fondi e a trovare un coordinamento con l’UNHCR. Questo programma potrebbe davvero rafforzare il nostro ruolo sulla scena globale, ma potrebbe anche fare la differenza per queste persone che versano in condizioni difficili. Secondo l’UNHCR, lo scorso anno, il reinsediamento era necessario per 747 000 rifugiati; come ha affermato l’onorevole Flautre, possiamo apportare un aiuto, ma le necessità sono enormi. Ritengo ci sia un ampio accordo sullo scopo e sull’obiettivo di questo fondo e spero di poter trovare presto una soluzione in merito alle questioni procedurali, affinché la proposta possa essere adottata senza ritardi.</p>
      <p sl="en">Molti membri di questa Camera hanno fatto riferimento alla solidarietà interna; si tratta di un aspetto strettamente connesso alla presente questione, ma è un tema leggermente differente. Ne riconosco però la necessità e la Commissione ha già avanzato proposte in merito. Abbiamo proposto un meccanismo di sospensione temporanea nel regolamento di Dublino e abbiamo creato un ufficio di sostegno europeo che sarà aperto a Malta verso la fine di quest’anno. Abbiamo inoltre elaborato il progetto pilota per Malta e lo stiamo valutando. Concordo sulla necessità di trovare un modo per consolidarlo e di coinvolgere più Stati membri; naturalmente tutto dipende dalla disponibilità di questi ultimi a dare il proprio contributo, ma la Commissione studierà la questione ed elaborerà anche un meccanismo generale intracomunitario di solidarietà da presentare il prossimo anno. In tal modo potremo riprendere la presente discussione, che è leggermente differente dal programma di reinsediamento dell’Unione europea, ma allo stesso modo molto importante.</p>
      <p sl="en">Un sentito ringraziamento va agli onorevoli Coelho, Tavares e Alvaro per il lavoro svolto per questi due importanti fascicoli; desidero collaborare con voi per portarli a termine quanto prima.</p>
    </intervention>
    <intervention id="2-065" speaker_id="1892" name="Carlos Coelho" is_mep="True" mode="spoken" role="relatore">
      <p sl="pt">Vorrei ringraziare tutti gli onorevoli colleghi per le osservazioni positive. Commissario Malmström, il Parlamento è consapevole che lei ha ereditato questo processo e nutriamo fiducia nelle sue capacità e nella sua intelligenza; siamo convinti che giungerà alla migliore conclusione possibile. Apprezziamo anche il suo impegno per la trasparenza, che il mio onorevole collega Enciu ha giustamente sottolineato.</p>
      <p sl="pt">In merito ai termini di scadenza, inviamo segnali sbagliati se i nuovi strumenti per la migrazione non presentano un termine ultimo; dopo tutti i ritardi registrati, estendere a tempo indeterminato il mandato della Commissione non ha alcun senso. Capisco che la Commissione non sia nella posizione di vincolarsi all’obiettivo suggerito dal Parlamento, ma noi lo stabiliremo comunque e se, per qualsiasi motivo, entro tale termine il processo non sarà stato completato, potrete rivolgervi al Parlamento per richiedere una proroga, spiegando il motivo per cui è necessaria. Estendere il mandato della Commissione senza un termine di scadenza costituirebbe un segnale negativo dopo gli svariati ritardi, sia per le istituzioni Europee, sia per i cittadini.</p>
      <p sl="pt">Sono d’accordo con lei quando dice che il Consiglio di gestione del programma globale non deve essere un’assemblea. Capisco pertanto le riserve della Commissione in merito ad una limitazione dell’accesso al suo lavoro: non potrei essere più d’accordo. La proposta del Parlamento deriva da una bozza meno positiva della proposta originale della Commissione, perché quest’ultima limitava la composizione del Consiglio di gestione del programma globale e allo stesso tempo permetteva a qualsiasi altro funzionario della Commissione, del Consiglio o degli Stati membri di parteciparvi. Nasce dunque una domanda legittima: per quale motivo i funzionari della Commissione e degli Stati membri vi partecipano e quelli del Parlamento no? Concordiamo tutti nel limitare questo organo alle sue funzioni, in particolare con le garanzie fornite dal Commissario in merito a una maggiore trasparenza.</p>
    </intervention>
    <intervention id="2-066" speaker_id="96821" name="Rui Tavares" is_mep="True" mode="spoken" role="relatore">
      <p sl="pt">Signora Presidente, desidero ringraziare i membri di questa Camera, che hanno preso parte alla discussione, e il Commissario. L’accordo in merito alla questione del reinsediamento dei rifugiati si deve al fatto che per una volta, nella discussione sull’immigrazione, ci rendiamo conto – e sappiamo quanto sia difficile in Europa congiuntamente al dibattito sull’asilo e ai rifugiati – che ci troviamo di fronte a un problema che siamo in grado di risolvere. Possiamo farlo per noi stessi e per i rifugiati, perché tutti coloro che hanno visitato i campi profughi sanno che ci sono bambini che perdono uno, due, tre anni di studio quando potrebbero frequentare la scuola in Europa. Credo che questo fornisca il giusto grado d’urgenza alla presente discussione.</p>
      <p sl="pt">Spero anche che le questioni procedurali vengano superate rapidamente, conformemente a quanto sancito dai trattati, perché sappiamo tutti che quanto abbiamo non è sufficiente e che allocare parte del bilancio non costituisce un vero programma di reinsediamento. A questo tipo di tema abbiamo dedicato la relazione di iniziativa concernente la qualità, di cui abbiamo discusso oggi: la qualità è di fondamentale importanza per l’integrazione dei rifugiati e richiede un approccio multilaterale che coinvolga le organizzazioni non governative, gli attori e le autorità locali; il presente approccio risolve altresì molte delle questioni burocratiche di coordinamento più attuali.</p>
      <p sl="pt">Questi bambini si trovano nei campi profughi senza la possibilità di studiare e hanno diritto al reinsediamento, ma il motivo per cui tale processo dura a lungo è, secondo le autorità di frontiera di molti Stati membri, che i diversi paesi necessitano di molto tempo per coordinarsi e validare la documentazione di transito, per esempio. Tale procedimento può essere effettuato prevalentemente tramite uno strumento che la relazione di iniziativa suggerisce venga applicato dall’Ufficio europeo di sostegno per l’asilo (EASO). L’EASO è un‘unità di reinsediamento con un numero di funzionari ridotto, che lavorano costantemente in quest’ambito, che sanno come scambiarsi le migliori pratiche, come introdurre i meccanismi di reinsediamento nei nuovi Stati membri e come portare avanti il coordinamento con il Servizio europeo per l’azione esterna, al fine di facilitare il processo di reinsediamento.</p>
      <p sl="pt">Nel momento in cui decidiamo che queste persone saranno reinsediate, non ci sarà motivo di tardare ad affrontare le relative questioni burocratiche per poterle realmente integrare in Europa.</p>
    </intervention>
    <intervention id="2-067" speaker_id="1183" is_mep="True" mode="spoken" role="Presidente">
      <p sl="unknown">La discussione congiunta è chiusa.</p>
      <p sl="unknown">La votazione si svolgerà oggi, alle 12.00.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="2-068" speaker_id="28576" name="Stavros Lambrinidis" is_mep="True" mode="written">
      <p sl="el">Oggi votiamo per l’adozione del programma comune di reinsediamento nell’Unione europea di richiedenti asilo provenienti da paesi terzi problematici. Dobbiamo però tenere un’altra discussione: oltre vent’anni fa l’Europa ha visto l’afflusso di molti profughi e di molte ondate migratorie, l’Europa meridionale ha dovuto farsi carico dell’onere dell’umanitarismo europeo e ha raggiunto il culmine poco tempo fa. Mentre l’Europa, giustamente, ha creato un fondo per i paesi terzi, non ci sono disposizioni per gli Stati membri.</p>
      <p sl="el">La relazione in questione, se non altro, riconosce il problema; altre relazioni, quali la relazione sulla creazione di un ufficio europeo di sostegno per l’asilo, costituiscono – perlomeno su carta – un obbligo di sostegno nei confronti degli Stati i cui sistemi di asilo e di accoglienza sono sotto pressione a causa della loro posizione geografica. Un obiettivo dichiarato espressamente è il sostegno per sviluppare il meccanismo di solidarietà, come nel caso del trasporto all’interno dell’Unione europea degli aventi diritto alla protezione internazionale.</p>
      <p sl="el">Speriamo che l’Europa scopra gradualmente la solidarietà; dobbiamo tenere ben presente che qualsiasi genere di ritardo recherà danno a persone innocenti.</p>
    </intervention>
    <intervention id="2-069" speaker_id="23704" name="Jiří Maštálka" is_mep="True" mode="written">
      <p sl="cs">In relazione al sistema d’informazione Schengen, vorrei ribadire che le autorità statali della Repubblica ceca, le autorità locali e i singoli politici, tra cui anche gli europarlamentari, si trovano costantemente di fronte a lamentele dei cittadini cechi sui controlli gratuiti e umilianti ad opera della polizia e sulle ispezioni a cui spesso sono soggetti quando si recano in Germania, sia in prossimità dei confini nazionali, sia nelle più ampie regioni di confine tedesche. Questo approccio adottato dalla polizia tedesca e dalle autorità doganali con elevata frequenza e abilità ha un impatto fortemente negativo, non solo sulle relazioni ceco-tedesche, ma anche e soprattutto sull’atteggiamento dei cittadini cechi nei confronti dell’integrazione europea. In seguito all’accesso della Repubblica Ceca al sistema d’informazione Schengen è stato esteso ai cittadini cechi il diritto di libera circolazione nel territorio dell’Unione europea, Germania inclusa, proprio come anticipa e garantisce il sistema Schengen. A mio giudizio, il comportamento delle autorità statali tedesche nei confronti dei cittadini provenienti dalla Repubblica ceca è infondato e contrario alla libertà di movimento delle persone.</p>
    </intervention>
  </section>
  <section id="creitem7" title="7. Misure specifiche nel settore dell’agricoltura a favore delle regioni ultraperiferiche dell’Unione (modifica del regolamento (CE) n. 247/2006) (discussione)">
    <intervention id="2-071" speaker_id="1183" is_mep="True" mode="spoken" role="Presidente">
      <p sl="unknown">L’ordine del giorno reca la relazione, presentata dall’onorevole Alves, a nome della commissione per l’agricoltura e lo sviluppo rurale, sulla proposta di regolamento del Parlamento europeo e del Consiglio recante modifica del regolamento (EC) No 247/2006 recante misure specifiche nel settore dell’agricoltura a favore delle regioni ultraperiferiche dell’Unione [COM(2009)0510 - C7-0255/2009 - 2009/0138(COD) ] (A7-0054/2010).</p>
    </intervention>
    <intervention id="2-072" speaker_id="96976" name="Luís Paulo Alves" is_mep="True" mode="spoken" role="relatore">
      <p sl="pt">Signora Presidente, Commissario, onorevoli colleghi, permettetemi di sottolineare che stiamo discutendo della prima relazione della commissione per l’agricoltura e lo sviluppo rurale a essere soggetta alla procedura giuridica ordinaria sancita nel trattato di Lisbona. È un momento storico e, se questa Camera voterà seguendo le mie indicazioni, giungeremo avvieremo, nel migliore dei modi, una nuova epoca di competenze condivise in ambito agricolo nell’Unione europea.</p>
      <p sl="pt">Questo sarà possibile colegiferando con le regioni ultraperiferiche, il che dimostra la volontà di creare un’Unione rafforzata dalla coesione, animata da uno spirito di solidarietà attiva, nel rispetto delle specificità e delle differenze delle sue parti come unico sentiero percorribile verso il nostro progetto europeo comune.</p>
      <p sl="pt">Sarà possibile grazie a una regolamentazione di base volta a rendere il settore dello zucchero nelle Azzorre – e accolgo con favore questa iniziativa perché è la mia regione d’origine – più produttivo, poiché vanta ormai una traduzione lunga centinaia di anni. La presente relazione favorisce inoltre una sana diversificazione dell’agricoltura in una regione che, come sappiamo, contribuisce in modo insostituibile al settore lattiero portoghese: dobbiamo rafforzarla e renderla sostenibile.</p>
      <p sl="pt">Signor Presidente, desidero ringraziare il Commissario Cioloş e gli alti funzionari della Commissione, con cui abbiamo lavorato e negoziato, per l’apertura e la flessibilità da loro dimostrate. La Presidenza spagnola si è impegnata molto affinché il nostro desiderio di raggiungere un accordo alla prima lettura diventasse realtà. Naturalmente desidero ringraziare i relatori ombra degli altri gruppi politici e gli eccellenti funzionari del segretariato della commissione parlamentare per l’agricoltura e lo sviluppo rurale, la cui collaborazione ci ha permesso di raggiungere un risultato estremamente positivo.</p>
      <p sl="pt">Vorrei anche porre l’accento sul contributo decisivo dell’associazione agricola delle Azzorre, del governo regionale e del governo nazionale, che hanno contribuito in modo significativo e hanno svolto un ruolo importante per trovare una soluzione per lo zucchero in questa regione.</p>
      <p sl="pt">La proposta di un regolamento del Consiglio è stata discussa in data 2 ottobre dalla commissione per l’agricoltura e lo sviluppo rurale, in un momento in cui non si prevedeva che il trattato di Lisbona sarebbe entrato in vigore, poiché si attendeva ancora la ratifica degli Stati membri. In questo contesto, l’idea iniziale della Commissione e del Consiglio era di adottare la proposta nel quadro di un processo semplificato, senza emendamenti, e di renderla effettiva a partire dal primo gennaio 2010.</p>
      <p sl="pt">Con l’entrata in vigore del trattato di Lisbona e, nonostante si ritenesse che la proposta dovesse continuare a seguire il processo semplificato prevalente allora negli altri gruppi politici e nel Consiglio – perché si pensava che la proposta non necessitasse di emendamenti e che dovesse entrare in vigore rapidamente – comprendo, assieme al gruppo dell'Alleanza progressista di Socialisti e Democratici al Parlamento europeo, che il Parlamento aveva bisogno di esprimere la propria opinione, in ottemperanza con il trattato, e di espletare il proprio ruolo di colegislatore.</p>
      <p sl="pt">Lo abbiamo fatto al momento giusto perché, in seguito, si sono aperte nuove possibilità, innanzi tutto grazie al contributo della commissione per lo sviluppo regionale e all’opinione dell’onorevole Teixeira – con cui mi vorrei congratulare e che desidero ringraziare per l’aiuto che ha sempre fornito durante il processo – e poi grazie alla mia stessa relazione, che introduceva nuove possibilità per lo zucchero nelle Azzorre, e al contributo e al sostegno dei miei colleghi della commissione per l’agricoltura e lo sviluppo rurale.</p>
      <p sl="pt">Vorrei affermare, in questo primo intervento, che non siamo riusciti a ottenere gli emendamenti proposti dalla commissione per lo sviluppo regionale e dalla commissione per l’agricoltura e lo sviluppo rurale, sostenuti da me e accettati nell’impegno raggiunto durante il dialogo a tre. E’ stato fondamentale ottenere un impegno alla prima lettura, preservando quindi i miglioramenti già raggiunti e la necessità di una rapida entrata in vigore, al fine di non comprometterne la retroattività a partire da gennaio di quest’anno. Poiché la Commissione sta già preparando un documento di revisione per il programma POSEI, avremo certamente un’altra opportunità per discuterne.</p>
    </intervention>
    <intervention id="2-073" speaker_id="1183" is_mep="True" mode="spoken" role="Presidente">
      <p sl="unknown">Abbiamo cambiato il nome sullo schermo come avete visto. Sfortunatamente il Commissario in questione non può essere con noi in questa occasione, anche se lo trovo inopportuno, poiché attualmente non c’è la nube vulcanica e sono già le 11.00.</p>
      <p sl="unknown">Forse, a un certo punto, la Commissione potrebbe discutere del fatto che i Commissari competenti dovrebbero essere qui. Anche questo rientra nell’accordo quadro, ma sono certa che il Commissario Malmström sarà un’ottima rappresentante.</p>
    </intervention>
    <intervention id="2-074" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signora Presidente, la ringrazio per la comprensione. Vorrei scusarmi a nome del mio collega, il Commissario Cioloş, che è in ritardo e cercherà di raggiungerci quanto prima per prendere parte alla presente discussione. Mi ha chiesto di ringraziare il relatore, l’onorevole Alves, e i relatori ombra del Parlamento europeo per l’eccellente lavoro svolto nell’adozione della proposta.</p>
      <p sl="en">E’ un passo importante perché si tratta del primo testo adottato secondo procedure legislative ordinarie concernenti l’agricoltura e lo sviluppo rurale in seguito all’entrata in vigore del trattato di Lisbona. E’ stata avviata una cooperazione positiva tra Parlamento, Consiglio e Commissione durante gli ultimi mesi, che ha posto le basi per una rapida adozione in prima lettura della presente proposta.</p>
      <p sl="en">In questa prima esperienza di procedura legislativa ordinaria, il mio collega, il Commissario Cioloş, e i suoi servizi hanno imparato molto: un ottimo presupposto per il lavoro futuro. L’adozione del presente regolamento è molto importante per le regioni ultraperiferiche, poiché impone semplificazioni tecniche e deroghe a beneficio di molti settori: il settore lattiero nelle isole Canarie, Madeira e Réunion, il settore dello zucchero per le Azzorre e il settore vitivinicolo per Madeira e le Azzorre.</p>
      <p sl="en">A proposito delle Azzorre, ritengo che le attuali circostanze giustifichino un ulteriore impegno comune da parte di tutti noi – governi pubblici, regionali, nazionali e Unione europea – al fine di facilitare una diversificazione delle attività agricole in questa regione. La diversificazione deve certamente essere una delle principali priorità delle regioni ultraperiferiche, cui il trattato ha riconosciuto uno status particolare, a causa dei loro svantaggi specifici, e deve permettere uno sviluppo locale che generi stabilità e benessere in queste regioni. Per questo motivo, in seguito alle rassicurazioni ricevute dalle autorità portoghesi, che si sono impegnate per sostenere il settore delle barbabietole da zucchero nelle Azzorre, concordo con l’estensione della deroga già garantita in passato a beneficio dell’industria dello zucchero nelle Azzorre.</p>
      <p sl="en">Sono lieta di ascoltare le vostre osservazioni sul testo e cercherò di rispondere al meglio alle vostre domande, nell’ambito delle mie competenze, a nome del mio collega.</p>
    </intervention>
    <intervention id="2-076" speaker_id="96974" name="Nuno Teixeira" is_mep="True" mode="spoken">
      <p sl="pt">relatore per parere della commissione per lo sviluppo regionale. – Signor Presidente, signora Commissario, vorrei congratularmi innanzitutto con il mio collega, il relatore Alves, per il lavoro svolto, e in particolar modo per la capacità che ha dimostrato di includere i vari contributi ricevuti, che non sono altro che una dimostrazione di rispetto degli interessi delle diverse regioni ultraperiferiche coinvolte.</p>
      <p sl="pt">Nella mia funzione di relatore per parere della commissione per lo sviluppo regionale, accolgo favorevolmente il fatto che tutti gli emendamenti proposti siano stati pienamente accettati dal relatore e che la commissione per lo sviluppo regionale abbia votato a favore di tutti. Tali proposte mirano obiettivamente a migliorare e a correggere tutti gli aspetti inadeguati e anacronistici della regolamentazione in vigore. Tra questi, desidero evidenziare che le quantità massime per l’esportazione e spedizione di tutti i prodotti trasformati, che hanno beneficiato dei sussidi POSEI, sono al momento calcolate sulla base della media tra il 1989 e il 1991.</p>
      <p sl="pt">Presumendo che la relazione sia adottata, auspico che la Commissione e il Consiglio siano in grado di leggere la posizione del Parlamento e che non adducano una eventuale futura revisione delle regolamentazioni del programma POSEI come scusa per non accettare le posizioni di quest’Aula e gli emendamenti proposti, che sono estremamente importanti per le regioni coinvolte.</p>
    </intervention>
    <intervention id="2-077" speaker_id="96902" name="Maria do Céu Patrão Neves" is_mep="True" mode="spoken">
      <p sl="pt">a nome del gruppo PPE. – A causa dei loro svantaggi naturali permanenti, le regioni ultraperiferiche richiedono che l’Unione europea analizzi nello specifico le condizioni migliori affinché esse possano svolgere le proprie attività economiche.</p>
      <p sl="pt">Nel caso di regioni come le Azzorre, che sono fortemente dipendenti dall’agricoltura, si rende necessario prestare particolare attenzione a tale settore. E’ in questo contesto che accogliamo con favore la relazione in merito alle misure specifiche per l’agricoltura nelle regioni ultraperiferiche. La versione votata dalla commissione per l’agricoltura e lo sviluppo rurale è stata abbastanza soddisfacente; la versione emersa dal dialogo a tre penalizza inesorabilmente le condizioni di lavoro nel settore dello zucchero, la cui quota di esportazione è meramente simbolica.</p>
      <p sl="pt">In un momento in cui la diversificazione dell’agricoltura viene riconosciuta, sempre più, come uno dei mezzi per minimizzare le crisi ricorrenti del settore, mi duole costatare che la presente relazione non esprime quella fiducia e quell’incoraggiamento di cui necessitano il settore della produzione della barbabietola da zucchero e l’industria associata di São Miguel.</p>
    </intervention>
    <intervention id="2-078" speaker_id="95281" name="Vasilica Viorica Dăncilă" is_mep="True" mode="spoken">
      <p sl="ro">a nome del gruppo S&amp;D. – Desidero innanzi tutto congratularmi con il relatore in merito agli obiettivi menzionati relativamente all’agricoltura nelle regioni ultraperiferiche. Il programma destinato al sostegno dell’agricoltura per le regioni ultraperiferiche dell’Unione europea costituisce un meccanismo importante per sviluppare ulteriormente questo settore e tutelare il paesaggio rurale.</p>
      <p sl="ro">Sostengo l’attuale processo di revisione delle delimitazioni di tali aree, affinché si ponga fine a ogni tipo di incongruenza a tal proposito. A mio avviso, l’applicazione di criteri uniformi semplificherà l’attuazione del regime di pagamento per le regioni ultraperiferiche a livello comunitario, garantirà una maggiore trasparenza e un equo trattamento per i beneficiari di tali programmi di sostegno. Siamo tutti consapevoli del ruolo chiave svolto dall’agricoltura nell’economia locale.</p>
      <p sl="ro">A mio avviso, è necessario a tal riguardo introdurre nelle regioni ultraperiferiche dell’Unione europea delle misure volte ad aumentare la competitività nel settore agricolo e a promuovere la diversificazione. Sostengo e concordo pienamente con i principali obiettivi del programma per le regioni ultraperiferiche, che ritengo essere pertinenti e che si sono rivelati uno strumento efficace per sviluppare l’agricoltura in tali aree.</p>
    </intervention>
    <intervention id="2-079" speaker_id="96685" name="Riikka Manner" is_mep="True" mode="spoken">
      <p sl="fi">a nome del gruppo ALDE. – Signor Presidente, vorrei innanzi tutto ringraziare e congratularmi con il relatore, l’onorevole Alves, per l’eccellente lavoro in riferimento alla relazione. Il nostro gruppo sostiene a pieno il presente compromesso, poiché è importante e naturale che lo sviluppo economico e sociale delle regioni ultraperiferiche dell’Unione europea venga profondamente determinato dalla loro posizione periferica, dalle condizioni climatiche e geografiche difficili, nonché dalla dipendenza economica da una ristretta gamma di beni e servizi. E’ essenziale, specialmente in tempo di crisi, mantenere alto il livello di attenzione per uno sviluppo equilibrato delle regioni dell’Europa e per una maggiore coesione sociale e regionale.</p>
      <p sl="fi">Noi insieme all’Unione europea dobbiamo assicurarci che dovunque in Europa si raggiunga l’autosufficienza in ambito agricolo, il che è vitale per la sicurezza e per la biodiversità. Si dovrà ora dare attuazione alle misure proposte nella presente relazione al fine di conseguire risultati permanenti e soprattutto a lungo termine dovunque in Europa, comprese le sue regioni periferiche.</p>
    </intervention>
    <intervention id="2-080" speaker_id="1318" name="James Nicholson" is_mep="True" mode="spoken">
      <p sl="en">a nome del gruppo ECR. – Signor Presidente, anch’io vorrei congratularmi innanzi tutto con il relatore per l’ottimo lavoro svolto. Il mio gruppo ha sostenuto altresì l’accordo in occasione del dialogo a tre e ritengo che abbia raggiunto un compromesso eccellente.</p>
      <p sl="en">A mio avviso, le regioni ultraperiferiche dell’Europa devono ricevere, laddove possibile, il sostegno necessario per compensare la loro posizione geografica e le difficoltà ad essa legate. Tali regioni hanno alcuni svantaggi permanenti e dobbiamo riconoscerlo. La crisi economica e quella del settore lattiero-caseario hanno colpito queste regioni in maniera sproporzionata rispetto al resto d’Europa, motivo per cui meritano un’attenzione particolare.</p>
      <p sl="en">Mi sento vicino alla situazione nelle Azzorre, dove il settore lattiero-caseario è particolarmente importante ed è stato colpito da difficoltà gravi. Permettere alle Azzorre di esportare quantitativi relativamente ridotti di zucchero nell’Unione europea è un’ottima decisione per il futuro economico della presente regione.</p>
    </intervention>
    <intervention id="2-081" speaker_id="96706" name="João Ferreira" is_mep="True" mode="spoken">
      <p sl="pt">a nome del gruppo GUE/NGL. – Signor Presidente, giustificare una proroga della riesportazione di zucchero utilizzando i modelli attualmente proposti, con la graduale abolizione del sistema delle quote latte, è pericoloso e inaccettabile. Tale abolizione – alla quale ci siamo sempre opposti e continueremo a farlo sostenendo la lotta dei produttori di latte – avrà gravi ripercussioni su un settore produttivo che è fondamentale per l’economia delle Azzorre. Al contrario di quanto si lascia intendere, non sarà possibile arginare tali conseguenze utilizzando le misure avanzate in merito all’industria di raffinazione dello zucchero, specialmente considerando che ne è stata suggerita la graduale abolizione. Che cosa rimarrà quando i cinque anni saranno trascorsi?</p>
      <p sl="pt">D’altro canto, è fondamentale evidenziare che il processo di riconversione viticola è fortemente in ritardo, non solo nel caso di Madera, e che potrebbe essere addirittura compromesso, qualora gli incentivi non vengano rafforzati. Le restrizioni e i vincoli che colpiscono le regioni ultraperiferiche sono permanenti. A tal riguardo, il riconoscimento della specificità di tali regioni dovrebbe tradursi concretamente in una gamma di misure d’aiuto permanenti, in relazione le une con le altre e limitate nel tempo. E’ importante mantenere i sussidi comunitari al comparto agricolo delle regioni ultraperiferiche, in particolar modo nell’attuale contesto socio-economico.</p>
    </intervention>
    <intervention id="2-082" speaker_id="96936" name="Gabriel Mato Adrover" is_mep="True" mode="spoken">
      <p sl="es">Signor Presidente, signora Commissario, ci stiamo occupando di una riforma semplice e tuttavia estremamente importante per le regioni ultraperiferiche. Questo è particolarmente vero in un periodo in cui la crisi sta coinvolgendo tutti, ma sta colpendo particolarmente queste regioni che, avendo degli svantaggi strutturali permanenti, hanno bisogno di tali cambiamenti.</p>
      <p sl="es">Vorrei parlare delle isole Canarie. In questo caso, il cambiamento più importante riguarda gli approvvigionamenti dei preparati a base di latte destinati alla trasformazione industriale. Stiamo parlando del latte scremato in polvere con grasso vegetale, che è un prodotto tradizionale per i consumatori locali, venduto nelle isole Canarie da più di 40 anni. A seguito di notevoli sforzi e nonostante le innumerevoli difficoltà è stata creata una industria locale che genera posti di lavoro e ovviamente valore aggiunto. Vorrei evidenziare questo punto, poiché nel periodo attuale, in particolar modo nelle nostre isole che presentano un alto tasso di disoccupazione, sostenere una piccola impresa che crea posti di lavoro non è solo necessario ma è altresì un obbligo.</p>
      <p sl="es">Si propone di mantenere la fornitura di tale prodotto, utilizzato per il consumo locale in piccoli quantitativi di 800 tonnellate l’anno, eliminando pertanto la natura transitoria della misura e, considerata la sua scarsa importanza nel contesto globale, creando al contempo stabilità nell’industria.</p>
      <p sl="es">Come affermato in precedenza, le regioni ultraperiferiche presentano notevoli svantaggi, tuttavia esse devono essere considerate come una risorsa per l’Europa. I diversi accordi di associazione su cui stiamo attualmente lavorando e discutendo, come ad esempio l’accordo di libero scambio con la Colombia e il Perù e altri ancora i cui negoziati devono ancora avviarsi, come il Mercosur, sono una minaccia evidente per il nostro settore agricolo. Mi riferisco a numerosi prodotti, quali pomodori e banane, nonché al settore dell’allevamento.</p>
      <p sl="es">Come ho affermato svariate volte, i presenti accordi devono pervenire a un equilibrio, in virtù del quale tutte le parti rinunciano a qualcosa, in modo che tutti siano vittoriosi. Nessun prodotto o settore specifico deve tuttavia essere forzato in alcun modo a sostenere i costi degli accordi.</p>
      <p sl="es">Vorrei congratularmi infine con il relatore, l’onorevole Alves, e ringraziare la Commissione e il Consiglio che, insieme al Parlamento, sono stati in grado di raggiungere un accordo nel quadro di questo primo dialogo a tre sull’agricoltura.</p>
    </intervention>
    <intervention id="2-083" speaker_id="97026" name="Patrice Tirolien" is_mep="True" mode="spoken">
      <p sl="fr">Signor Presidente, onorevoli colleghi, quando il testo è stato presentato dinanzi la commissione per lo sviluppo regionale, sono riuscito ad avanzare l’idea di una proroga della deroga che autorizza la produzione di latte ricostituito in Martinica e a Guadalupa, sulla scia dell’esempio del modello di crescita sostenibile, che si è dimostrato valido a Madera.</p>
      <p sl="fr">Sfortunatamente non è stato raggiunto un consenso su questa posizione durante l’ultimo dialogo a tre e me ne rammarico per due ragioni. Innanzi tutto in termini di sostanza: la produzione lattiera nei dipartimenti francesi d’oltremare offre diverse opportunità imperdibili, come il rafforzamento dell’industria zootecnica, l’autosufficienza relativamente agli alimenti di base e la creazione di posti di lavoro. In secondo luogo in termini formali: il nostro Parlamento, nel suo complesso, non è stato in grado di raggiungere una decisione sulla mia proposta, poiché voleva adottare il testo in prima lettura attraverso una procedura informale, cui mi sono opposto.</p>
      <p sl="fr">Indipendentemente da quanto detto, il nostro lavoro sul regolamento POSEI riprenderà a breve, in occasione della valutazione intermedia. A quel punto, avanzerò nuovamente la proposta di esenzione negli altri dipartimenti francesi d’oltremare.</p>
    </intervention>
    <intervention id="2-084" speaker_id="28228" name="Albert Deß" is_mep="True" mode="spoken">
      <p sl="de">Signor Presidente, signor Commissario, sono lieto che la relazione sulle misure specifiche per l’agricoltura nelle regioni ultraperiferiche dell’Unione europea sia stata discussa in quest’Aula in uno spirito di amicizia.</p>
      <p sl="de">Nell’ultima legislatura ero il relatore ombra per le riforme nel mercato dello zucchero. All’epoca, la commissione per l’agricoltura e lo sviluppo rurale si recò nell’isola della Riunione, dove feci visita a una piccola azienda agricola che coltivava canna da zucchero. Senza il nostro sostegno, questa piccola azienda agricola non avrebbe potuto continuare ad esistere. Provenendo dalla terraferma continentale, ho altresì constatato che questi agricoltori nelle regioni ultraperiferiche dell’Unione europea devono affrontare una serie di circostanze eccezionali.</p>
      <p sl="de">Si rende pertanto necessario assicurare, attraverso alcune norme derogatorie, che agli agricoltori di tutte queste regioni dell’Unione europea vengano offerte delle prospettive future e che essi siano almeno in grado di garantire un buon livello di sicurezza alimentare in queste aree. E’ nostro compito intervenire, anche attraverso queste norme derogatorie, al fine di garantire che l’agricoltura abbia delle prospettive future e per tutelare la sicurezza degli approvvigionamenti per la popolazione locale. Il modo in cui è stata redatta la relazione fornisce delle buone condizioni per il raggiungimento di suddetti obiettivi. Ringrazio sentitamente tutti coloro che vi hanno partecipato.</p>
    </intervention>
    <intervention id="2-085" speaker_id="96816" name="Giovanni La Via" is_mep="True" mode="spoken">
      <p sl="it">Signor Presidente, onorevoli colleghi, le regioni ultraperiferiche sono aree connotate da peculiarità socioeconomiche e strutturali date dalla grande distanza dai mercati, dall'insularità, dalla superficie ridotta, dalla topografia e dal clima difficile e dalla dipendenza economica da alcuni prodotti. In particolare tre risultano i comparti agricoli in rilievo: quello per la produzione della barbabietola da zucchero, quello lattiero e quello vitivinicolo.</p>
      <p sl="it">Il sistema economico di queste aree dipende dal corretto funzionamento del sistema produttivo di ciascuno dei sopradetti comparti, ma molto dobbiamo fare affinché vengano ripristinati gli equilibri che nel tempo sono venuti meno e garantire le necessarie deroghe per l'applicazione degli strumenti di mercato adatti.</p>
      <p sl="it">Signor Presidente, signor Commissario, apprendiamo con estrema preoccupazione delle trattative in atto con i paesi del Mercosur: questo accordo, se non accompagnato da adeguate misure compensative, rischia di diventare un grande pericolo, non solo per le regioni ultraperiferiche ma per molti comparti dell'agricoltura europea.</p>
    </intervention>
    <intervention id="2-086" speaker_id="96881" name="Elie Hoarau" is_mep="True" mode="spoken">
      <p sl="fr">Signor Presidente, mi rincresce molto constatare che il compromesso sullo zucchero, come negoziato nel dialogo a tre, non è all’altezza delle proposte avanzate dalla commissione per lo sviluppo regionale e della commissione per l’agricoltura e lo sviluppo rurale.</p>
      <p sl="fr">Per quanto concerne, tuttavia, l’isola della Riunione, si tratta di un testo fondamentale per gli agricoltori, che attendono una rapida attuazione delle deroghe sul latte. Questo garantirà loro la sostenibilità dell’industria. Avrei tuttavia preferito che le misure di salvaguardia, raccomandate dalla commissione, fossero state mantenute.</p>
      <p sl="fr">Sempre in merito al latte, condivido il parere del nostro collega, l’onorevole Tirolien. Avremmo voluto che si fosse condotto uno studio sulla Martinica e sulla Guadalupa, per avere ancora un‘industria in queste regioni. Tali questioni saranno tuttavia oggetto di discussione durante le negoziazioni POSEI e avremmo pertanto l’opportunità di riparlarne.</p>
    </intervention>
    <intervention id="2-087" speaker_id="28255" name="Andreas Mölzer" is_mep="True" mode="spoken">
      <p sl="de">Signor Presidente, da anni stiamo osservando un fenomeno che sembra rendere l’Unione europea impotente: un numero elevato di aziende agricole sta fallendo, minando pertanto l’autosufficienza degli Stati dell’Unione europea. E’ chiaro che le aziende maggiormente colpite sono quelle situate nelle zone più svantaggiate, ad esempio le regioni ultraperiferiche, ma lo stesso vale per gli agricoltori delle regioni di montagna come quelli austriaci.</p>
      <p sl="de">Questa situazione è, sfortunatamente, una conseguenza della politica agricola comune, una politica che è stata oggetto per molti anni di critica e costantemente riformata, ma ciononostante non sembra funzionare in maniera appropriata. Abbiamo tuttavia raggiunto un punto di svolta. In situazioni di crisi, sia che si tratti del deprezzamento dell’euro o più semplicemente di un vulcano in Islanda che paralizza il traffico aereo e pertanto l’approvvigionamento delle merci più facilmente deperibili, gli Stati membri devono fare affidamento su loro stessi. Lo abbiamo sperimentato più di recente quando la Russia ha chiuso l’ultima volta i rubinetti del gas.</p>
      <p sl="de">Quando la situazione diventa difficile, tutto dipende dall’autosufficienza di un paese e questa deve essere mantenuta all’interno dell’Unione europea, in quei paesi e in quelle regioni con zone svantaggiate e nelle regioni ultraperiferiche. A mio avviso tale obiettivo può essere raggiunto solo tramite una parziale rinazionalizzazione dell’agricoltura.</p>
    </intervention>
    <intervention id="2-088" speaker_id="96977" name="Diogo Feio" is_mep="True" mode="spoken">
      <p sl="pt">Signor Presidente, in questa discussione sulle misure specifiche per l’agricoltura nelle regioni ultraperiferiche, vorrei innanzi tutto congratularmi con il relatore e con tutti coloro che hanno dato il proprio contributo. Vorrei altresì evidenziare che gli emendamenti, spesso tecnici e specifici, non comportano cambiamenti significativi.</p>
      <p sl="pt">Richiamando l’attenzione sulla questione dello zucchero e della sua produzione nelle Azzorre, si evidenzia però anche un problema più profondo. Le regioni ultraperiferiche come le Azzorre, che ho avuto l’opportunità di visitare di recente, hanno un legame molto forte con il settore agricolo. Nelle Azzorre, nello specifico, la questione delle quote latte è di primaria importanza. La produzione del latte e la relativa regolamentazione sono fondamentali per centinaia di produttori e per molti dei cittadini delle Azzorre ed è proprio per questa ragione che voglio evidenziare, qui in quest’Aula, la necessità di trovare soluzioni che tengano in conto la situazione specifica di tali regioni.</p>
    </intervention>
    <intervention id="2-089" speaker_id="96951" name="Diane Dodds" is_mep="True" mode="spoken">
      <p sl="en">Signor Presidente, sono lieta di vedere una relazione che mira ad aiutare il settore agricolo nelle regioni ultraperiferiche dell’Europa. E’ fuor di dubbio che la posizione geografica, la distanza dai mercati e altri fattori simili creino innumerevoli difficoltà. La crisi economica ha avuto anch’essa un forte impatto. La volatilità dei prezzi è stata significativa e ha avuto un effetto dannoso e destabilizzante sull’agricoltura, non solo nelle regioni ultraperiferiche ma in tutta Europa. Oggi vorrei tuttavia formulare una raccomandazione particolare alla Commissione: essa deve agire con prudenza, affinché le sue azioni non vadano a scapito degli agricoltori e del settore agricolo europeo.</p>
      <p sl="en">Nell’Irlanda del Nord il settore lattiero-caseario e l’allevamento bovino sono stati fortemente colpiti dalle importazioni, causando la volatilità dei prezzi e gravi perdite finanziare per gli agricoltori. La scorsa settimana sono intervenuta alla Royal Agricultural Show, la fiera agricola dell’Irlanda del Nord. Si tratta del più grande evento nel settore della provincia e gli agricoltori hanno espresso serie preoccupazioni per l’atteggiamento della Commissione in merito alla riapertura delle trattative commerciali con il Mercosur. E’ fuor di dubbio che la Commissione e noi del Parlamento dobbiamo prestare attenzione a non sacrificare il settore europeo per avere dei cosiddetti guadagni in altri settori.</p>
    </intervention>
    <intervention id="2-090" speaker_id="96668" name="Seán Kelly" is_mep="True" mode="spoken">
      <p sl="en">Signor Presidente, accolgo favorevolmente le proposte indirizzate ad aiutare le regioni ultraperiferiche. L’agricoltura è innanzi tutto il settore che mette il cibo sulle nostre tavole e senza cui saremmo tutti destinati a morire, ma anche queste regioni senza l’agricoltura morirebbero, sia per motivi economici sia per l’esodo degli abitanti. Sostengo pertanto qualsiasi proposta che miri ad aiutarle.</p>
      <p sl="en">Vorrei unire la mia voce a coloro i quali hanno espresso preoccupazione in merito alle proposte sul Mercosur. Esse potrebbero causare danni enormi alle regioni ultraperiferiche e a tutte le regioni in generale.</p>
      <p sl="en">A mio avviso, è giunto il momento che l’Unione europea divenga più forte e giusta nei confronti dei propri agricoltori. Il nostro compito non è mai stato quello di comportarci da poliziotti per gli agricoltori dell’Unione europea e da fatina buona per gli agricoltori del resto del mondo, ma è proprio quello che sta accadendo in questo caso: vi sarebbero norme meno ferree, meno trasparenza e meno responsabilità per i prodotti alimentari che entrano nell’Unione europea rispetto a quelli realizzati al suo interno, e questo sarebbe ingiusto per le regioni ultraperiferiche e per tutte le regioni in generale.</p>
    </intervention>
    <intervention id="2-091" speaker_id="photo_generic" name="Dacian Cioloş" is_mep="True" mode="spoken">
      <p sl="fr">membro della Commissione. – Signor Presidente, mi scuso per il ritardo, ma ci tenevo molto a essere presente in questa discussione, essendo questa la mia prima volta nonché la prima decisione adottata mediante codecisione nel settore agricolo. Vorrei dare il benvenuto e ringraziare ancora una volta l’onorevole Alves e tutti i servizi del Parlamento per aver lavorato in maniera efficace e cooperativa con la Commissione e il Consiglio per adottare la presente decisione.</p>
      <p sl="fr">Abbiamo voluto una decisione veloce affinché le misure stabilite nella presente relazione potessero essere applicate rapidamente nelle regioni interessate. Alcune decisioni verranno addirittura applicate in maniera retroattiva. Questa è la ragione per cui, rispondendo anche all’onorevole Tirolien, non abbiamo introdotto altri emendamenti. Infatti, come nel caso di altre proposte, si sarebbero rese necessarie ulteriori giustificazioni e analisi per determinare il modo in cui introdurle. Abbiamo preferito agire rapidamente e, a tal proposito, abbiamo avuto innumerevoli discussioni con l’onorevole Alves sul tema. Sono pertanto lieto di constatare il sostegno di cui gode la proposta e auspico che sarà possibile lavorare allo stesso modo con il Parlamento anche su altre questioni in futuro. Anzi, sono convinto che sarà possibile.</p>
      <p sl="fr">In quanto Commissario per l’agricoltura, posso assicurare a tutti gli oratori che i negoziati con il Mercosur sono stati menzionati diverse volte. Vi posso garantire, come ho fatto durante le discussioni con gli organi della Commissione in merito alla riapertura dei negoziati, che verificherò attentamente che i negoziati proseguano nell’interesse dell’agricoltura europea. Ovviamente dobbiamo considerare i negoziati in un’ottica più ampia, senza circoscriverli alla sola agricoltura, ma posso assicurarvi che, nei prossimi mesi e anni di negoziati, provvederò affinché il modello agricolo europeo, basato sulla qualità, diversità e utilizzo del suolo, venga preservato sia nei risultati delle trattative sia nelle misure che a esse seguiranno.</p>
      <p sl="fr">E’ stato altresì chiesto come mai sia necessario applicare il principio della degressività e non si possa invece optare per le quantità come nel caso delle Azzorre per lo zucchero. In quest’ultimo caso, abbiamo specificatamente concordato con le autorità portoghesi e con quelle azzorriane di istituire uno strumento economico che permetta al settore in questione di far fronte alla concorrenza attraverso misure di investimento economico. Sono lieto del sostegno e dell’impegno profuso dal governo portoghese per assistere il settore in questo processo e auspico che saremmo in grado, in questa maniera, di offrire un’alternativa ai produttori delle Azzorre.</p>
      <p sl="fr">L’onorevole Mölzer ha asserito che la politica agricola comune non è sufficientemente robusta e non funziona in maniera appropriata e che si rende pertanto necessaria la rinazionalizzazione. Vorrei avanzare una semplice richiesta: date un’occhiata al reddito che percepiscono gli agricoltori e alla parte di questo reddito che viene sostenuto dalla politica agricola comune e chiedetevi ora come gli agricoltori riuscirebbero a farcela oggi senza la PAC. Questo non significa tuttavia che non siano necessari alcuni aggiustamenti. Si impone al contrario un significativo adattamento della politica, proprio re in considerazione dei cambiamenti che sta affrontando il settore agricolo europeo. Vi posso assicurare che, nel contesto della riforma della politica agricola comune nel 2013, saranno compiuti tutti gli sforzi necessari a tenere meglio in considerazione le realtà attuali. Ovviamente, ci si limiterà alle risorse messe a disposizione dal Consiglio e dal Parlamento nell’ambito di tale politica. Auspico che tali risorse siano direttamente collegate alle ambizioni che i cittadini europei e l’Europa hanno in merito all’agricoltura. A mio avviso, la rinazionalizzazione non è una soluzione, perché gli Stati membri non dispongono degli strumenti necessari per garantire l’adozione di misure specifiche nelle regioni ultraperiferiche senza la politica agricola comune e l’approccio comunitario.</p>
      <p sl="fr">Vorrei pertanto concludere auspicando che quando sarà il momento di rifondere il regolamento POSEI (Programma di soluzioni specifiche per ovviare alla lontananza e all’insularità), saremmo in grado di compiere ulteriori progressi in merito ai punti sollevati oggi e, più in generale, lavorare efficacemente a tutte le decisioni concernenti la politica agricola comune, come è avvenuto con il presente regolamento.</p>
    </intervention>
    <intervention id="2-092" speaker_id="96976" name="Luís Paulo Alves" is_mep="True" mode="spoken" role="relatore">
      <p sl="pt">Signor Presidente, signor Commissario, onorevoli colleghi, in questo ultimo intervento, vorrei evidenziare l’importanza di aggiornare il regolamento (CE) n. 247/2006. I cambiamenti che sono avvenuti dalla sua adozione nel 2006, sul piano legislativo e attuativo nonché nella situazione stessa, hanno reso necessari alcuni emendamenti, affinché, nella sua versione aggiornata, esso possa continuare a costituire uno strumento importante per adattare le politiche agricole dell’Unione europea alle specificità delle regioni ultraperiferiche, come sancito negli articoli 349 e 107 del trattato sul funzionamento dell’Unione europea.</p>
      <p sl="pt">Vorrei elencare brevemente i miglioramenti registrati. Nelle isole Canarie la deroga che permette i preparati a base di latte, considerati un prodotto tradizionale per i consumatori locali, è stata temporaneamente prolungata. Nell’isola della Riunione sarà ora permesso produrre il latte UHT ricostituito dal latte in polvere al di sotto dei limiti sanciti dall’Organizzazione mondiale del commercio e, allo stesso tempo, verrà meno anche l’obbligo di determinare i limiti per il latte in polvere integrato. A Madera questa stessa deroga è stata rinnovata secondo lo stesso modello e il vino da viti ibridi produttori diretti può essere ora consumato nella regione. Nelle Azzorre la deroga per la riesportazione dello zucchero è stata reintrodotta e prorogata, sia in termini di tempo sia di quantità. La regione sta altresì beneficiando dei provvedimenti sul vino appena menzionati su Madera.</p>
      <p sl="pt">Tali misure sono da applicare retroattivamente a partire dal 1° gennaio 2010 e pertanto non costituiscono un ostacolo alla libera concorrenza nel nostro mercato unico. Esse rappresentano un contributo fondamentale alle economie di queste regioni, i cui svantaggi naturali le rendono più vulnerabili in un periodo di crisi profonda. Vorrei infine ricordare che, oltre alle opportunità per la diversificazione agricola, l’adozione della presente relazione comporta la revoca del divieto sulla riesportazione di alcuni prodotti. E’ altresì importante considerare che, grazie alla sua adozione, contribuiremo significativamente a ristrutturare e a preservare diverse decine di posti di lavoro nelle Azzorre, nonché il know-how tecnologico legato all’attività della filiera agroindustriale dello zucchero in un momento di grave crisi economica.</p>
    </intervention>
    <intervention id="2-093" speaker_id="4346" is_mep="True" mode="spoken" role="Presidente">
      <p sl="unknown">Sono lieto di informare l’onorevole Alves e tutti quanti voi che tra 8 o 10 giorni sarà indetta una conferenza di vasta portata sul tema delle regioni ultraperiferiche, con il patrocinio della Presidenza spagnola. Il Presidente del Parlamento mi ha chiesto di tenere un intervento, insieme al Presidente della Commissione Barroso, al Primo ministro Zapatero e al capo di governo delle isole Canarie, in occasione della apertura della conferenza.</p>
      <p sl="unknown">Utilizzerò sicuramente il risultato della discussione odierna e la relazione dell’onorevole Alves come fonte di ispirazione per l’intervento.</p>
      <p sl="unknown">La discussione è chiusa.</p>
      <p sl="unknown">La votazione si svolgerà oggi alle 12.00.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="2-094" speaker_id="33989" name="Daciana Octavia Sârbu" is_mep="True" mode="written">
      <p sl="ro">Le isole e le regioni ultraperiferiche dell’Unione europea stanno affrontando innumerevoli problemi al momento. Proprio per questa ragione, cui si rendono necessarie misure specifiche per promuovere il loro sviluppo sociale ed economico. Accolgo favorevolmente le misure aggiuntive proposte dal Parlamento e dalla Commissione, volte a migliorare le condizioni agricole nelle regioni ultraperiferiche, in particolar modo considerando i problemi delle Azzorre e di Madera.</p>
      <p sl="ro">Il latte è il prodotto agricolo principale delle Azzorre. Visto che numerosi Stati membri dell’Unione europea hanno affrontato di recente una crisi nel settore lattiero, si rende necessario modificare il profilo agricolo di queste isole. Condivido su questo punto il parere del relatore, secondo il quale la migliore alternativa alla produzione del latte sarebbe la barbabietola da zucchero, sia in termini di efficienza economica sia di tutela ambientale. Vorrei evidenziare che bisogna comunque incoraggiare la spedizione di volumi massimi di barbabietola da zucchero in Europa.</p>
      <p sl="ro">In conclusione, desidero sottolineare che, nel contesto dell’attuale crisi economica, il quadro finanziario dopo il 2013 dovrà basarsi sul principio della solidarietà, con l’obiettivo di ottenere standard elevati di coesione territoriale e sociale.</p>
    </intervention>
    <intervention id="2-095" speaker_id="4346" is_mep="True" mode="spoken" role="Presidente">
      <a text="(La seduta, sospesa alle 11.35, riprende alle 12.05)"/>
    </intervention>
  </section>
  <section id="creitem8" title="8. Turno di votazioni">
    <intervention id="2-098" speaker_id="4544" is_mep="True" mode="spoken" role="Presidente">
      <p sl="unknown">L’ordine del giorno reca il turno di votazioni.</p>
      <a text="(Per i risultati e gli altri dettagli relativi alla votazione: vedasi processo verbale)"/>
    </intervention>
  </section>
  <section id="creitem9" title="8.1. Richiesta di consultazione del Comitato economico e sociale europeo - Verso una zona europea di sicurezza stradale: orientamenti strategici per la sicurezza stradale fino al 2020 (votazione)"/>
  <section id="creitem10" title="8.2. Creazione di un Ufficio europeo di sostegno in materia di asilo (A7-0118/2010, Jean Lambert) (votazione)"/>
  <section id="creitem11" title="8.3. Rendimento energetico nell’edilizia (rifusione) (A7-0124/2010, Silvia-Adriana Ţicău) (votazione)"/>
  <section id="creitem12" title="8.4. Fondo europeo per i rifugiati per il periodo 2008-2013 (modifica della decisione n. 573/2007/CE del Consiglio) (A7-0125/2010, Rui Tavares) (votazione)"/>
  <section id="creitem13" title="8.5. Migrazione dal sistema d’informazione Schengen (SIS 1+) al sistema d’informazione Schengen di seconda generazione (SIS II) (modifica del regolamento (CE) n. 1104/2008) (A7-0126/2010, Carlos Coelho) (votazione)"/>
  <section id="creitem14" title="8.6. Migrazione dal sistema d’informazione Schengen (SIS 1+) al sistema d’informazione Schengen di seconda generazione (SIS II) (modifica della decisione 2008/839/GAI) (A7-0127/2010, Carlos Coelho) (votazione)"/>
  <section id="creitem15" title="8.7. Istituzione di un programma comune di reinsediamento UE (A7-0131/2010, Rui Tavares) (votazione)"/>
  <section id="creitem16" title="8.8. Competenze chiave per un mondo in trasformazione: attuazione del programma di lavoro &quot;Istruzione e formazione 2010&quot; (A7-0141/2010, Maria Badia i Cutchet) (votazione)"/>
  <section id="creitem17" title="8.9. Questioni deontologiche connesse con la gestione di imprese (A7-0135/2010, Klaus-Heiner Lehne) (votazione)">
    <intervention id="2-109" speaker_id="28493" name="Derek Roland Clark" is_mep="True" mode="spoken">
      <p sl="en">Signora Presidente, prima che lei apra la prossima votazione sulla relazione Lehne sulla deontologia mi domando perché questa votazione si debba tenere. Era prevista per la discussione di ieri sera con la procedura catch the eye. Invece è stata annullata, perciò qui andiamo a votare su qualcosa che non è stato discusso, anche se ciò non viene detto. Per sua informazione, signora Presidente, quando poco tempo fa la relazione è stata sottoposta alla commissione per l’occupazione, nessuno in quella sede sapeva cosa significasse il termine “deontologia” fino a quando non ho provato io a spiegarlo: neanche il Presidente! Penso quindi che sia assai improprio procedere alla votazione su questa mozione sconosciuta e che non è stata discussa.</p>
    </intervention>
    <intervention id="2-110" speaker_id="4544" is_mep="True" mode="spoken" role="Presidente">
      <p sl="unknown">Posso dirle che è stata discussa in seno alla commissione giuridica, dalla quale proviene, ed è passata attraverso tutte le appropriate procedure, quindi intendo procedere alla votazione.</p>
    </intervention>
  </section>
  <section id="creitem18" title="8.10. Una strategia dell’UE per la gioventù: investire e conferire maggiori responsabilità (A7-0113/2010, Georgios Papanikolaou) (votazione)">
    <intervention id="2-113" speaker_id="96900" name="Georgios Papanikolaou" is_mep="True" mode="spoken">
      <p sl="el">Signora Presidente, onorevoli colleghi, attraversiamo momenti critici per l’Europa intera. Un futuro per l’Europa – è di questo che intendo parlare – significa, soprattutto, le generazioni future. L’ottimismo sul futuro dell’Europa significa dare ai giovani opportunità, competenze e qualifiche professionali.</p>
      <p sl="el">Questa relazione, e ogni altra iniziativa sull’argomento in questione, non avrà alcun valore in futuro a meno che tutti noi, specialmente quelli di noi che sono stati eletti direttamente dai cittadini europei, non portiamo in primo piano in ogni politica, in ogni pilastro della nostra azione, la precedenza e la priorità che dobbiamo dare ai giovani. Sia in Grecia sia in altri paesi riteniamo che in questi momenti difficili sia possibile conseguire questo obiettivo. Possiamo raggiungerlo con uno sforzo reale insieme con i giovani che, se ne avranno i mezzi, se ne avranno l’opportunità, prenderanno il futuro nelle loro mani e ci porteranno verso un domani migliore.</p>
      <p sl="el">Ringrazio i relatori ombra di tutti i gruppi per la collaborazione e l’unanimità che abbiamo raggiunto.</p>
      <a text="(Applausi)"/>
    </intervention>
  </section>
  <section id="creitem19" title="8.11. Parità di trattamento fra gli uomini e le donne che esercitano un’attività autonoma(A7-0146/2010, Astrid Lulling) (votazione)"/>
  <section id="creitem20" title="8.12. Denominazione dei prodotti tessili e relativa etichettatura (A7-0122/2010, Toine Manders) (votazione)"/>
  <section id="creitem21" title="8.13. Assistenza macrofinanziaria all’Ucraina (A7-0058/2010, Vital Moreira) (votazione)">
    <intervention id="2-118" speaker_id="96930" name="Vital Moreira" is_mep="True" mode="spoken" role="relatore">
      <p sl="en">Signora Presidente, fornisco solo una breve spiegazione su quanto ci accingiamo a votare.</p>
      <p sl="en">Nel novembre dello scorso anno qui a Strasburgo, quando discutevamo l’approvazione di quattro precedenti proposte di assistenza macrofinanziaria per altri paesi, la Commissione ci ha promesso che, secondo il trattato di Lisbona e fino all’adozione di un regolamento quadro per l’assistenza macrofinanziaria, tutte le future proposte individuali di contributo sarebbero state soggette alla procedura di codecisione del Parlamento e del Consiglio. Ora, solo sei mesi più tardi vi trovate davanti non solo una proposta di decisione in base alla codecisione, ma anche un accordo in prima lettura con il Consiglio. Nel tentativo di raggiungere tale accordo abbiamo operato con un calendario molto serrato. Desidero pertanto esprimere il mio riconoscimento e la mia gratitudine alla Presidenza spagnola, al Consiglio e alla Commissione, nonché ai relatori ombra della commissione commercio internazionale e a tutte le persone coinvolte per l’approccio positivo e costruttivo.</p>
      <p sl="en">Secondo la proposta di decisione, l’Ucraina potrebbe ottenere un prestito di 500 milioni di euro per finanziare il deficit della propria bilancia dei pagamenti e per soddisfare le esigenze di finanziamento esterno. Il prestito integrerebbe il sostegno proveniente dal Fondo monetario internazionale e l’aiuto dell’Unione europea di 110 milioni di euro già approvato nel 2002 ma ancora non erogato.</p>
      <p sl="en">Durante i nostri negoziati informali trilaterali, il Parlamento ha insistito per mantenere i riferimenti ad alcune condizioni di esborso che secondo noi sono importanti, quali l’efficienza, la trasparenza e la rendicontazione degli interventi di assistenza. Abbiamo anche insistito sull’importanza che il Parlamento sia debitamente informato circa l’effettiva attuazione degli interventi.</p>
      <a text="(Applausi)"/>
      <p sl="en">Nel proteggere le nostre prerogative istituzionali, abbiamo resistito anche alle richieste di introdurre una procedura del comitato di gestione per i provvedimenti di attuazione in modo che finalmente un comitato consultivo …</p>
      <a text="(Il Presidente interrompe l’oratore)"/>
    </intervention>
  </section>
  <section id="creitem22" title="8.14. Misure specifiche nel settore dell’agricoltura a favore delle regioni ultraperiferiche dell’Unione (A7-0054/2010, Luís Paulo Alves) (votazione)"/>
  <section id="creitem23" title="8.15. Stato di previsione delle entrate e delle spese per l’esercizio 2011 - Sezione I - Parlamento (A7-0134/2010, Helga Trüpel) (votazione)">
    <intervention id="2-122" speaker_id="1914" name="Jutta Haug" is_mep="True" mode="spoken">
      <p sl="de">Signora Presidente, è un po’ inusuale ma devo informare il mio gruppo che la nostra lista di voto relativa alla relazione Trüpel contiene degli errori. C’è stato un malinteso. Noi respingiamo tutti gli emendamenti, tranne il nostro.</p>
    </intervention>
    <intervention id="2-123" speaker_id="4544" is_mep="True" mode="spoken" role="Presidente">
      <p sl="unknown">La ringrazio, onorevole Haug. Sembra che la leadership del suo gruppo sia ben consapevole della situazione.</p>
    </intervention>
  </section>
  <section id="creitem24" title="8.16. PAC semplificata (A7-0051/2010, Richard Ashworth) (votazione)"/>
  <section id="creitem25" title="8.17. Nuovi sviluppi in materia di appalti pubblici (A7-0151/2010, Heide Rühle) (votazione)"/>
  <section id="creitem26" title="8.18. Coerenza delle politiche per lo sviluppo – quadro politico per un approccio unico dell’Unione europea (A7-0140/2010, Franziska Keller) (votazione)">
    <intervention id="2-128" speaker_id="28280" name="Filip Kaczmarek" is_mep="True" mode="spoken">
      <p sl="pl">a nome del gruppo PPE. – Signora Presidente, propongo che dopo le parole “introduzione di un’imposta internazionale sulle transazioni finanziarie” vengano aggiunte tre parole: “a livello globale”. Mi sembra che in tal modo il discorso abbia più senso. La ringrazio molto.</p>
    </intervention>
  </section>
  <section id="creitem27" title="8.19. Sanzioni per le infrazioni gravi delle norme in materia sociale nel trasporto stradale (A7-0130/2010, Hella Ranner) (votazione)"/>
  <section id="creitem28" title="9. Dichiarazioni di voto">
    <intervention id="2-134" speaker_id="24030" name="Philip Claeys" is_mep="True" mode="spoken">
      <p sl="nl">Ho votato contro la relazione Tavares perché l’introduzione di un programma di reinsediamento comune è l’ennesimo passo verso una politica europea del tutto uniforme in materia di asilo.</p>
      <p sl="nl">Non è necessario essere degli indovini per prevedere fin d’ora che una politica uniforme di questo genere porterà a un forte incremento del numero dei richiedenti asilo negli Stati membri. Il considerando della relazione nel quale si afferma che l’introduzione di un programma di reinsediamento comune renderebbe meno appetibile l’immigrazione illegale è particolarmente sgradevole. Questo pseudo-argomento ipocrita riemerge sempre quando in quest’Aula si tengono votazioni su testi che riguardano l’immigrazione o l’asilo. Si getta fumo negli occhi della gente. In paesi come il Belgio l’immigrazione illegale si verifica in genere quando una persona diventa clandestina dopo la procedura di asilo e successivamente viene premiata con la regolarizzazione.</p>
      <p sl="nl">Questo genere di cose deve essere combattuto, e un programma di reinsediamento comune non offre in alcun modo una soluzione.</p>
    </intervention>
    <intervention id="2-135" speaker_id="28352" name="Zuzana Roithová" is_mep="True" mode="spoken">
      <p sl="cs">Abbiamo approvato una direttiva che indubbiamente offrirà nuove opportunità per la ricerca sull’efficienza energetica degli edifici e che contribuirà al risparmio energetico in relazione al riscaldamento degli edifici. Sono soprattutto i vecchi fabbricati a costituire un problema, ovviamente, e non solo i caseggiati di appartamenti. Ieri la mia collega onorevole Marinescu ha parlato di un fondo speciale. In un momento di crisi lo stanziamento di risorse aggiuntive appare discutibile. È quindi necessario fare un uso migliore delle risorse attuali, che per il periodo 2010-2014 ammontano al 4 per cento.</p>
    </intervention>
    <intervention id="2-137" speaker_id="28352" name="Zuzana Roithová" is_mep="True" mode="spoken">
      <p sl="cs">Volevo intervenire di nuovo sulla relazione sul fondo per i rifugiati, ed è per questo mi sono fatta avanti. Dalla documentazione di voto è emerso che mi sono astenuta. Vorrei dichiarare qui, tuttavia, che sono favorevole alla condivisione di responsabilità per condizioni più dignitose per i legittimi richiedenti asilo e che ho votato a favore. D’altra parte, dobbiamo lottare in modo più efficace contro l’immigrazione clandestina.</p>
      <p sl="cs">Ora vorrei parlare, se posso, in merito alla questione Schengen. Oggi abbiamo approvato nuove misure per il lancio della versione due del Sistema d’informazione Schengen, la quale rafforza le garanzie di sicurezza per tutti gli europei che vivono in uno spazio comune senza barriere.</p>
      <p sl="cs">Tuttavia, le azioni della polizia tedesca e austriaca gettano un’ombra fosca sull’idea di Schengen e della solidarietà europea, considerato che numerosi cittadini cechi sono costretti a subire inutili, intimi e degradanti controlli alle frontiere interne. Due anni fa ho sollevato questo problema, insieme ad altre questioni, in un’interrogazione alla Commissione europea, ma la situazione non è ancora stata risolta in maniera soddisfacente. Ciò costituisce una chiara violazione delle regole, e nel caso dei cittadini cechi, compresi gli imprenditori e i lavoratori, limita la libera circolazione che è una delle libertà fondamentali garantite dalla Carta dei diritti fondamentali dell’Unione europea.</p>
    </intervention>
    <intervention id="2-139" speaker_id="4462" name="Clemente Mastella" is_mep="True" mode="spoken">
      <p sl="it">Una politica migratoria, signor Presidente, che voglia essere equa e realistica implica necessariamente l’adozione di un regime comune europeo in materia di asilo e deve anche prevedere un programma di reinsediamento efficace, solido e sostenibile. Mi preme qui sottolineare che il reinsediamento non persegue soltanto una finalità umanitaria, ma anche uno scopo di natura politica ed economica, cioè quello di sollevare i paesi terzi dall’onere di accogliere un gran numero di rifugiati e quello non meno importante di ripartire costi e responsabilità finanziarie.</p>
      <p sl="it">Riteniamo tuttavia che una sola linea di bilancio e un sostegno finanziario non siano sufficienti; esortiamo quindi gli Stati membri a promuovere la creazione di ulteriori meccanismi di finanziamento privato, incoraggiando un partenariato pubblico-privato con le ONG e con altri partner sociali, quali organizzazioni religiose ed etniche, al fine di contribuire alla promozione del volontariato in tale settore. Nel quadro delle nuove prospettive finanziarie, ad esempio ci parrebbe opportuno prevedere una dotazione finanziaria specifica ad hoc, magari attraverso la forma di un nuovo fondo ad esso dedicato.</p>
      <p sl="it">Proponiamo infine quindi un forte impegno da parte tutti i soggetti coinvolti per offrire ai rifugiati, specialmente a quelli più vulnerabili, l’accesso ad alloggi adeguati, all’istruzione e ai corsi di lingua, all’assistenza sanitaria, all’assistenza psicologica, nonché l’accesso al mercato del lavoro, indispensabile per garantire loro un’effettiva integrazione.</p>
    </intervention>
    <intervention id="2-141" speaker_id="28352" name="Zuzana Roithová" is_mep="True" mode="spoken">
      <p sl="cs">Sono lieta che la relazione della commissione per i diritti della donna e l’uguaglianza di genere abbia ricevuto un così ampio consenso nella votazione odierna. Mi rendo conto che sono innanzitutto gli Stati membri ad avere la responsabilità di assicurare alle imprenditrici condizioni sociali che siano alla pari con quelle di cui godono i dipendenti di sesso femminile. Ciò nondimeno, questa relazione indica chiaramente le linee che i paesi dovrebbero seguire. Non la ritengo una violazione della sussidiarietà, ma se qualcuno nutre dei dubbi si può avviare un riesame. Anche i parlamenti nazionali possono farlo, grazie al trattato di Lisbona. Sono curiosa di vedere se essi si avvarranno di questa possibilità o se si limiteranno a fare interminabili discorsi a vuoto.</p>
    </intervention>
    <intervention id="2-142" speaker_id="28276" name="Laima Liucija Andrikienė" is_mep="True" mode="spoken">
      <p sl="lt">Ho votato a favore della relazione e ritengo sia importante sottolineare che in media le donne nell’Unione europea vengono ancora oggi pagate meno per ogni ora di lavoro: il 17,4 per cento in meno degli uomini. Negli ultimi 15 anni questa disparità è stata ridotta solo leggermente, mentre in alcuni paesi si è addirittura aggravata. Sono d’accordo con la richiesta del Parlamento di redigere relazioni periodiche sul differenziale retributivo di genere nell’Unione europea e sono favorevole a tutte le misure volte a ridurre la discriminazione nei confronti delle donne nell’Unione europea.</p>
    </intervention>
    <intervention id="2-144" speaker_id="28352" name="Zuzana Roithová" is_mep="True" mode="spoken">
      <p sl="cs">Abbiamo approvato la controversa proposta perché la nostra commissione per il mercato interno e la protezione dei consumatori l’ha ampliata e rafforzata con l’introduzione anche per l’Unione europea dell’etichettatura del paese d’origine. Membri italiani hanno presentato ulteriori proposte alla sessione plenaria di oggi, tra le quali un ampliamento del regolamento che comprenda anche le calzature. Ho risolutamente appoggiato questa idea da tempo, ma deve essere redatta secondo uno standard elevato da parte della Commissione europea. Si tratta di risolvere le definizioni tecniche che il Parlamento stesso non può affrontare molto bene. Pertanto non ha votato a favore, ma allo stesso tempo vorrei chiedere alla Commissione di iniziare a lavorare immediatamente e di presentare la proposta.</p>
    </intervention>
    <intervention id="2-145" speaker_id="96709" name="Morten Løkkegaard" is_mep="True" mode="spoken">
      <p sl="da">Signora Presidente, vorrei solo dire che ho votato contro quelle parti della relazione che riguardano l’etichettatura “made in”, perché non credo che vi siano prove che dimostrino che i vantaggi sono superiori agli svantaggi. Credo che questa cosa inclini al protezionismo e trovo difficile approvarla. Ho quindi votato contro le parti in questione.</p>
    </intervention>
    <intervention id="2-147" speaker_id="96790" name="Marek Józef Gróbarczyk" is_mep="True" mode="spoken">
      <p sl="pl">Signora Presidente, ho deciso di approvare questa iniziativa che offre opportunità di sviluppo ad alcune regioni dell’Europa. Si dovrebbe prestare attenzione al fatto che in termini economici alcune zone nella stessa Europa stanno diventando regioni ultraperiferiche. Pertanto, programmi come questo hanno tra l’altro come obiettivo lo sviluppo delle aree in Europa, e mi auguro che promuovano lo sviluppo dell’agricoltura e anche del settore della pesca.</p>
    </intervention>
    <intervention id="2-148" speaker_id="28276" name="Laima Liucija Andrikienė" is_mep="True" mode="spoken">
      <p sl="en">Signora Presidente, desidero esprimere la mia preoccupazione circa la situazione dei produttori di banane delle isole Canarie, Guadalupe, Martinica e Madeira, che il trattato inserisce tra le regioni ultraperiferiche.</p>
      <p sl="en">La loro situazione è stata resa più difficile soprattutto perché l’Unione europea, nell’ambito dell’Organizzazione mondiale del commercio, ha concluso un accordo con i paesi latinoamericani per ridurre le tariffe sulle importazioni di banane provenienti da quella regione. Vorrei richiamare l’attenzione sul fatto che nel 2006 l’Unione europea ha riformato la propria organizzazione comune di mercato per le banane. Ha impegnato fondi di bilancio per gli aiuti ai produttori di banane di quelle regioni. Dalla riforma in poi, l’Unione europea ha stanziato 208 milioni di euro ogni anno per sostenere i produttori di banane delle Canarie, delle Antille francesi, di Madeira e, in misura minore, delle Azzorre.</p>
      <p sl="en">Anche se tale sostegno è una cosa positiva, per molti produttori di banane non sarà sufficiente. Quindi vorrei sollecitare le istituzioni competenti ad adottare le misure necessarie per garantire che le tradizionali branche dell’economia nell’Unione europea non vengano compromesse sul piano di obiettivi commerciali più strategici.</p>
    </intervention>
    <intervention id="2-149" speaker_id="28115" name="Mairead McGuinness" is_mep="True" mode="spoken">
      <p sl="en">Signora Presidente, sostengo questa relazione perché affronta la questione della diversità e della nostra politica agricola tra le regioni. Tuttavia vorrei commentare le note conclusive del Commissario Cioloş. Ha risposto alle preoccupazioni espresse sulla riapertura dei colloqui con i paesi del Mercosur e, anche se le sue parole hanno offerto qualche rassicurazione a coloro che ascoltavano – visto che ha detto che avrebbe fatto in modo di salvaguardare gli interessi e il modello agricolo dell’agricoltura europea – temo di non sentirmi tranquilla.</p>
      <p sl="en">Dai documenti della stessa Commissione europea emerge con molta chiarezza che, se verrà raggiunto un accordo, i produttori di carni bovine, di carne di pollame e di carni suine dell’Unione europea subiranno un contraccolpo negativo. Stiamo riaprendo i colloqui in un momento in cui ci accingiamo a riformare la politica agricola. Il bilancio è in pericolo. Forse non abbiamo un budget sufficiente eppure ci troviamo ad affrontare ulteriori sconvolgimenti dei prezzi e dei redditi agricoli. Ciò è insensato, e spero che il Commissario presti ascolto a queste opinioni.</p>
    </intervention>
    <intervention id="2-151" speaker_id="96661" name="Krisztina Morvai" is_mep="True" mode="spoken">
      <p sl="hu">Sono favorevole a questa relazione perché semplifica l’enorme onere amministrativo e burocratico che attualmente grava sugli agricoltori. Nutro grande fiducia che, a seguito della relazione, possa emergere una nuova forma di rapporto tra i funzionari responsabili dell’attuazione della politica agricola comune negli Stati membri, in particolare nei paesi post-comunisti come l’Ungheria, e gli agricoltori. Questo metterà fine a quella sorta di prassi in uso fino ad oggi che punisce, terrorizza e penalizza sistematicamente gli agricoltori. Mi auguro anche che si sviluppi finalmente una nuova forma di cooperazione tra funzionari e utenti. Penso che sia molto importante che la responsabilità non debba ricadere solo sugli agricoltori che finora hanno dovuto pagare sanzioni per ogni minimo incidente, ma che anche lo Stato si assuma tutte le responsabilità, come ad esempio quando la burocrazia ritarda i pagamenti dovuti agli agricoltori. Tanto gli agricoltori quanto gli utenti devono poter far valere il loro diritto a questi pagamenti in tribunale.</p>
    </intervention>
    <intervention id="2-152" speaker_id="28422" name="Alfredo Antoniozzi" is_mep="True" mode="spoken">
      <p sl="it">Ho votato a favore della relazione Ashworth perché ritengo che una semplificazione e uno snellimento delle procedure burocratiche relative alla PAC, politica agricola comune, siano non solo auspicabili, ma necessarie per far sì che gli agricoltori europei ne possano sfruttare appieno i benefici e non incorrere, come spesso accade, in difficoltà e lungaggini amministrative.</p>
      <p sl="it">Ritengo inoltre ampiamente condivisibile la volontà di assicurare una legislazione più chiara e più comprensibile, sia per le autorità competenti sia per gli agricoltori, di eliminare tutte le norme superflue e di promuovere lo scambio di buone prassi fra gli Stati membri e le autorità locali.</p>
    </intervention>
    <intervention id="2-153" speaker_id="96772" name="Peter Jahr" is_mep="True" mode="spoken">
      <p sl="de">Signora Presidente, la politica agricola comune deve essere costantemente controllata per la sua praticabilità, in quanto un’inutile burocrazia costa una grande quantità di tempo e denaro a noi e soprattutto ai nostri agricoltori. Elementi che non sono significativi e appropriati devono essere smantellati e semplificati. Questo è il caso in particolare delle norme di condizionalità, spesso molto complicate e controverse.</p>
      <p sl="de">Il nostro obiettivo dichiarato è quello di rendere più semplice e trasparente la politica agricola. Gli agricoltori dell’Unione europea devono tornare a poter trascorrere più tempo nei campi invece che dietro una scrivania. Spero davvero che la Commissione prenda atto di questo importante messaggio della nostra relazione e adotti provvedimenti per darvi seguito.</p>
    </intervention>
    <intervention id="2-154" speaker_id="96951" name="Diane Dodds" is_mep="True" mode="spoken">
      <p sl="en">Signora Presidente, ho votato a favore di questa relazione al pari di molti altri che si sono attivamente impegnati in favore degli agricoltori nelle proprie regioni. Una delle cose principali di cui sentiamo parlare continuamente è il livello di burocrazia che caratterizza il settore. Quindi un aspetto chiave della nuova PAC deve essere una riduzione della quantità di oneri e della burocrazia. La legislazione deve essere sensata per gli agricoltori, e non dobbiamo impedire agli agricoltori di praticare la produzione alimentare. Tuttavia, non è importante solo lo snellimento della legislazione ma anche la flessibilità per gli Stati membri e, soprattutto, con la Commissione e la Corte dei conti europea.</p>
      <p sl="en">La Corte dei conti europea mostra poca o nessuna flessibilità, e ancor meno senso comune, quando commina delle sanzioni. Questa legislazione ha bisogno di urgente attenzione ed è necessario introdurvi maggiore buon senso. E’ anche necessaria una revisione finanziaria per valutare il costo delle ispezioni presso le aziende agricole e la quantità di denaro recuperato con le sanzioni, per vedere se per il contribuente questo gioco valga effettivamente la candela.</p>
    </intervention>
    <intervention id="2-155" speaker_id="28115" name="Mairead McGuinness" is_mep="True" mode="spoken">
      <p sl="en">Signora Presidente, ritengo che quando abbiamo introdotto il disaccoppiamento degli aiuti pochi di noi abbiano compreso le implicazioni dell’inserimento della condizionalità incrociata nel pacchetto di regole che gli agricoltori devono ora rispettare. Penso che si tratti di più di 17 direttive diverse. Forse sarebbe opportuno che questo Parlamento si interrogasse sulla qualità del suo operato in materia di semplificazione legislativa.</p>
      <p sl="en">Tuttavia c’è un particolare settore di cui voglio parlare: l’ambito delle ispezioni. Abbiamo la generale sorveglianza sulla condizionalità incrociata da parte delle autorità competenti, ma gli agricoltori si trovano sempre più di fronte ad altri livelli e gradi di ispezioni da parte dei trasformatori, dei commercianti e di ogni altro genere: c’è bisogno di un po’ di coordinamento e non di una duplicazione delle funzioni ispettive. Queste non aggiungono alcun valore o alcun grado di tutela o di sicurezza del prodotto finale: aggiungono invece un’enorme quantità di burocrazia e di frustrazione per i produttori che sono tenuti ad avere ad accogliere e ringraziare tutti questi ispettori. Sono favorevole a questa relazione.</p>
    </intervention>
    <intervention id="2-156" speaker_id="28316" name="Hannu Takkula" is_mep="True" mode="spoken">
      <p sl="fi">Signora Presidente, in primo luogo, desidero ringraziare il relatore, onorevole Ashworth, per la sua eccellente relazione. A mio avviso, vi è adesso un’ottima ragione per focalizzare l’attenzione sulla nostra capacità di semplificare i processi che riguardano l’agricoltura nell’Unione europea. Si potrebbe dire che la giungla dei pagamenti è tale che il normale imprenditore, che sia al nord o all’est della Finlandia, oppure altrove in Europa, è poco incline ad addentrarvisi. Abbiamo quindi bisogno di modelli chiari, funzionali e comprensibili. Abbiamo anche bisogno di ristabilire la fiducia tra agricoltori e governo in modo da poter fare dei passi in avanti.</p>
      <p sl="fi">Al momento la politica agricola dell’Unione europea è un tale caos, con i suoi 27 diversi paesi e le 27 differenti culture, che è difficile intravedere un futuro che non sia basato sulla semplificazione e la chiarezza dei sistemi. La relazione presentata dall’onorevole Ashworth è un ottimo passo in questa direzione, e spero che saremo in grado di continuare su questa strada: istruzioni e orientamenti chiari e semplici in materia di agricoltura, ora e in futuro.</p>
    </intervention>
    <intervention id="2-157" speaker_id="96668" name="Seán Kelly" is_mep="True" mode="spoken">
      <p sl="en">Signora Presidente, credo che avere oggi al Parlamento una relazione che inizia con la parola “semplificazione” faccia tirare a tutti un sospiro di sollievo. Certo, è un fatto che in sé non dovrebbe essere necessario ma che lascia intendere come fino ad ora la legislazione sia stata troppo complicata.</p>
      <p sl="en">Tutto quello che comporta un approccio educativo a un particolare argomento dovrebbe portare alla semplificazione piuttosto che alla complicazione. Fino ad ora ci sono state troppe complicazioni, come ben sa chiunque abbia partecipato alle riunioni degli agricoltori. Gli agricoltori hanno completamente perso la bussola di fronte alla quantità di moduli che devono compilare e allo strapotere delle ispezioni che devono sopportare.</p>
      <p sl="en">Quindi accolgo con favore questa proposta. Ovviamente va detto anche che non è quello che si scrive nei moduli a decidere come si coltiva in realtà la terra. E’ il modo in cui i contadini trattano i loro animali e in cui coltivano i loro terreni che ci offre la tracciabilità, la rendicontazione, la sicurezza e la qualità alimentare di cui abbiamo bisogno.</p>
      <p sl="en">Dunque questo è un passo nella giusta direzione. Spero che avremo molte proposte in questo senso e che, un giorno, non sia più necessario chiedere l’introduzione della parola “semplificazione”, perché essa dovrebbe trovarvisi già automaticamente.</p>
    </intervention>
    <intervention id="2-159" speaker_id="28314" name="Anneli Jäätteenmäki" is_mep="True" mode="spoken">
      <p sl="fi">Signora Presidente, ho votato a favore della relazione, ma ho sbagliato il mio voto sull’importantissimo articolo 34, secondo l’emendamento 5. E’ molto importante chiarire la dimensione di questa “impronta di carbonio” e, inoltre, indagarne i costi. E’ ora che il Parlamento europeo prenda una posizione univoca, e sono molto contento che il nuovo governo del Regno Unito abbia deciso che la questione sia affrontata nel quadro del suo programma. Mi auguro che anche gli altri Stati membri se ne facciano carico. E’ una questione di ambiente, ed è una questione di costi. Finché il Parlamento europeo sarà in grado di spendere tanto denaro come accade oggi in un impegno di questa natura, continueremo ad ignorare la crisi economica.</p>
    </intervention>
    <intervention id="2-161" speaker_id="97086" name="Sonia Alfano" is_mep="True" mode="spoken">
      <p sl="it">Allora, per quanto riguarda la relazione Ţicău io ho votato a favore della posizione comune per l’aggiornamento della direttiva sull’efficienza energetica nel settore dell’edilizia, perché l’obiettivo è di far partire dalla fine del 2020 tutti gli edifici di nuova costruzione che abbiano un bilancio energetico pari a zero e deve essere perseguito con forza dalle Istituzioni europee. C’è un impegno comune da parte dell’Europa, forte è la convinzione che per il futuro prossimo non bisognerà produrre più energia bensì utilizzare meglio quella prodotta.</p>
      <p sl="it">Il risparmio energetico e l’efficienza energetica rappresentano a tutti gli effetti una fonte di produzione di energia, non dobbiamo attendere dieci anni per muoverci in questa direzione, bisognerebbe che gli Stati membri si impegnassero da subito nel raggiungere gli obiettivi di efficienza energetica utilizzando quelle risorse finanziarie destinate ad oggi alla produzione di maggiori quantità di energie.</p>
      <p sl="it">Ricordo in particolare lo scellerato avvio del programma nucleare in Italia a danno e a rischio della salute dei cittadini e dell’ambiente con un enorme dispendio di risorse pubbliche e per produrre tra non meno di vent’anni quella quantità di energia di cui non avremmo bisogno se investissimo sin da subito le stesse risorse sull’efficienza energetica. Investimenti verdi, non scorie radioattive per i nostri figli!</p>
      <p sl="it">Passo adesso alla dichiarazione di voto per la relazione Rühle.</p>
    </intervention>
    <intervention id="2-163" speaker_id="97086" name="Sonia Alfano" is_mep="True" mode="spoken">
      <p sl="it">L’ho votata favorevolmente perché ritengo importante che il Parlamento sostenga la semplificazione e la razionalizzazione della disciplina relativa agli appalti pubblici. Questo renderà più agevole il lavoro sia delle amministrazioni sia delle imprese e in particolare delle PMI, che verranno facilitate a partecipare alle gare.</p>
      <p sl="it">Ritengo fondamentale il riferimento all’utilizzo degli appalti pubblici come strumento per incoraggiare percorsi di sviluppo sostenibile attraverso l’introduzione di criteri ambientali e sociali all’interno dei bandi. Penso inoltre che sia dovere di questo Parlamento e delle Istituzioni europee, specie con riferimento agli appalti pubblici, quello di promuovere in maniera insistente una sempre più completa e ampia trasparenza rispetto all’utilizzo del denaro pubblico attraverso tutti i mezzi possibili, soprattutto Internet.</p>
      <p sl="it">Il controllo da parte dei cittadini rappresenta un apporto fondamentale per un utilizzo dei fondi pubblici che sia nell’interesse reale della collettività e per combattere, come ci ricorda la commissione per lo sviluppo regionale, l’elevata corruzione a livello di autorità locali e regionali.</p>
    </intervention>
    <intervention id="2-164" speaker_id="28352" name="Zuzana Roithová" is_mep="True" mode="spoken">
      <p sl="cs">Gli appalti pubblici sono purtroppo un ambito in cui si registra uno dei massimi livelli di corruzione. Ho sostenuto volentieri la relazione di Heide Rühle che chiede una semplificazione degli appalti pubblici. Al tempo stesso, però, mi piacerebbe sottolineare che fino a quando la Commissione non metterà a disposizione del pubblico un portale contenente informazioni sui contratti sospetti finanziati dall’Unione europea, non cambierà molto. La concorrenza non sarà efficiente, equa e accessibile alle piccole e medie imprese. Sto parlando per esempio del monitoraggio e dell’analisi di un prezzo di riferimento per un chilometro di autostrada, della pubblicazione dei nomi dei veri proprietari delle imprese aggiudicatarie, comprese le controllate di società capogruppo, e anche dei nomi delle aziende che ottengono ripetutamente gli appalti, in modo che possano essere oggetto di indagine da parte dei mezzi di informazione e del pubblico.</p>
    </intervention>
    <intervention id="2-166" speaker_id="28115" name="Mairead McGuinness" is_mep="True" mode="spoken">
      <p sl="en">Signora Presidente, avrei desiderato parlare anche di efficienza energetica, ma a quanto pare la regola è che se non ci sono emendamenti non si possono pronunciare dichiarazioni di voto orali, quindi ne presenterò una scritta.</p>
      <p sl="en">In merito alla relazione Keller, voglio affermare qui con molta chiarezza che la respingo sulla base dei paragrafi 44 e 45 e del considerando I. Ritengo molto preoccupante il paragrafo 44.</p>
      <p sl="en">Inoltre, dove si riunisce questo Parlamento? L’anno scorso e l’anno prima, abbiamo insistito perché la Commissione adottasse misure per aiutare i produttori di latte in tutta l’Unione europea che si trovavano in una situazione disastrosa. Come misura d’emergenza la Commissione ha risposto con i rimborsi all’esportazione. Le uniche persone che se ne sono lamentate con me venivano dalla Nuova Zelanda, che non è un paese in via di sviluppo. Penso che inserire questi paragrafi nella presente relazione, peraltro lodevole, renda un cattivo servizio al Parlamento e ai produttori di tutta l’Unione europea, che lottano per sopravvivere. In Europa stiamo riducendo la produzione. Ciò produce delle conseguenze per il mondo in via di sviluppo. Noi dobbiamo ascoltarlo.</p>
    </intervention>
    <intervention id="2-167" speaker_id="4544" is_mep="True" mode="spoken" role="Presidente">
      <p sl="unknown">Onorevole McGuinness, lei ha ragione in merito al regolamento. Avevo pensato che l’onorevole Alfano stesse per pronunciarsi in maniera simile all’onorevole Jäätteenmäki ma in realtà tale relazione non avrebbe dovuto essere oggetto di alcune dichiarazioni di voto. Lei ha ragione.</p>
    </intervention>
    <intervention id="2-168" speaker_id="96668" name="Seán Kelly" is_mep="True" mode="spoken">
      <p sl="en">Signora Presidente, voglio solo dire che sono d’accordo con la mia collega onorevole McGuinness. Abbiamo incontrato delle difficoltà con alcune delle proposte presentate qui e per questa ragione non abbiamo seguito la linea del PPE come normalmente facciamo. Credo che l’onorevole McGuinness ne abbia spiegato la ragione. Capisco e condivido anche quello che ha detto e quindi spero che anche il PPE lo capirà.</p>
    </intervention>
    <intervention id="2-170" speaker_id="96809" name="Peter van Dalen" is_mep="True" mode="spoken">
      <p sl="nl">Signora Presidente, ho votato a favore della relazione Ranner per il fatto che essa offre una buona soluzione al problema dei tempi di guida e di riposo nel campo del trasporto su strada. Questa soluzione risiede nell’armonizzazione e nell’interpretazione della normativa. La si può trovare al paragrafo 17, come modificato.</p>
      <p sl="nl">La Commissione europea, in collaborazione con la confederazione delle organizzazioni per il rafforzamento del trasporto su strada (CORTE), Tispol (rete europea di polizia stradale) ed Euro Contrôle Route (l’organizzazione europea degli addetti al controllo dei trasporti), deve produrre un’interpretazione articolo per articolo dell’applicazione della normativa. Inoltre, questa interpretazione deve essere chiara, e nota, a tutti gli interessati all’applicazione della legislazione sulle strade d’Europa.</p>
      <p sl="nl">Apprezzo anche il paragrafo 27 emendato e invito tutti gli autisti ad utilizzare lo sportello reclami per le multe spropositate presso l’Euro Contrôle Route. Le cose devono cambiare in Europa in termini di tempi di guida e di riposo per gli autisti, ed è quindi necessario un sistema che fornisca una prova. Vi incoraggio pertanto a presentare i vostri reclami a questo sportello messo a disposizione da Euro Contrôle Route.</p>
    </intervention>
    <intervention id="2-171" speaker_id="28422" name="Alfredo Antoniozzi" is_mep="True" mode="spoken">
      <p sl="it">Signora Presidente, la relazione del collega sottolinea in maniera precisa come ci siano ancora delle notevoli discrepanze nel trattamento delle gravi infrazioni delle norme in materia sociale nel trasporto stradale tra i vari Stati membri. Sono pertanto favorevole alle misure proposte nel testo in questione per ciò che riguarda l’armonizzazione e l’equiparazione delle infrazioni e delle relative sanzioni a livello europeo e all’eventuale istituzione di uno strumento di coordinamento a livello dell’Unione europea.</p>
    </intervention>
    <intervention id="2-174" speaker_id="28255" name="Andreas Mölzer" is_mep="True" mode="written">
      <p sl="it">Avvengono ancora troppi incidenti sulle strade d’Europa. Il fenomeno è collegato al volume di traffico in crescita ma anche alle eccessive pressioni sugli utenti della strada a causa dello stress professionale o privato e della stanchezza, come pure alla confusa massa di segnali stradali, cartelloni pubblicitari, ecc. Non dobbiamo nemmeno dimenticare che, specie in caso di incidenti con morti o feriti gravi, il traffico pesante svolge un ruolo negativo.</p>
      <p sl="it">Per il bene dell’ambiente, dobbiamo finalmente attuare idee che vengono apprezzate solo a parole, come il trasferimento del trasporto merci sulle rotaie, ma dobbiamo anche adottare intelligenti misure per il traffico come il semaforo graduale. Le zone a traffico ridotto, i divieti di circolazione nei centri delle città e misure simili non sono ancora state sufficientemente studiate e quindi non devono essere applicate su larga scala. Ci sono una serie di problemi che questa relazione semplicemente non analizza in modo sufficientemente dettagliato, e quindi io ho votato “no”.</p>
    </intervention>
    <intervention id="2-176" speaker_id="1892" name="Carlos Coelho" is_mep="True" mode="written">
      <p sl="it">La presente proposta fa parte delle iniziative legislative dell’Unione rivolte all’instaurazione di un sistema europeo d’asilo. Questo Ufficio europeo di sostegno per l’asilo deve quindi fornire agli Stati membri l’assistenza di esperti e contribuire all’applicazione di una politica d’asilo comune europea coerente e di qualità.</p>
      <p sl="it">Senza dubbio, la creazione di questo nuovo ufficio rappresenta un valore aggiunto per il rafforzamento della fiducia reciproca e la condivisione delle responsabilità tra gli Stati membri. Esso dovrà agevolare lo scambio di informazioni, analisi ed esperienze, organizzare attività di formazione e sviluppare una cooperazione concreta tra le amministrazioni incaricate di esaminare le richieste di asilo. E’ importante affrontare le divergenze significative nei processi decisionali dei 27 Stati membri per quanto riguarda le richieste di protezione internazionale introducendo una certa convergenza nel modo in cui gli Stati membri analizzano e rispondono a tali richieste.</p>
      <p sl="it">Sono favorevole alla proposta del relatore di includere l’offerta di un sostegno in materia di reinsediamento. Sono d’accordo che le necessarie modifiche al bilancio del Fondo europeo per i rifugiati assicureranno nelle sue fasi iniziali adeguati finanziamenti per la nuova agenzia.</p>
    </intervention>
    <intervention id="2-177" speaker_id="96977" name="Diogo Feio" is_mep="True" mode="written">
      <p sl="it">Le questioni relative all’immigrazione e soprattutto al diritto di asilo sono particolarmente delicate. Che questo diritto venga riconosciuto o meno ai cittadini non comunitari può avere effetti drammatici sulla loro vita, per cui la decisione deve essere presa con serietà, deve essere considerata con attenzione e trattata con umanità. Credo che sia una questione di buon senso ritenere inaccettabile una politica di porte aperte, priva di alcun criterio che limiti l’accesso al territorio dell’Unione, ma che sia intollerabile una politica che vieti assolutamente l’ingresso. E’ necessario trovare un giusto equilibrio per conciliare i legittimi interessi e le preoccupazioni dei cittadini degli Stati membri con le esigenze di coloro che cercano di ottenere l’asilo.</p>
      <p sl="it">L’istituzione di un Ufficio europeo di sostegno per l’asilo potrebbe costituire un passo importante verso l’adozione di buone pratiche in questo settore, rafforzando la maggiore fiducia reciproca tra gli Stati membri con un conseguente miglioramento dello scambio di informazioni.</p>
      <p sl="it">Tuttavia gli Stati membri devono continuare ad avere libertà d’azione per quanto riguarda la scelta se ammettere o meno coloro che chiedono asilo sul loro territorio. Vorrei anche sottolineare che l’Unione europea non deve nascondere il fatto che gli interessi dei suoi Stati membri in questo settore non sono assolutamente convergenti.</p>
    </intervention>
    <intervention id="2-999" speaker_id="96899" name="José Manuel Fernandes" is_mep="True" mode="written">
      <p sl="it">Il compito dell’Ufficio europeo di sostegno per l’asilo è di fornire un aiuto qualificato che contribuisca all’applicazione di una politica comune per l’asilo europeo che sia coerente e di alto profilo. Questo ufficio consente lo sviluppo della fiducia reciproca e la condivisione delle responsabilità, e sarà responsabile del coordinamento dello scambio di informazioni e di altre azioni da parte degli Stati membri in materia di reinsediamento. In quanto promotore dei valori della dignità umana, che costituiscono aspetti fondamentali della libertà, della democrazia e dello sviluppo socio-economico nel contesto dell’attuale panorama globale, l’Unione europea deve svolgere in materia di asilo il ruolo di apripista e di esempio per gli altri. La creazione di un Ufficio europeo, per sostenere gli Stati membri in questo settore di intervento nei confronti dei cittadini di paesi terzi, sarà un fattore determinante per applicare un sistema europeo comune di asilo e per la solidarietà degli Stati membri, in un’azione coerente che sia in linea con i valori e i principi del progetto di costruzione dell’Europa. Chiedo che vengano garantiti rapidamente i meccanismi e le risorse necessarie per istituire l’Ufficio europeo di sostegno per l’asilo.</p>
    </intervention>
    <intervention id="2-998" speaker_id="96952" name="Sylvie Guillaume" is_mep="True" mode="written">
      <p sl="it">Ho votato a favore della creazione di un Ufficio europeo di sostegno per l’asilo con la speranza che esso apporterà un sensibile valore aggiunto all’attuale sistema europeo di asilo, il quale oggi è chiaramente sbagliato. Certo, mi sarebbe piaciuto che il mandato di questo Ufficio fosse più ambizioso e costituisse lo strumento attraverso il quale venga finalmente istituita la solidarietà obbligatoria tra Stati membri, in modo da porre fine alla lotteria del diritto di asilo. Questo rimarrà un pio desiderio fino a quando non verranno adottate procedure di asilo comuni. Speriamo che questo Ufficio possa almeno avere il merito di contribuire a migliorare l’identificazione delle questioni e dei problemi relativi all’asilo, al fine di garantire la migliore protezione possibile per le persone vittime di persecuzioni che cercano rifugio nei nostri paesi.</p>
    </intervention>
    <intervention id="2-178" speaker_id="96823" name="Petru Constantin Luhan" is_mep="True" mode="written">
      <p sl="it">Ho votato a favore dell’istituzione di un Ufficio europeo di sostegno per l’asilo in quanto, nel caso degli Stati membri il cui sistema nazionale d’asilo si trova sotto pressione, questo Ufficio sarà in grado di favorire l’attuazione di meccanismi di solidarietà intesi a promuovere una migliore ridistribuzione dei beneficiari della protezione internazionale da quegli Stati membri verso altri, garantendo al tempo stesso che non si compiano abusi con i sistemi d’asilo. Accolgo con favore il fatto che l’Ufficio europeo di sostegno per l’asilo coordinerà le azioni di assistenza congiunta degli Stati membri che si trovano ad affrontare situazioni specifiche, come il grande afflusso di cittadini di paesi terzi che hanno bisogno di protezione internazionale.</p>
      <p sl="it">E’ per noi di vitale importanza armonizzare tanto le nostre leggi quanto le prassi in materia di asilo. L’Ufficio europeo di sostegno per l’asilo individuerà le buone pratiche, organizzerà corsi di formazione a livello europeo e migliorerà l’accesso a informazioni precise sui paesi di origine. Inoltre, ritengo che le attività dell’Ufficio europeo di sostegno per l’asilo debbano comprendere altresì l’elaborazione di linee guida volte a facilitare una valutazione più equa delle domande di asilo, nonché la conformità del monitoraggio e il rispetto della pertinente normativa comunitaria.</p>
    </intervention>
    <intervention id="2-179" speaker_id="4462" name="Clemente Mastella" is_mep="True" mode="written">
      <p sl="it">Siamo convinti del valore aggiunto che l’Ufficio europeo di sostegno per l’asilo rappresenterà per lo sviluppo della fiducia reciproca, della condivisione delle responsabilità, politiche ed economiche. Gli Stati membri dell’UE devono ancora trovare un accordo finale sul trattamento da riservare ai rifugiati, sul profilo delle persone cui riconoscere tale status e, soprattutto, devono superare le riserve di alcuni governi sulla questione degli eventuali costi.</p>
      <p sl="it">Quest’Ufficio avrà il compito di fornire assistenza specializzata, avrà un ruolo di coordinamento, di scambio di informazioni e di azioni relative al reinsediamento dei profughi. Gestirà programmi di formazione rivolti ai responsabili nazionali del settore, contribuendo a una maggiore armonizzazione delle diverse prassi nazionali. Fondamentale sarà la prerogativa riservata a noi deputati di nominare il suo direttore esecutivo.</p>
      <p sl="it">Ritengo doveroso sottolineare la nostra richiesta di apportare le necessarie modifiche al bilancio del Fondo europeo per i rifugiati, allo scopo di assicurare un adeguato finanziamento alla nuova agenzia. La maggiore questione politica resta il rapporto tra solidarietà umana e ripartizione degli oneri finanziari: l’UE è chiamata a sostenere efficacemente quegli Stati che sono maggiormente colpiti dai flussi migratori e da un numero elevato di richiedenti asilo, con pressioni specifiche e spesso sproporzionate rispetto alla loro dimensione nazionale.</p>
    </intervention>
    <intervention id="2-997" speaker_id="96978" name="Nuno Melo" is_mep="True" mode="written">
      <p sl="it">Nel contesto di un argomento così delicato, relativo ai diritti umani, la creazione di un Ufficio europeo di sostegno per l’asilo è importante per consentire un’assistenza specializzata a livello europeo che definisca una comune politica europea d’asilo coerente e di alto profilo. Per questa ragione ho votato come ho fatto.</p>
    </intervention>
    <intervention id="2-180" speaker_id="28255" name="Andreas Mölzer" is_mep="True" mode="written">
      <p sl="it">L’Ufficio europeo di sostegno per l’asilo potrebbe rappresentare un’istituzione di grande utilità, in particolare se esso assumerà un ruolo di coordinamento in materia di rimpatrio, accelerando di conseguenza le misure di rimpatrio. Come risultato, tale aiuto sarebbe utile anche per il reinsediamento. La presente relazione considera solo come un problema secondario questo elemento, che ritengo molto importante. Contiene invece numerose proposte burocratiche che si tradurranno in un apparato pletorico e in una lenta attuazione delle misure. Mi sono quindi astenuto dal voto.</p>
    </intervention>
    <intervention id="2-181" speaker_id="97197" name="Alfredo Pallone" is_mep="True" mode="written">
      <p sl="it">Esprimo sostegno alla proposta volta alla creazione di un Ufficio Europeo di sostegno in materia di asilo. Quest’Ufficio, inizialmente finanziato attraverso il Fondo europeo per i rifugiati, avrà il compito di fornire assistenza specializzata necessaria all’attivazione di una politica comune in materia di asilo e coordinerà gli scambi di informazioni e di azioni relative al reinsediamento dei profughi. In attuazione dei principi di trasparenza e di controllo democratico, spetterà al Parlamento europeo la nomina del suo direttore esecutivo. La solidarietà intracomunitaria si attuerà sulla base di un accordo fra gli Stati membri e con il consenso dell’interessato. Plaudo, poi, alla Istituzione del forum consultivo, voluto grazie alla spinta di noi deputati, volto ad assicurare uno stretto dialogo tra l’Ufficio di sostegno e le diverse parti interessate.</p>
    </intervention>
    <intervention id="2-182" speaker_id="96900" name="Georgios Papanikolaou" is_mep="True" mode="written">
      <p sl="it">Oggi, stiamo dando il via libera alla creazione di un Ufficio europeo di sostegno per l’asilo. Ciò avrà molteplici vantaggi. L’Ufficio europeo di sostegno per l’asilo darà un decisivo contributo all’integrazione di un comune spazio europeo di asilo. Sarà presto messo in funzione un organismo che coordinerà e rafforzerà la cooperazione tra gli Stati membri sulle questioni dell’asilo attraverso la promozione di un riallineamento delle divergenti pratiche nazionali. L’Ufficio contribuirà inoltre a promuovere la convergenza tra le disposizioni regolamentari in materia di diritto d’asilo che si applicano nell’Unione europea. Considerati tutti questi benefici e il consenso sia degli Stati membri sia delle istituzioni europee sull’istituzione dell’Ufficio europeo, ho votato con piacere a favore della sua istituzione.</p>
    </intervention>
    <intervention id="2-996" speaker_id="28422" name="Alfredo Antoniozzi" is_mep="True" mode="written">
      <p sl="it">Sebbene il voto favorevole a questa relazione sia un atto dovuto, visto che con l’entrata in vigore del trattato di Lisbona si sono resi necessari alcuni adeguamenti concernenti la base giuridica e gli atti delegati, vorrei sottolineare l’importanza che riveste l’efficienza energetica nel campo dell’edilizia nel raggiungimento entro il 2020 dell’obiettivo UE della riduzione del 20% del consumo energetico e delle emissioni di CO2 e dell’aumento del 20% della produzione di energia da fonti rinnovabili. Come noto, infatti, nei centri urbani gli obiettivi in materia di efficienza energetica e il taglio delle emissioni dipende soprattutto dal miglioramento dell’efficienza energetica degli edifici esistenti e di quelli in costruzione.</p>
      <p sl="it">Tuttavia ritengo che la direttiva fissi degli obiettivi molto ambiziosi che le amministrazioni comunali faranno fatica a raggiungere senza l’apporto di strumenti di finanziamento, anche di fonte comunitaria. Penso soprattutto all’enorme opera di recupero energetico dello stock di edifici già esistenti come quello dell’edilizia popolare, il cui rinnovo energetico (che aiuterebbe le famiglie a ridurre le spese delle bollette) richiederà un notevole impegno economico da parte dei comuni.</p>
    </intervention>
    <intervention id="2-995" speaker_id="96862" name="Sophie Auconie" is_mep="True" mode="written">
      <p sl="it">Lo scopo di questo ambizioso testo è di favorire la costruzione/ristrutturazione di edifici secondo norme che siano maggiormente ecocompatibili, in quanto miranti ad una più elevata efficienza energetica. Ho votato risolutamente a favore della sua adozione. Con questo tipo di iniziativa, l’Unione europea dà prova del suo ruolo di leader nel settore dello sviluppo sostenibile. La direttiva è un buon compromesso tra incentivazione e restrizioni in favore di un’edilizia responsabile dal punto di vista ambientale.</p>
    </intervention>
    <intervention id="2-994" speaker_id="96867" name="Maria Da Graça Carvalho" is_mep="True" mode="written">
      <p sl="it">Il settore edilizio è responsabile del 40 per cento del consumo energetico dell’Unione europea e del 35 per cento delle sue emissioni. Questa normativa prevede che entro il 2020 le nuove costruzioni debbano avere un consumo energetico quasi pari a zero e che la ristrutturazione degli edifici esistenti soddisfi dei requisiti minimi di rendimento energetico. Questa normativa contribuirà pertanto a ridurre la dipendenza energetica in Europa, con una riduzione delle emissioni di CO2 , il miglioramento della qualità dell’aria interna ed esterna, e un aumento del benessere nelle città. L’incentivo a migliorare le prestazioni energetiche degli edifici rappresenta anche l’occasione per riqualificare le nostre città in quanto contribuisce al turismo, alla creazione di posti di lavoro e a una crescita economica sostenibile nell’Unione europea. Tuttavia tale riqualificazione richiede un incremento degli investimenti pubblici e privati. Stiamo parlando di investimenti pubblici che hanno una ricaduta diretta sulla creazione di posti di lavoro e sul coinvolgimento delle piccole e medie imprese; un programma di rigenerazione urbana che sarà favorevole alla ripresa economica. Chiedo pertanto alla Commissione e agli Stati membri di utilizzare i fondi strutturali per riqualificare gli edifici in termini ambientali ed energetici, con questo finanziamento utilizzato come catalizzatore del finanziamento privato. Chiedo inoltre che si elabori un modello appropriato per il finanziamento della ristrutturazione degli edifici esistenti.</p>
    </intervention>
    <intervention id="2-993" speaker_id="4335" name="Marielle De Sarnez" is_mep="True" mode="written">
      <p sl="it">Trascorriamo il 50 per cento della vita nelle nostre case. Oggi il 30 per cento delle case esistenti in Europa sono malsane, anche se vi è grande disparità tra i vari Stati membri. E’ quindi importante non solo promuovere la sostenibilità dei nuovi edifici, ma anche favorire la sostenibilità delle ristrutturazioni. Accolgo con favore questa nuova normativa che aiuterà i consumatori a ridurre le bollette energetiche e l’intera Unione europea a raggiungere il proprio obiettivo climatico di ridurre i consumi energetici del 20 per cento nell’arco di 10 anni. Gli Stati membri dovranno adeguare i propri regolamenti edilizi in modo che tutti gli edifici costruiti a partire dalla fine del 2020 siano conformi alle norme di risparmio energetico. Gli edifici esistenti dovranno se possibile essere migliorati. Per il Movimento democratico, la questione abitativa è anche questione di urbanistica e di qualità costruttiva. Dobbiamo dare la priorità al modo in cui vengono progettate le nostre case. Dobbiamo quindi favorire la ristrutturazione del nostro patrimonio edilizio, per esempio attraverso una modulazione delle tasse di proprietà a seconda del rendimento energetico degli edifici. Invitiamo pertanto gli Stati membri a istituire un sistema fiscale che sia orientato a incoraggiare tutte le parti interessate a comportarsi in modo più ecologicamente responsabile.</p>
    </intervention>
    <intervention id="2-184" speaker_id="96859" name="Ioan Enciu" is_mep="True" mode="written">
      <p sl="it">Ritengo che questa relazione sia utile per il futuro del settore energetico dell’Unione europea, a condizione che gli obiettivi delineati in essa siano realizzabili e compatibili con la situazione finanziaria di tutti gli Stati membri. Accolgo con favore gli obiettivi adottati dal Consiglio in data 14 aprile 2010 sulla necessità di ridurre le notevoli disparità tra gli Stati membri in termini di rendimento termico degli edifici, così come l’obiettivo proposto di raggiungere entro il 31 dicembre 2020 un consumo energetico zero per tutti gli edifici, sulla base di progressi graduali adottati dagli Stati membri nel 2015 e nel 2018. Tuttavia, la Commissione e il Consiglio devono tenere presente che molti Stati membri stanno ancora affrontando la recessione economica e avranno bisogno di un sostegno finanziario e logistico per raggiungere gli obiettivi proposti. In futuro la Commissione dovrà prendere in considerazione l’elaborazione di un piano finanziario di intervento basato sulla assegnazione di fondi per lo sviluppo per sostenere gli Stati membri che non sono in grado di stanziare i fondi necessari, in particolare per i lavori di ristrutturazione. Questa misura deve essere considerata vantaggiosa per i cittadini comuni dato che sono essi a sostenere il peso di una parte dei costi di ristrutturazione.</p>
    </intervention>
    <intervention id="2-992" speaker_id="28310" name="Edite Estrela" is_mep="True" mode="written">
      <p sl="it">Ho votato a favore della raccomandazione sul rendimento energetico degli edifici, perché presenta proposte ambiziose e realizzabili per una riduzione del 20 per cento dei consumi energetici e delle emissioni di CO2 nei settori non coperti dal sistema di scambio delle emissioni entro il 2020. La presente direttiva avrà un effetto diretto sulla vita dei cittadini europei, dato che aiuterà i consumatori a ridurre le spese energetiche e allo stesso tempo potrà contribuire a creare milioni di posti di lavoro in tutta l’Unione europea attraverso gli investimenti previsti per il miglioramento dell’efficienza energetica e per l’uso di fonti energetiche rinnovabili.</p>
    </intervention>
    <intervention id="2-185" speaker_id="96977" name="Diogo Feio" is_mep="True" mode="written">
      <p sl="it">Nel 2008 l’Unione europea si è impegnata a una riduzione del 20 per cento del consumo energetico entro il 2020 e perché il 20 per cento dell’energia consumata provenga da fonti rinnovabili. Il miglioramento del rendimento energetico degli edifici è il modo più efficace per ridurre del 20 per cento il consumo di energia e delle emissioni per i settori al di fuori del sistema di scambio di emissioni. Inoltre, il risparmio energetico per l’efficienza energetica riguarda in media il 30 per cento degli edifici convenzionali.</p>
      <p sl="it">Il 13 novembre 2008 la Commissione ha presentato la sua proposta di modifica della direttiva 2002/91/CE sul rendimento energetico degli edifici. Queste modifiche avranno effetti significativi sulla vita dei cittadini europei in quanto avranno conseguenze immediate per gli edifici in cui vivono, e creeranno la necessità di individuare e sviluppare tecnologie più efficienti nel settore delle costruzioni. Inoltre, questa strategia creerà posti di lavoro e contribuirà alla crescita sostenibile. Visto che il progetto attuale è basato sull’accordo raggiunto nel novembre 2009 tra il Parlamento e il Consiglio, sono favorevole alla proposta del relatore.</p>
    </intervention>
    <intervention id="2-991" speaker_id="96899" name="José Manuel Fernandes" is_mep="True" mode="written">
      <p sl="it">L’adozione di questa direttiva in materia di rendimento energetico degli edifici è un passo importante verso la riduzione delle emissioni europee di CO2 e della dipendenza energetica. Questi fattori sono sempre più decisivi per la qualità della vita dei cittadini europei e per la competitività della nostra economia e organizzazione sociale. Dato che il settore edilizio è responsabile del 40 per cento del consumo energetico e del 35 per cento delle emissioni totali di CO2 , l’autosufficienza e il miglioramento del rendimento energetico degli edifici ristrutturati stanno assumendo un’importanza decisiva per la capacità dell’Unione europea di conseguire entro il 2020 l’obiettivo di una riduzione del 20 per cento del consumo energetico e un aumento del 20 per cento dell’impiego di fonti rinnovabili di energia e dell’efficienza energetica. Oltre ad aiutare i consumatori privati e i servizi pubblici a ridurre i costi energetici, si spera che l’applicazione di questa nuova normativa possa contribuire a combattere la crisi nel settore dell’edilizia civile e che possa contribuire a sviluppare programmi di rigenerazione urbana che avranno un effetto positivo sul miglioramento della qualità della vita e del benessere dei cittadini.</p>
    </intervention>
    <intervention id="2-186" speaker_id="4466" name="Ilda Figueiredo" is_mep="True" mode="written">
      <p sl="it">Il miglioramento del rendimento energetico degli edifici è particolarmente importante per aumentare l’efficienza energetica generale dell’Unione europea e per la riduzione delle emissioni dei gas serra. Se l’Unione europea vuole raggiungere gli obiettivi che si propone, ridurre il consumo energetico del 20 per cento, per garantire che il 20 per cento del consumo di energia provenga da fonti rinnovabili e per aumentare l’efficienza energetica del 20 per cento entro il 2020, dovrà assumersi un impegno significativo per le prestazioni energetiche degli edifici.</p>
      <p sl="it">L’accordo politico raggiunto tra Parlamento e Consiglio ha portato al chiarimento degli aspetti tecnici e dei requisiti minimi di rendimento energetico a seconda dell’età di un edificio e se è stato o meno ristrutturato, della valutazione del ruolo degli enti locali e regionali, e del sostegno per le autorità pubbliche nell’applicazione delle raccomandazioni.</p>
      <p sl="it">Tuttavia abbiamo ancora qualche preoccupazione per quanto riguarda un ruolo rafforzato della Commissione nella valutazione dei piani nazionali e dei rapporti di ispezione, nonché degli adeguamenti al trattato di Lisbona, che concentrano maggiori poteri alla Commissione attraverso i cosiddetti “atti delegati”.</p>
    </intervention>
    <intervention id="2-187" speaker_id="28379" name="Adam Gierek" is_mep="True" mode="written">
      <p sl="it">I fattori che influenzano le prestazioni energetiche sono: 1. la conversione di una forma di energia in un altra in modo che possa essere destinata a un uso specifico. Più lunga è la catena delle conversioni, maggiore è la perdita. In pratica ciò riguarda soprattutto il flusso di energia termica liberata da fonti di energia primaria. Gran parte di questa si disperde nell’ambiente. Questo effetto può essere ridotto con processi di cogenerazione che possono raggiungere un tasso di efficienza fino al 90 per cento. 2. La resistenza elettrica, o resistenza di Ohm, che è importante per la trasmissione dell’energia elettrica. 3. La resistenza termica. La bassa resistenza è importante per gli scambiatori di calore, mentre l’alta resistenza è importante a causa della ridotta conducibilità termica dei materiali isolanti. L’uso di questi materiali isolanti, come il polistirolo, la lana di roccia e il cemento cellulare, riduce in modo significativo le esigenze di energia termica residenziale. Al momento essa è piuttosto elevata: circa il 40 per cento dell’energia totale utilizzata. 4. L’attrito nei processi anti-attrito, come ad esempio nei cuscinetti, e nei processi di attrito, come i freni. Questo riguarda soprattutto le auto e la turbolenza negli aeroplani. Le perdite per attrito sono circa il 30 per cento del totale energetico.</p>
      <p sl="it">Ho votato a favore del regolamento senza gli emendamenti perché le perdite di energia negli edifici residenziali sono – accanto alle perdite di conversione – le più elevate, mentre i risparmi aiuteranno i meno abbienti. Nel caso della Polonia, la modernizzazione termica, unitamente alla cogenerazione, può apportare benefici economici, sociali ed ecologici. In questo settore dovrebbe assegnata una certa priorità alla realizzazione, perché i nuovi regolamenti spesso rallentano l’attuazione di quelli precedenti.</p>
    </intervention>
    <intervention id="2-990" speaker_id="96952" name="Sylvie Guillaume" is_mep="True" mode="written">
      <p sl="it">Ho votato a favore del progetto di revisione delle direttive sul rendimento energetico degli edifici in quanto ritengo che le nuove costruzioni debbano rispettare il principio del risparmio energetico e che in questo settore debbano essere applicate norme vincolanti, che siano effettivamente rispettate ovunque. Gli edifici pubblici daranno un esempio a partire dal 2018, dando più peso e legittimità alle autorità pubbliche nelle loro campagne informative per i cittadini. Questi testi precisano inoltre che il risparmio energetico deve essere un elemento fondamentale nella ristrutturazione degli edifici. Mi auguro quindi che queste misure diano nuovo slancio alle piccole e medie imprese e che gli Stati membri rafforzino i programmi di formazione per il personale incaricato di portare gli edifici all’efficienza energetica. Allo stesso modo, per quanto riguarda l’etichettatura energetica dei prodotti che consumano energia, sono convinto che i consumatori debbano essere consapevoli delle caratteristiche energetiche dei prodotti che acquistano.</p>
    </intervention>
    <intervention id="2-989" speaker_id="96978" name="Nuno Melo" is_mep="True" mode="written">
      <p sl="it">Il tema dell’efficienza energetica è cruciale per la strategia 2020. Con l’adozione di questa raccomandazione è stato fatto un passo importante per ridurre i consumi energetici nei prossimi anni: essa punta a raggiungere entro il 2020 un dispendio energetico degli edifici quasi pari a zero. Lo sforzo deve essere effettuato non solo quando si costruiscono nuovi edifici, ma anche nei grandi progetti di ristrutturazione che coinvolgono edifici già esistenti. Sarà inoltre fondamentale dare il buon esempio nella progettazione dell’edilizia pubblica. Questa è la motivazione del mio voto.</p>
    </intervention>
    <intervention id="2-188" speaker_id="28255" name="Andreas Mölzer" is_mep="True" mode="written">
      <p sl="it">In passato sono state spesso attuate misure di risparmio energetico agevoli da implementare ed è difficile stimare quanto sia stato facile raggiungere (nel senso che esse sono possibili senza lavori di restauro estremamente impegnativi) un potenziale di risparmio energetico. Tutto questo, in ogni caso, non deve sfuggire di mano al punto che gli edifici nei quali sono stati effettuati lavori di ristrutturazione eccellenti per efficienza energetica rimangono vuoti perché gli affitti aumentano in modo esorbitante. In generale, anche ai fini della protezione del clima, non dobbiamo interferire eccessivamente con i diritti di proprietà dei cittadini interessati dai lavori di ristrutturazione.</p>
      <p sl="it">Le misure di risparmio energetico sono, per un verso, molto costose e non sempre si fondano su tecnologie completamente sviluppate: quindi in questo senso non dobbiamo semplicemente prescrivere, dobbiamo dare degli incentivi tramite dei sussidi. Vista la riduzione dei salari e della sicurezza sociale che ci troviamo ad affrontare, dobbiamo raddoppiare e triplicare le verifiche in modo che i nuovi regolamenti non portino alla rovina i costruttori di case o i semplici residenti. L’impatto della domanda di energia non può essere chiaramente stimato, motivo per cui ho votato “no”.</p>
    </intervention>
    <intervention id="2-988" speaker_id="28279" name="Justas Vincas Paleckis" is_mep="True" mode="written">
      <p sl="it">Il settore edile è stato identificato dall’UE come uno dei mercati con il più alto potenziale di risparmio energetico. Il risparmio energetico per l’efficienza energetica degli edifici copre in media il 30 per cento delle costruzioni convenzionali. Nei nuovi Stati membri dell’Unione europea, tra cui la Lituania, in molti condomini viene sprecato circa il 60 per cento dell’energia termica. Solo in Lituania ci sono oltre 35 000 condomini. I loro abitanti non solo pagano somme enormi per il riscaldamento, ma producono anche l’emissione di tonnellate di CO2 . Il governo conservatore della Lituania non è in grado di dare il via all’isolamento termico degli edifici. Dopo quasi due anni di promesse di imminenti rinnovamenti, non un solo edificio è stato ristrutturato.</p>
      <p sl="it">Ho votato a favore della raccomandazione sul rendimento energetico degli edifici in quanto promuove l’obiettivo di progredire verso edifici a impatto energetico pari quasi allo zero. Ciò garantirà che nel tempo gli edifici dell’Unione europea divengano sostenibili da un punto di vista energetico. In attuazione della presente direttiva, inizieremo entro il 2020 il processo di riduzione di un quinto del consumo energetico dell’Unione europea. Gli investimenti per aumentare l’efficienza energetica creeranno milioni di posti di lavoro e contribuiranno alla crescita dell’economia dell’Unione europea.</p>
    </intervention>
    <intervention id="2-189" speaker_id="97197" name="Alfredo Pallone" is_mep="True" mode="written">
      <p sl="it">Esprimo il mio sostegno alla raccomandazione volta a migliorare il rendimento energetico nell’edilizia. Rendimento energetico, significa non solo risparmio energetico, ma anche riduzione delle emissione di CO2 e gas serra. Per raggiungere quest’obiettivo si dovrebbe limitare la dispersione di energia in campo immobiliare, aumentata anche a causa di una tecnologia che ha spostato i costi energetici dalla costruzione al mantenimento. La ricerca nel settore delle costruzioni si sta orientando verso il “green building ”.</p>
      <p sl="it">Oggi i maggiori progetti si concentrano nei territori dei Paesi temperati, dove la diffusione di queste tecnologie consente già di ipotizzare, in un breve futuro, delle "città sostenibili". Nei Paesi mediterranei le nuove tecnologie non si stanno diffondendo con la stessa rapidità. Anche se in queste zone il problema della dispersione di calore é meno rilevante, gli edifici non hanno una maggiore sostenibilità ambientale.</p>
      <p sl="it">Infatti, l’utilizzo crescente d’impianti di condizionamento, sempre più diffusi nelle abitazioni, comporta un elevatissimo impiego di energia. E’ pertanto necessario che l’Unione europea attui campagne informative e agisca tramite il ricorso ai fondi comunitari, incentivi e campagne informative, l’impiego e la ricerca sulle nuove tecniche produttive.</p>
    </intervention>
    <intervention id="2-190" speaker_id="96900" name="Georgios Papanikolaou" is_mep="True" mode="written">
      <p sl="it">Per raggiungere l’obiettivo 20-20-20 entro il 2020 – ovvero una riduzione del 20 per cento del consumo energetico, un aumento al consumo energetico totale del rapporto di energia da fonti rinnovabili al 20 per cento, e un aumento del 20 per cento dell’efficienza energetica – richiede azioni coordinate e mirate sia da parte dell’Unione europea che degli Stati membri. Cosa ancora più importante, migliorare l’efficienza energetica degli edifici è il modo più efficace per ridurre il consumo energetico e le emissioni nei settori non-ETS del 20 per cento. Per la precisione, il risparmio energetico negli edifici efficienti raggiunge in media il 30 per cento rispetto alle costruzioni convenzionali. Inoltre gli edifici a risparmio energetico consumano meno acqua e hanno minori costi di manutenzione e bollette più ridotte. Ho pertanto votato a favore della direttiva sul rendimento energetico degli edifici poiché essa può avere effetti significativi sulla vita dei cittadini europei, visto che riguarda direttamente gli edifici in cui vivono e che utilizzano. Inoltre, gli investimenti nel miglioramento dell’efficienza energetica e nell’uso di fonti di energia rinnovabili creerà milioni di posti di lavoro e contribuirà alla crescita nell’Unione europea e, al tempo stesso, contribuirà anche a ridurre l’attuale spreco di denaro per la manutenzione dei fabbricati ad alto consumo energetico.</p>
    </intervention>
    <intervention id="2-191" speaker_id="38595" name="Rovana Plumb" is_mep="True" mode="written">
      <p sl="it">Gli edifici sono responsabili di quasi la metà delle emissioni di CO2 non incluse nel sistema dei certificati di scambio delle emissioni dell’Unione europea, e offrono una grande potenzialità di ridurre dette emissioni, con costi di abbattimento negativi o limitati. La nuova direttiva sul rendimento energetico nell’edilizia stabilisce una serie di indicatori/requisiti minimi di rendimento energetico degli edifici di nuova costruzione in modo che possano raggiungere entro il 2020 un consumo di energia vicino allo zero, con una gran parte dell’energia proveniente da fonti rinnovabili. Ciò comporta inoltre l’applicazione di tali requisiti per gli edifici esistenti.</p>
      <p sl="it">E’ fondamentale informare i cittadini di questi requisiti e incoraggiarli ad adottare – anche quando gli edifici sono in fase di ristrutturazione – sistemi intelligenti di misurazione (per sostituire impianti per l’acqua calda e di aria condizionata con valide alternative energetiche come le pompe di calore reversibili). Un finanziamento parziale per incoraggiare misure di efficienza energetica proverrà dal bilancio dell’Unione europea. Gli Stati membri devono adottare misure appropriate al fine di attuare rapidamente la presente direttiva. Ho votato a favore di questa relazione perché la nuova normativa aiuta i consumatori a ridurre l’importo delle loro bollette energetiche, consentendo in tal modo all’Unione europea di conseguire il proprio obiettivo di giungere entro il 2020 a una riduzione del 20 per cento dei consumi energetici.</p>
    </intervention>
    <intervention id="2-987" speaker_id="28349" name="Teresa Riera Madurell" is_mep="True" mode="written">
      <p sl="it">Ho votato a favore di questa importante direttiva a causa della necessità di migliorare l’efficienza energetica degli edifici, che rappresenta una delle aree con la maggiore potenzialità di contribuire agli obiettivi generali dell’Unione europea di aumentare entro il 2020 l’efficienza energetica del 20 per cento. Secondo il testo concordato tra il Parlamento e il Consiglio, entro la fine del 2020 tutti i nuovi edifici dovranno essere a zero impatto energetico e produrre tanta energia quanta ne consumano. Gli edifici pubblici devono dare l’esempio entro il 31 dicembre 2013 rispettando tale normativa. Il bilancio dell’Unione europea finanzierà in parte i costi delle riforme. Inoltre, gli edifici esistenti dovranno rispettare standard di efficienza energetica molto elevati calcolati dagli Stati membri sulla base di un quadro comune stabilito nella direttiva. L’indicatore per misurare l’efficienza energetica degli edifici deve essere incluso nelle pubblicità per la vendita o la locazione pubblicate sui mezzi di comunicazione. Un altro nuovo importante elemento riguarda i contatori intelligenti e i sistemi di controllo e di gestione focalizzati sul risparmio energetico. La direttiva sarà oggetto di revisione prima del 2017.</p>
    </intervention>
    <intervention id="2-192" speaker_id="28409" name="Raül Romeva i Rueda" is_mep="True" mode="written">
      <p sl="it">Il voto di oggi sulle norme dell’Unione europea per il rendimento energetico degli edifici rappresenta un progresso importante nel campo dell’efficienza energetica. Tuttavia deploriamo assolutamente il fatto che la normativa non tenga conto delle esigenze di ristrutturazione degli edifici esistenti, i quali in Europa rappresentano il 40 per cento del consumo energetico e il 36 per cento delle emissioni di gas a effetto serra. Invece di stabilire una politica ambiziosa di efficienza energetica investendo pesantemente nella ristrutturazione degli edifici, l’Unione europea si sta concentrando esclusivamente sugli edifici di nuova costruzione. Si sta così facendo sfuggire la possibilità di creare milioni di posti di lavoro, di ridurre la nostra dipendenza energetica dai nostri vicini e di combattere in modo significativo i mutamenti climatici.</p>
    </intervention>
    <intervention id="2-193" speaker_id="4751" name="Bart Staes" is_mep="True" mode="written">
      <p sl="it">Il settore edile ha un’enorme potenzialità di risparmio energetico. Il settore è responsabile del 40 per cento del consumo energetico e del 35 per cento delle emissioni totali di gas serra.</p>
      <p sl="it">Il miglioramento del rendimento energetico degli edifici è il sistema più efficace per ridurre i consumi energetici e le emissioni.</p>
      <p sl="it">Questo accordo merita il nostro pieno sostegno. Al più tardi entro il 31 dicembre 2020 tutti i nuovi edifici dovranno essere a impatto energetico quasi nullo. Tutti gli edifici del settore pubblico dovranno raggiungere questo obiettivo due anni prima. I requisiti minimi di rendimento energetico saranno applicati d’ora in poi anche nel caso delle ristrutturazioni di vecchi edifici. Gli edifici a impatto energetico vicino allo zero sono edifici con prestazioni energetiche molto elevate. Inoltre, l’importo trascurabile o molto ridotto di energia che essi consumano deve provenire in misura molto rilevante da fonti energetiche rinnovabili.</p>
      <p sl="it">E’ un fatto positivo che la direttiva dedichi attenzione alla disponibilità degli strumenti di finanziamento per attivare questa transizione. Gli Stati membri devono redigere entro il 30 giugno 2011 un elenco di misure atte a raggiungere gli obiettivi della presente direttiva. Infine, la Commissione deve valutare il funzionamento della direttiva in tempo utile, cioè al più tardi entro il 10 gennaio 2017. Questa direttiva rappresenta un importante contributo alla lotta contro i mutamenti climatici.</p>
    </intervention>
    <intervention id="2-195" speaker_id="96681" name="Vilija Blinkevičiūtė" is_mep="True" mode="written">
      <p sl="it">Il programma di Stoccolma prevede la creazione in seno all’Unione europea di una politica d’asilo comune affidabile e sostenibile. Al fine di attuare e garantire gli obiettivi della politica d’asilo è tuttavia necessario incoraggiare gli Stati membri a partecipare volontariamente al programma congiunto dell’Unione europea di reinsediamento dei rifugiati. Pertanto il Parlamento europeo punta a offrire al maggior numero possibile di Stati membri l’opportunità di partecipare a programmi di reinsediamento dei rifugiati nell’Unione europea. Il Parlamento europeo sostiene la proposta della Commissione ed è del parere che il reinsediamento dei rifugiati debba svolgere un ruolo centrale nelle politiche esterne di asilo dell’Unione europea. Dovrebbe essere ulteriormente sviluppato e trasformato in uno strumento di protezione efficace da parte dell’Unione europea.</p>
    </intervention>
    <intervention id="2-196" speaker_id="29074" name="Vito Bonsignore" is_mep="True" mode="written">
      <p sl="it">Signora Presidente, con il voto favorevole a questa relazione l’Europa ha fatto un passo avanti per dotarsi di una politica comune di asilo. Sarà così possibile garantire in modo migliore i diritti umani e al contempo contenere l’immigrazione clandestina.</p>
      <p sl="it">In materia di migrazione e di integrazione, infatti, l’UE dovrà far sentire la propria voce assumendosi l’onere di definire regole europee e contribuire alle spese sostenute dei paesi UE che sono interessati da flussi migratori. Tuttavia, il reinsediamento non può e non deve prescindere da un’azione comune di contrasto alla clandestinità, che può essere svolta non solo in accordo con i paesi frontalieri, ma direttamente in quei paesi da dove partono i "futuri clandestini".</p>
    </intervention>
    <intervention id="2-220" speaker_id="28122" name="David Casa" is_mep="True" mode="written">
      <p sl="it">Il reinsediamento dei rifugiati è un processo grazie al quale è possibile per queste persone essere reinsediate in seguito a una richiesta da parte dell’UNHCR in cui si ritenga che essi abbiano la necessità di ricevere protezione internazionale. Questo è uno dei criteri di ammissibilità nell’ambito del Fondo europeo per i rifugiati. Questo processo può essere una soluzione ideale per quelle persone la cui sicurezza non può essere adeguatamente garantita dai paesi di primo asilo.</p>
      <p sl="it">Sono d’accordo con le conclusioni che sono state presentate dal relatore ed ho quindi deciso di votare in favore della relazione.</p>
    </intervention>
    <intervention id="2-197" speaker_id="1892" name="Carlos Coelho" is_mep="True" mode="written">
      <p sl="it">E’ solo attraverso una politica comune di asilo e un programma di reinsediamento in comune che possiamo perseguire una corretta politica dei diritti umani nell’Unione europea. Il reinsediamento è senza dubbio una delle soluzioni durature per i rifugiati la cui tutela non può essere garantita nei paesi di primo asilo. E’ importante che siano disponibili fondi adeguati, ma il solo stanziamento di una quota del bilancio non può essere considerato un vero e proprio programma di reinsediamento dei rifugiati.</p>
      <p sl="it">Non nutriamo dubbio alcuno sull’importanza di questa modifica del Fondo per i rifugiati, che permette di colmare una lacuna esistente in vari Stati membri e di migliorare la loro capacità di reinsediamento. Sono lieto di notare che negli ultimi anni è aumentato il numero di Stati membri che partecipano a questo programma: è importante che si riesca a incoraggiare gli altri paesi a parteciparvi. Lo sviluppo e l’espansione europea di questo strumento di reinsediamento deve continuare al fine di creare la protezione più efficace possibile.</p>
      <p sl="it">Pertanto la Commissione sarà in grado di impostare ogni anno le priorità comuni dell’Unione europea per quanto riguarda il reinsediamento delle persone. Tali priorità possono riferirsi al reinsediamento di specifiche regioni geografiche, nazionalità o categorie di rifugiati, anche se sono d’accordo che debba essere garantita una flessibilità al fine di rispondere alle situazioni d’emergenza.</p>
    </intervention>
    <intervention id="2-198" speaker_id="33997" name="Corina Creţu" is_mep="True" mode="written">
      <p sl="it">La pressione dei flussi migratori si sta intensificando e vi è un certo numero di paesi di destinazione della migrazione dei quali dobbiamo comprendere le preoccupazioni rispetto a questo fenomeno. Ecco perché è importante che entri in vigore il programma di reinsediamento, in quanto può facilitare un’equa distribuzione di responsabilità nel rispetto degli obblighi internazionali in materia di protezione dei rifugiati e al tempo stesso può alleviare il peso sopportato dai paesi che accolgono un grande numero di rifugiati.</p>
      <p sl="it">Un passo positivo sarebbe quello di mettere in funzione nel corso di quest’anno l’Ufficio europeo di sostegno per l’asilo, che può fornire agli Stati membri il sostegno alle iniziative per l’attuazione del reinsediamento. Non importa in quale paese i profughi stiano per essere trasferiti: quello che è fondamentale è mettere a loro disposizione un immediato accesso alla lingua e a corsi sulla cultura del paese interessato, nonché ad altre strutture di carattere religioso e di consulenza psicologica, laddove ne sia la richiesta.</p>
      <p sl="it">Credo che la sostenibilità debba costituire la caratteristica principale di un programma del genere, che in seguito di questa decisione ottiene la garanzia di una prospettiva di bilancio più a lungo termine. I beneficiari sono già stati traumatizzati dalla rottura con la cultura e le tradizioni del loro paese di provenienza. Debbono crearsi una nuova identità, elemento che è un processo traumatico da non accentuare rendendo precario e insicuro il loro futuro.</p>
    </intervention>
    <intervention id="2-199" speaker_id="96977" name="Diogo Feio" is_mep="True" mode="written">
      <p sl="it">La necessità del reinsediamento dei rifugiati sta diventando sempre più importante in un’Europa che non vuole chiudersi al mondo esterno o chiudere gli occhi di fronte a quello che vi sta accadendo. L’accoglienza e la solidarietà per coloro che soffrono sono due caratteristiche europee che si ispirano al cristianesimo e che sarebbe bene recuperare per intero. Tuttavia ciò deve essere fatto senza trascurare i legittimi limiti previsti dagli Stati membri. Le priorità annuali comuni dell’Unione europea in termini di aree geografiche e in termini di specifiche categorie di rifugiati per il reinsediamento debbono realmente tener conto delle esigenze degli Stati membri e delle loro situazioni individuali: deve essere incoraggiata la partecipazione degli Stati membri alle azioni di reinsediamento.</p>
    </intervention>
    <intervention id="2-986" speaker_id="96899" name="José Manuel Fernandes" is_mep="True" mode="written">
      <p sl="it">Una delle “azioni sovvenzionabili” del Fondo europeo per i rifugiati (FER) è il reinsediamento. Il programma di Stoccolma, afferma che l’Unione europea deve agire in partenariato e cooperare con i paesi terzi che ospitano nuclei rilevanti di rifugiati. La Commissione definisce ogni anno le priorità comuni dell’Unione europea per le persone da reinsediare e tale definizione deve essere sufficientemente flessibile da consentire di rispondere ai casi d’emergenza. Occorre prestare particolare attenzione alle vittime dei sistemi culturali, sociali e politici più repressivi. Il numero di Stati membri che partecipano a programmi di reinsediamento dell’Unione europea è aumentato e deve essere esteso il più possibile. Vorrei sottolineare gli effetti positivi dello stanziamento di fondi a sostegno del reinsediamento, con importi maggiori per il primo e il secondo anno del processo. Questi fondi sono una risposta all’aumento dei costi naturalmente sostenuti per la creazione di meccanismi e strutture, nonché una conferma dell’importanza di garantire condizioni che assicurino la massima sostenibilità e la qualità del processo di reinsediamento dei rifugiati.</p>
    </intervention>
    <intervention id="2-985" speaker_id="96952" name="Sylvie Guillaume" is_mep="True" mode="written">
      <p sl="it">Visto il suo impegno piuttosto scarso, l’Europa deve contribuire maggiormente allo sforzo di reinsediamento dei rifugiati la cui esistenza è a rischio nei paesi che li hanno ricevuti. La ragione per cui ho votato a favore di questa relazione è incoraggiare gli Stati membri a partecipare a questo movimento di solidarietà collettiva che mira a promuovere l’accoglienza e il reinsediamento dei rifugiati in Europa. Le buone intenzioni non bastano più: dobbiamo trasformare le parole in azioni e, in particolare, dare la priorità alle donne e ai bambini vittime di violenza o di sfruttamento, ai minori non accompagnati, alle persone vittime di torture e quanti sono gravemente ammalati.</p>
    </intervention>
    <intervention id="2-984" speaker_id="96978" name="Nuno Melo" is_mep="True" mode="written">
      <p sl="it">Solo 10 Stati membri dell’UE, tra cui il Portogallo, accolgono rifugiati per il reinsediamento. Il reinsediamento dei rifugiati è una procedura che, sulla base di una richiesta Alto commissariato delle Nazioni Unite per i rifugiati secondo la necessità di protezione internazionale per le persone, prevede il trasferimento di cittadini di paesi terzi o apolidi da un paese terzo verso uno Stato membro. L’adozione di questa raccomandazione mira ad aumentare il numero di Stati membri che attuano il reinsediamento dei rifugiati: a questo scopo, i paesi che lo attuano per la prima volta ricevono una maggiore assistenza finanziaria per i primi due anni. A prescindere da ogni priorità geografica stabilita dall’Unione europea per un determinato periodo, deve avere la priorità il reinsediamento delle seguenti categorie di persone: i bambini e le donne a rischio di violenza o di sfruttamento psicologico, fisico o sessuale; minori non accompagnati; persone con particolari esigenze mediche; i sopravvissuti a violenze e torture; le persone, infine, che hanno bisogno di nuova sistemazione d’emergenza per motivi legali e di protezione.</p>
    </intervention>
    <intervention id="2-200" speaker_id="28255" name="Andreas Mölzer" is_mep="True" mode="written">
      <p sl="it">Le azioni ammissibili al sostegno nel quadro del Fondo europeo per i rifugiati (FER) comprendono il reinsediamento di rifugiati da paesi terzi. Col termine “reinsediamento” si intende il processo mediante il quale, su richiesta dell’Alto commissariato delle Nazioni Unite per i rifugiati (UNHCR) fondata sulla necessità di protezione internazionale delle persone, i cittadini di paesi terzi o apolidi vengono trasferiti da un paese terzo verso uno Stato membro ed è loro consentito di a) soggiornare in qualità di rifugiato o b) ricevere uno status che offra loro gli stessi diritti e vantaggi dello status di rifugiato secondo il diritto nazionale e comunitario.</p>
      <p sl="it">Le misure proposte nella relazione faranno sì che l’Unione europea – la quale deve già affrontare il problema dell’immigrazione di massa – diventi un polo di attrazione ancora maggiore per i migranti. Le cifre dell’Alto commissariato delle Nazioni Unite per i rifugiati lo confermano. Nel 2008 circa 5 000 persone sono state reinsediate in tutta l’Unione europea, mentre attualmente le persone in tutto il mondo che hanno questa esigenza sono 750 000. E’ per questo motivo che ho votato contro la relazione.</p>
    </intervention>
    <intervention id="2-983" speaker_id="96981" name="Franz Obermayr" is_mep="True" mode="written">
      <p sl="it">In molti Stati membri, compreso il mio paese di origine, l’Austria, la capacità di accoglienza dei profughi è già al punto di rottura e la popolazione oppone giustamente resistenza a nuovi centri di accoglienza e a strutture simili. E’ dunque ancora più incomprensibile la relazione sul Fondo europeo per i rifugiati che chiede il reinsediamento dei rifugiati nell’Unione europea. Ho quindi votato contro la relazione.</p>
    </intervention>
    <intervention id="2-201" speaker_id="97197" name="Alfredo Pallone" is_mep="True" mode="written">
      <p sl="it">Signora Presidente, onorevoli colleghi, il problema dei rifugiati è un problema europeo e non può essere lasciato alla gestione degli Stati nazionali, in considerazione anche delle differenze geografiche ed economiche. Vedo pertanto con favore, la creazione a livello dell’Unione Europea, di un Fondo.</p>
      <p sl="it">La creazione di tale Fondo deve avere una doppia valenza, sia a sostegno dei rifugiati che arrivano nei nostri Paesi, spesso sulle nostre coste, in cerca di aiuto, sia a sostegno di quegli Stati, che data la loro posizione geografica, risultano essere i maggiori riceventi di questi disperati. Il problema infatti, è e deve essere un problema europeo e non può essere lasciato alla gestione di alcuni Stati. Mi auguro che il Fondo sia soltanto l’inizio di un cammino volto ad approcciare l’intera questione in un’ottica più europea e di solidarietà.</p>
    </intervention>
    <intervention id="2-982" speaker_id="23787" name="Czesław Adam Siekierski" is_mep="True" mode="written">
      <p sl="it">In considerazione della necessità di aiutare i rifugiati in Europa, ritengo estremamente importante la decisione presa in merito dal Parlamento europeo. L’obiettivo principale del fondo è di sostenere le misure adottate dagli Stati membri, che molto spesso comportano spese supplementari. Tali misure sono intese a garantire condizioni di vita dignitose per i rifugiati e riguardano anche una regolamentazione giuridica del loro soggiorno nei paesi dell’Unione. Ritengo essenziale aumentare l’assistenza finanziaria per i paesi che sono impegnati ad aiutare i rifugiati.</p>
      <p sl="it">Non possiamo farci criticare come paesi sviluppati che, invece di proteggere i rifugiati a tutti i costi, stanno cercando di impedirgli di arrivare. Ai rifugiati che vengono in Europa dai paesi in via di sviluppo – e che spesso hanno dovuto affrontare problemi enormi, quali la violenza, la mancanza di mezzi di sussistenza e la mancanza di accesso alle cure mediche – deve essere fornita assistenza nel miglior modo possibile da parte degli Stati membri dell’Unione europea.</p>
    </intervention>
    <intervention id="2-981" speaker_id="23894" name="Anna Záborská" is_mep="True" mode="written">
      <p sl="it">Onorevoli colleghi, in seno alla commissione sono state messe ai voti numerose proposte di emendamento volte a sottolineare l’importanza della Chiesa e dei gruppi religiosi per risolvere il problema dei profughi. Tutte queste proposte di emendamento sono state respinte. Quando liberali e politici di sinistra affermano che l’opera quotidiana con i rifugiati è sufficientemente coperta dalle organizzazioni non governative e dai finanziamenti statali, rivelano il loro miope cinismo e la loro ipocrisia. In realtà accade l’esatto opposto. Non è forse vero che gli stati devono spesso affrontare critiche per il fatto che le condizioni nei campi profughi sono, per la maggior parte, poco dignitose? Sarebbe fuori luogo affermare apertamente l’ipocrisia di Stati come Germania, Spagna, Francia, Italia o Malta? I governi non riescono ad accogliere e a prendersi cura dei rifugiati. La miseria di queste persone più povere è un affronto alla ricca Europa, e così li respingiamo. A causa della cosiddetta correttezza politica, ignoriamo il fatto che nella più profonda miseria dei campi di accoglienza, dove le organizzazioni non governative “politically correct” hanno già abbandonato la lotta, sono ora solo gli ordini di suore cattoliche che svolgono con entusiasmo un lavoro oscuro. Grazie all’ordine di Malta, al Jesuit Refugee Service e a molte organizzazioni cristiane, i governi stanno riconoscendo l’obbligo di affrontare il destino dei rifugiati. Le organizzazioni cristiane sono una spina nel fianco della nostra coscienza. Per questo, meritano il nostro ringraziamento, perfino adesso che i finanziamenti dal bilancio dell’UE sono molto limitati e non vengono neppure menzionati nella relazione d’iniziativa su questo argomento.</p>
    </intervention>
    <intervention id="2-980" speaker_id="96862" name="Sophie Auconie" is_mep="True" mode="written">
      <p sl="it">La relazione sul sistema d’informazione Schengen e sulla sua modernizzazione contribuisce a questa splendida svolta della libera circolazione intra-europea. Di fronte a movimenti sempre crescenti di persone tra Stati membri nell’area Schengen, nonché all’ampliamento di quest’ultima, dobbiamo migliorare il trattamento dei dati per garantire che questa libertà venga esercitata in totale sicurezza. La relazione Coelho contribuisce alla ricerca di una maggiore efficacia nella circolazione delle informazioni, nonché al necessario rispetto delle libertà individuali garantite dall’Unione europea. Logicamente ho votato a favore di questa relazione.</p>
    </intervention>
    <intervention id="2-203" speaker_id="96681" name="Vilija Blinkevičiūtė" is_mep="True" mode="written">
      <p sl="it">L’obiettivo di questa proposta è assicurare la migrazione dal sistema d’informazione Schengen, la cui attuale forma è il SIS 1+, alla seconda generazione del sistema d’informazione Schengen (SIS II). È un peccato che l’avvio di questo sistema sia stato ritardato. Il Parlamento europeo ha fatto tutto il possibile per garantire che il sistema entri in funzione il più presto possibile e che l’attuazione del processo del SIS II sia completamente trasparente. Ma è necessario ottenere l’approvazione di tutte le istituzioni. E’ importante sottolineare che, qualora il progetto SIS II non dovesse andare in porto, la Commissione dovrebbe attuare un programma alternativo e il Parlamento dovrebbe essere incluso nelle decisioni riguardanti la migrazione. Prima di passare al nuovo sistema SIS II, il Parlamento dovrebbe essere pienamente informato dalla Commissione sui risultati della sperimentazione e avere la possibilità di esprimere il suo parere.</p>
    </intervention>
    <intervention id="2-204" speaker_id="28122" name="David Casa" is_mep="True" mode="written">
      <p sl="it">Prima della migrazione al nuovo SIS è necessario che siano eseguite le opportune prove e che siano in funzione le necessarie garanzie. Ritengo che quanto sopra debba essere effettuato in modo professionale e completo; condivido al tempo stesso anche la delusione del relatore per quanto riguarda i sensibili ritardi che stanno impedendo la migrazione al nuovo sistema.</p>
    </intervention>
    <intervention id="2-979" speaker_id="96973" name="Mário David" is_mep="True" mode="written">
      <p sl="it">Ho votato decisamente a favore degli emendamenti proposti al presente regolamento. La fase di migrazione dei dati è il compito finale nell’ambito del mandato di sviluppo della seconda generazione del sistema d’informazione Schengen (SIS II). Ciò giustifica quindi la necessità di affidare alla Commissione un mandato di sviluppo valido per lo sviluppo del sistema fino a quando esso non diventi operativo. Dato il notevole ritardo che è già stato sottolineato e l’aumento dei costi del progetto SIS II, comprendo che debba essere mantenuta la clausola di decadenza. Il nuovo mandato conferito alla Commissione deve essere definito in base alla data prevista, alla fine del 2011, quando il SIS II dovrebbe diventare operativo.</p>
      <p sl="it">Tuttavia, la Commissione deve avere una certa flessibilità in modo da poter rinviare le date utilizzando la procedura di comitatologia, in modo da poter adattare il quadro giuridico a uno scenario alternativo qualora il SIS II non vada in porto. L’incapacità della Commissione nel fissare una data probabile per l’entrata in funzione del SIS II è inaccettabile, dal momento che da questo dipendono maggiori garanzie di sicurezza, libertà e giustizia in ambito europeo. Ciò solleva delle perplessità, anche sulla mancanza di trasparenza nel modo in cui è stato gestito il processo.</p>
    </intervention>
    <intervention id="2-205" speaker_id="96977" name="Diogo Feio" is_mep="True" mode="written">
      <p sl="it">La particolare delicatezza di quest’argomento giustifica l’assegnazione della relazione a uno dei membri del Parlamento che più si è dedicato a questo tema, il mio collega onorevole Coelho, con il quale vorrei congratularmi per il lavoro svolto. I ritardi che questo processo ha subito sono deplorevoli, ma io condivido la sua cautela riguardo al successo del processo di migrazione e la sua preoccupazione per il diritto del Parlamento di essere informato degli sviluppi.</p>
    </intervention>
    <intervention id="2-978" speaker_id="96952" name="Sylvie Guillaume" is_mep="True" mode="written">
      <p sl="it">La “saga” della migrazione dal SIS I al SIS II è andata avanti per troppo tempo. Ecco perché ho votato a favore di questa relazione: allo scopo di sottolineare la necessità di rispettare le scadenze previste e di porre fine a quella che potrebbe – a seguito dei numerosi risultati infruttuosi e tenuto conto delle risorse impiegate finora senza successo per raggiungere l’obiettivo di tale migrazione – essere interpretata come cattiva gestione. La palla torna ora alla Commissione, ma in quanto autorità di bilancio il Parlamento europeo deve utilizzare i propri poteri e riservarsi il diritto di chiedere alla Corte dei conti europea di procedere a una verifica dettagliata della gestione del progetto e dell’impatto finanziario che un fallimento avrebbe sul bilancio dell’Unione europea.</p>
    </intervention>
    <intervention id="2-206" speaker_id="96742" name="Jean-Luc Mélenchon" is_mep="True" mode="written">
      <p sl="it">Vedo un lievissimo progresso negli emendamenti della commissione per le libertà civili, la giustizia e gli affari interni contenuti nella presente relazione. Questa commissione chiede infatti che il Parlamento europeo sia coinvolto nel processo decisionale e indica la necessità di un suo parere favorevole prima che si possa verificare una qualsiasi migrazione verso la seconda versione del sistema d’informazione Schengen. Tuttavia, questa relazione è ancora inaccettabile. Non possiamo sostenere impunemente la possibilità di migrazione verso il SIS II, il nuovo strumento per realizzare la “sicurezza totale”.</p>
      <p sl="it">Con questo sistema, può essere raccolto un numero sempre crescente di dati personali, e per ragioni la cui validità è opinabile. Come può essere considerato valido il sospetto dell’intenzione di commettere un atto terroristico? Peggio di tutto, gli Stati Uniti hanno ricevuto accesso a questi dati. In quest’ora di crisi, l’eurocrazia dominante continua a costruirci un’Europa caratterizzata dalla concorrenza e da un’enfasi eccessiva sulla legge e sull’ordine. Invece, ora più che mai, è il momento di costruire quell’Europa della solidarietà e della cooperazione di cui abbiamo bisogno.</p>
    </intervention>
    <intervention id="2-207" speaker_id="28255" name="Andreas Mölzer" is_mep="True" mode="written">
      <p sl="it">Abbiamo un sistema d’informazione Schengen che funziona e che è in grado di espandersi, e abbiamo un progetto ambizioso che costa milioni e sembra rivelarsi un insuccesso. E’ ora di smettere di gettare soldi a fondo perduto e salvare ciò che può ancora essere salvato. Se l’Unione europea vuole davvero spendere altri milioni, lo dovrebbe fare per la protezione delle frontiere o a beneficio delle famiglie. Invece di limitarsi a erogare “premi” per l’accoglienza dei rifugiati dovrebbe finalmente essere accuratamente applicata la Convenzione di Ginevra relativa allo status dei rifugiati e ciò, naturalmente, non si applica all’esercito dei migranti spinti da motivi economici.</p>
      <p sl="it">Infine, non abbiamo bisogno di un nuovo ufficio di sostegno in materia di asilo per espandere ulteriormente la giungla dell’asilo e il pantano delle agenzie dell’Unione europea che divorano milioni. L’area Schengen non deve essere ampliata finché non avremo un Sistema d’informazione Schengen funzionante. Le nuove proposte non solo sono mal concepite ma sono semplicemente controproducenti, e per questo motivo mi sono astenuto dal voto.</p>
    </intervention>
    <intervention id="2-208" speaker_id="97197" name="Alfredo Pallone" is_mep="True" mode="written">
      <p sl="it">Signora Presidente, onorevoli colleghi, esprimo il mio più ampio sostegno alla relazione del collega Coelho. Il sistema di informazione Schengen si è rivelato da subito un ottimo e valido strumento per la gestione e il controllo all’interno dell’Unione Europea. Tuttavia, nel corso del suo sviluppo e date anche le ulteriori esigenze registrate, si è reso necessario un aggiustamento e un adeguamento.</p>
      <p sl="it">La proposta del relatore si pone proprio in questo ordine di idee: la migrazione al sistema di seconda generazione non è più rinviabile o procrastinabile. Necessitiamo di strumenti efficaci ed efficienti per il coordinamento dei dati e per il controllo di coloro che entrano e viaggiano all’interno del sistema Schengen. Pertanto, sottolineo come il relatore, la necessità che la Commissione ponga in atto il nuovo sistema SIS di seconda generazione nel più breve tempo possibile.</p>
    </intervention>
    <intervention id="2-210" speaker_id="28122" name="David Casa" is_mep="True" mode="written">
      <p sl="it">Prima della migrazione verso il nuovo SIS è necessario effettuare le opportune prove e mettere in atto le garanzie necessarie. Mentre credo che quanto sopra deve essere realizzato in modo professionale e completo, condivido anche la delusione del relatore per quanto riguarda il notevole ritardo, che ostacola la migrazione al nuovo sistema.</p>
      <p sl="it">Inoltre ritengo necessario che la Corte dei conti sia invitata a svolgere un’indagine approfondita sulla gestione del problema.</p>
    </intervention>
    <intervention id="2-211" speaker_id="96977" name="Diogo Feio" is_mep="True" mode="written">
      <p sl="it">L’aumento del numero di Stati membri ha seriamente complicato il processo di transizione e migrazione dal primo sistema d’informazione Schengen a quello di seconda generazione. Il Parlamento sollecita giustamente informazioni esatte e aggiornate su come questo rapporto si sta realizzando. Mi auguro che la migrazione abbia luogo nel modo più efficace possibile, che questo cambiamento non danneggi in alcun modo la sicurezza dell’Europa e che produca un risultato soddisfacente.</p>
    </intervention>
    <intervention id="2-977" speaker_id="96680" name="Zigmantas Balčytis" is_mep="True" mode="written">
      <p sl="it">Ho votato a favore della relazione in quanto la questione dei rifugiati nella Comunità è ancora assai rilevante. Al momento, la questione del reinsediamento dei rifugiati all’interno dell’Unione europea non è adeguatamente coordinata e solo 10 Stati membri reinsediano i rifugiati su base annuale, provocando una mancanza di uso strategico del reinsediamento come strumento di politica estera dell’Unione europea. Accolgo con favore la decisione della Commissione di istituire un Ufficio europeo di sostegno per l’asilo che sarà in grado di assistere gli Stati membri nella realizzazione delle iniziative di reinsediamento, garantendo nel contempo il coordinamento delle politiche all’interno dell’Unione europea.</p>
    </intervention>
    <intervention id="2-213" speaker_id="28214" name="Jean-Luc Bennahmias" is_mep="True" mode="written">
      <p sl="it">Rispetto agli Stati Uniti e al Canada, l’Unione europea partecipa molto meno alla ricezione e al reinsediamento dei rifugiati provenienti da paesi terzi. Ho votato in favore della relazione di iniziativa del Parlamento europeo sulla creazione di un programma comune europeo di reinsediamento. Questo chiede l’istituzione all’interno dell’Unione europea di un programma di reinsediamento ambizioso e sostenibile e propone un sostegno finanziario per gli Stati membri pronti a parteciparvi.</p>
      <p sl="it">La relazione è anche indice del nostro disaccordo con la visione del Consiglio. Quest’ultimo intende prendere la nazionalità dei profughi come base per decidere chi ha la priorità di essere reinsediato. Oltre alla provenienza geografica dei rifugiati, vorremmo fosse istituita una categoria di “rifugiati vulnerabili” (donne e bambini esposti alla violenza e allo sfruttamento, minori non accompagnati, persone bisognose di cure mediche, vittime di torture, e così via). Questi ultimi devono avere sempre la priorità.</p>
    </intervention>
    <intervention id="2-976" speaker_id="96867" name="Maria Da Graça Carvalho" is_mep="True" mode="written">
      <p sl="it">E’ essenziale che l’Unione europea disponga di una politica dell’immigrazione equa e realistica. Accolgo quindi con favore questo programma di reinsediamento efficace, appropriato e sostenibile, che fornisce una soluzione duratura per i rifugiati che non possono ritornare nel loro paese d’origine. Il programma di reinsediamento può contribuire a rendere l’immigrazione clandestina meno attraente per i rifugiati che cercano di entrare nell’Unione europea. Il successo di un programma di reinsediamento efficace richiede l’accesso a opportunità di lavoro per gli adulti e l’integrazione immediata dei minori nelle scuole. Per questo motivo è essenziale l’accesso ai servizi di orientamento scolastico e professionale. La verifica delle misure deve essere effettuata da diversi enti del settore pubblico (ad esempio i comuni) e della società civile, così come le organizzazioni non governative, le associazioni di beneficenza, le scuole e i servizi sociali; è essenziale promuovere la cooperazione tra i diversi enti. Invito gli Stati membri a promuovere la creazione di meccanismi di finanziamento privato e iniziative miste pubblico-privato più ampie, in modo da sostenere il programma europeo di reinsediamento.</p>
    </intervention>
    <intervention id="2-214" speaker_id="1892" name="Carlos Coelho" is_mep="True" mode="written">
      <p sl="it">E’ positivo che negli ultimi anni sia andato aumentando il numero di Stati membri che partecipano a questi programmi di reinsediamento. Tuttavia, solo 10 Stati membri reinsediano i profughi su base annuale, e lo fanno senza coordinamento tra di loro o senza un programma comune europeo di reinsediamento. E’ importante che gli Stati membri dimostrino solidarietà reciproca e condividano invece la responsabilità per il rispetto degli obblighi internazionali.</p>
      <p sl="it">Un programma europeo efficace e sostenibile di reinsediamento porterà benefici per il reinsediamento dei rifugiati, per gli Stati membri e per la stessa Unione europea, dandole un ruolo da protagonista in campo internazionale umanitario. E’ auspicabile un approccio multilaterale che coinvolga tutti i soggetti interessati a livello locale e senza dimenticare il ruolo fondamentale svolto dall’Alto commissariato delle Nazioni Unite per i rifugiati.</p>
      <p sl="it">Un efficace programma europeo di reinsediamento deve garantire protezione e soluzioni durature, nonché la creazione di meccanismi per la cooperazione e il coordinamento tra gli Stati membri. Tale programma deve consentire lo scambio di pratiche virtuose, creare una strategia comune e ridurre i costi delle operazioni di reinsediamento. Appoggio la proposta del relatore onorevole Tavares – col quale mi congratulo per l’eccellente relazione – di creare una nuova unità di reinsediamento che renda possibile coordinare e facilitare i processi di reinsediamento.</p>
    </intervention>
    <intervention id="2-215" speaker_id="96717" name="Robert Dušek" is_mep="True" mode="written">
      <p sl="it">Il progetto di regolamento applicabile al programma dell’Unione europea per la gestione e la regolazione del reinsediamento risolverà, in via prioritaria, l’inserimento e l’adattamento dei rifugiati nel loro nuovo ambiente. Catastrofi umanitarie e altri eventi imprevedibili possono scatenare un’ondata di rifugiati alla quale dobbiamo essere in grado di rispondere congiuntamente nel quadro dell’Unione europea. Tuttavia, respingo del tutto l’idea di rifugiati che chiedono asilo per motivi politici all’interno dell’Unione europea. Non riesco a immaginare legalmente accettabile in qualunque Stato membro dell’Unione europea che si perseguiti un cittadino per motivi politici. La partecipazione delle autorità locali a un programma di reinsediamento dovrebbe essere sempre su base volontaria, come nel caso della partecipazione degli Stati membri.</p>
      <p sl="it">Alcuni paesi sono abituati a un aumento del numero del numero degli stranieri nella popolazione locale, ma per altri ovviamente si tratta di qualcosa di nuovo. Al fine di evitare fobie e preoccupazioni per la presenza di stranieri in alcuni paesi o regioni, dobbiamo rispettare il loro interesse o la loro mancanza di interesse a partecipare. Sarebbe inoltre opportuno – per il bene della conformità e della complementarità del programma di reinsediamento dell’Unione europea rispetto alle altre politiche europee in materia di asilo – coordinare il programma proposto nel quadro di un Ufficio europeo di sostegno per l’asilo. Nonostante le riserve esposte in precedenza, approvo l’intera relazione.</p>
    </intervention>
    <intervention id="2-216" speaker_id="96977" name="Diogo Feio" is_mep="True" mode="written">
      <p sl="it">Il reinsediamento dei rifugiati si è dimostrato necessario nel caso in cui i paesi terzi destinatari non siano in grado di fornire loro sicurezza e mezzi di sostentamento in modo che possano stabilirvisi. Per tale motivo, varie entità attive sul campo avvertono la necessità che questo problema sia affrontato a livello europeo, e il programma comune di reinsediamento UE proposto dalla Commissione potrebbe essere la giusta via per farlo. Indipendentemente dal modello che alla fine prevarrà, è palesemente urgente che gli Stati membri cooperino maggiormente fra di loro e con i paesi di primo insediamento, al fine di fornire una duratura soluzione sostenibile e interconnessa a questo grave problema umanitario.</p>
    </intervention>
    <intervention id="2-975" speaker_id="1164" name="Bruno Gollnisch" is_mep="True" mode="written">
      <p sl="it">I cittadini europei non devono lasciarsi ingannare dal titolo di questa relazione: reinsediamento. Non stiamo parlando di un qualche pacchetto di aiuti o altro per il rimpatrio degli immigrati, ma dell’accoglienza sul territorio dell’Unione europea – su sollecitazione dell’Alto commissariato delle Nazioni Unite per i rifugiati – di persone che hanno già chiesto asilo in un paese terzo, dato che il paese di primo asilo o rifugio, per un motivo o un altro, non li soddisfa o non è in linea con le Nazioni Unite. Si tratta di un incredibile nuovo incentivo per un’immigrazione socio-economica dissimulata sotto la copertura di una domanda di protezione internazionale, mentre, che ci piaccia o no, un Ufficio europeo di sostegno per l’asilo sarà sempre più responsabile della distribuzione dei richiedenti asilo in tutta l’Unione europea. Come possiamo fidarci che le Nazioni Unite e i paesi di primo asilo organizzino tale controllo? Come possiamo tollerare il fatto che un’agenzia europea dica agli Stati membri che devono accettarli sul proprio territorio e secondo quale status? Secondo l’Alto commissariato delle Nazioni Unite per i rifugiati, ci sono 750 000 persone nel mondo che potrebbero avere diritto all’asilo. Dobbiamo riceverli tutti nei nostri paesi, per ordine di quest’organizzazione? Ciò è del tutto irresponsabile.</p>
    </intervention>
    <intervention id="2-974" speaker_id="96978" name="Nuno Melo" is_mep="True" mode="written">
      <p sl="it">Solo 10 Stati membri dell’Unione europea, tra cui il Portogallo, accolgono i rifugiati per il reinsediamento. Questa situazione deve essere cambiata, e si devono trovare le soluzioni e gli incentivi perché la maggioranza degli Stati membri accetti di reinsediare i rifugiati. La creazione di questo programma rappresenta un importante passo in questa direzione. Contribuirà anche a un maggiore coinvolgimento dell’Unione europea nel reinsediamento a livello globale e in tal modo avrà anche un impatto sull’ambizione dell’Unione europea di svolgere un ruolo guida nelle questioni umanitarie mondiali e sulla scena internazionale.</p>
    </intervention>
    <intervention id="2-217" speaker_id="97197" name="Alfredo Pallone" is_mep="True" mode="written">
      <p sl="it">Signora Presidente, onorevoli colleghi, permettetemi di esprimere il mio appoggio alla relazione del collega Tavares. Come per quanto sottolineato in merito alla creazione del Fondo europeo per i rifugiati, sono necessari un’azione e un approccio europei al problema.</p>
      <p sl="it">Ritengo, in tal senso, più che opportuna un’armonizzazione delle procedure per la concessione dello status di rifugiato. Non possiamo, infatti, avere disparità a livello europeo in merito a tale definizione. Un concetto comune eviterebbe sia la "migrazione" all’interno degli Stati Europei dei rifugiati, sia una gestione più adeguata. Un programma comune, quindi, mi sembra andare nella giusta direzione. Un programma di reinsediamento UE efficace dovrebbe, infine, fornire protezione e soluzioni durature tanto per le situazioni dei rifugiati che si protraggono nel tempo, quanto per la necessità di risposte rapide e adeguate in situazioni di emergenza o di urgenza imprevista.</p>
    </intervention>
    <intervention id="2-218" speaker_id="96900" name="Georgios Papanikolaou" is_mep="True" mode="written">
      <p sl="it">L’approvazione del programma di reinsediamento per i rifugiati provenienti da paesi terzi negli Stati membri dell’Unione europea è un passo nella giusta direzione e, ovviamente, ho votato a favore della relazione per la quale sono stato relatore per il gruppo del Partito popolare europeo (Democratici-cristiani). In realtà sulle questioni relative ai rifugiati è molto importante costruire una solidarietà tra l’Unione europea e i paesi terzi. Tuttavia avremo presto bisogno di essere audaci e dimostrare la stessa solidarietà all’interno dell’Unione europea con la creazione di un programma interno di respingimento al fine di attenuare la pressione che grava in misura sproporzionata su taluni Stati membri rispetto ad altri. Il programma pilota a Malta è un ottimo esempio in questa direzione.</p>
    </intervention>
    <intervention id="2-973" speaker_id="23787" name="Czesław Adam Siekierski" is_mep="True" mode="written">
      <p sl="it">E’ positivo che sia stato stabilito un programma comune europeo di reinsediamento. Il numero di rifugiati che hanno bisogno di essere reinsediati è in crescita, a differenza del numero dei posti disponibili per accoglierli. Tuttavia, gli Stati membri che ricevono i rifugiati sono spesso tra i più poveri, e le loro risorse non consentono di accogliere un gran numero di persone. Il reinsediamento dovrebbero essere trattato come un’ultima risorsa: l’unica soluzione quando i rifugiati non possono tornare al loro paese e non possono trovare un rifugio sicuro in un paese terzo. Gli Stati membri dovrebbero adottare un programma più ambizioso che garantisca la qualità e l’efficacia del reinsediamento.</p>
      <p sl="it">Dobbiamo sostenere la creazione di meccanismi di finanziamento privato e l’adozione più frequente di misure pubbliche e iniziative legali tese a rafforzare il programma europeo di reinsediamento. Particolare attenzione dovrebbe essere rivolta alle risorse umane necessarie negli attuali e nei futuri programmi di reinsediamento dell’Unione europea, in modo che possa essere introdotta una procedura che consentirà buone pratiche in materia di adattamento e di integrazione dei rifugiati nella società di accoglienza.</p>
      <p sl="it">L’obiettivo è di stabilire un programma comune europeo di reinsediamento, in modo che grazie alla più stretta cooperazione dei governi degli Stati membri dell’Unione europea il numero di persone reinsediate possa aumentare e che migliori la loro situazione nell’Unione europea. Dovrebbe essere intrapreso ogni sforzo da un numero maggiore di Stati membri dell’Unione europea per partecipare al programma europeo di reinsediamento, che darà inizio alla cooperazione politica e pratica tra gli Stati membri per la protezione permanente degli stranieri.</p>
    </intervention>
    <intervention id="2-221" speaker_id="28409" name="Raül Romeva i Rueda" is_mep="True" mode="written">
      <p sl="it">Ho votato a favore di a queste relazioni, come concordato anche con i relatori durante le nostre discussioni in seno alla commissione per le libertà civili.</p>
    </intervention>
    <intervention id="2-223" speaker_id="28342" name="Maria Badia i Cutchet" is_mep="True" mode="written">
      <p sl="it">La relazione, per la quale mi auguro che la maggior parte di voi voterà a favore, è una valutazione dei progressi compiuti in Europa per l’istruzione e le politiche di formazione nel periodo 2007-2009. La relazione illustra inoltre i problemi individuati dall’iniziativa “Nuove competenze per nuovi lavori”. Il risultato dimostra che la formazione dei nostri giovani è ancora troppo carente, sia in termini di preparazione per i nuovi settori dell’economia sia per dare loro nuove competenze da sviluppare in un contesto in cui l’Europa e il mondo sono sempre più aperti e sempre più interdipendenti. La strategia 2020 riflette l’importanza della formazione e dell’istruzione per affrontare con successo le sfide sociali ed economiche che ci attendono nel prossimo decennio. Pertanto, nel contesto di una crisi economica dell’Unione europea, voglio sottolineare l’importanza di preservare i bilanci per l’istruzione e la formazione a livello nazionale ed europeo.</p>
    </intervention>
    <intervention id="2-972" speaker_id="96680" name="Zigmantas Balčytis" is_mep="True" mode="written">
      <p sl="it">Ho sostenuto la relazione perché ritengo che dobbiamo migliorare la qualità dell’istruzione e della formazione nell’Unione europea. Purtroppo, le linee guida individuate nella strategia di Lisbona non saranno attuate fino alla fine del 2010. Nonostante i progressi compiuti negli ultimi anni, molti cittadini europei non sono ancora sufficientemente qualificati e un terzo della popolazione europea ha titoli di studio di livello molto basso. E’ preoccupante anche il fatto che un numero crescente di giovani lasci prematuramente la scuola e non acquisisca in seguito alcuna qualifica. Ritengo che sia molto importante cominciare al più presto ad applicare una politica volta a migliorare la qualità dell’istruzione e della formazione negli Stati membri. La Commissione europea, gli Stati membri e i datori di lavoro devono cooperare strettamente con i docenti e con chi è preposto alla formazione, per garantire un’istruzione di più elevato livello e di più ampia portata, al fine di soddisfare le esigenze dei settori professionali e del mercato del lavoro.</p>
    </intervention>
    <intervention id="2-971" speaker_id="97198" name="Mara Bizzotto" is_mep="True" mode="written">
      <p sl="it">Il mio voto favorevole alla relazione sull’attuazione del programma di lavoro "Istruzione e formazione 2010" è motivato dalla presenza nella relazione di alcuni passaggi davvero importanti, che auspico possano trovare concretamente applicazione nell’ambito delle politiche comunitarie e successivamente pieno recepimento da parte degli Stati membri.</p>
      <p sl="it">Parlo soprattutto dei punti che riguardano la formazione professionale e il collegamento tra processi formativi e necessità del mercato del lavoro. Da questo punto di vista, per il futuro tanto del nostro sistema scolastico quanto del nostro sistema economico, composto quasi esclusivamente di PMI, fa quindi ben sperare veder riconosciuta la necessità che si rafforzi il legame tra istituti, soprattutto di formazione professionale, e mondo delle imprese.</p>
      <p sl="it">Senz’altro positiva è l’idea che si debba incoraggiare la creazione di forme di partenariato tra le realtà produttive nazionali e locali da una parte e mondo della formazione dall’altro: questo consentirebbe alla scuola di coordinare con maggiore successo i programmi formativi con le reali esigenze del territorio e del mondo economico che ne è espressione, senza tener conto che ciò peraltro aiuterebbe la scuola a mitigare l’annosa questione del reperimento di risorse adeguate a offrire ai giovani una formazione di qualità e di immediata spendibilità professionale.</p>
    </intervention>
    <intervention id="2-224" speaker_id="96681" name="Vilija Blinkevičiūtė" is_mep="True" mode="written">
      <p sl="it">Ho votato in favore di questa relazione perché questo è il momento opportuno per riesaminare gli obiettivi di istruzione e formazione fissati nella strategia di Lisbona e per valutare quello che non ha funzionato in questo settore. Sono lieto che uno degli obiettivi più importanti della nuova strategia Europa 2020 sia quello di migliorare il livello di istruzione, ridurre il numero di persone che lasciano la scuola senza una qualifica e aumentare il numero di persone con un’istruzione superiore o equivalente. In primo luogo vorrei evidenziare il fatto che a causa dello sviluppo rapido delle informazioni e delle nuove tecnologie, l’ambiente educativo è sempre più complesso e variegato, ed è necessario adeguarlo ai nuovi bisogni in un mondo che cambia. Pertanto è necessario riformare e migliorare i programmi di studio nelle scuole e nelle università, tenendo conto delle esigenze del mercato in trasformazione. In secondo luogo, chiedo un maggiore impegno per aumentare l’alfabetizzazione e per favorire l’aggiornamento delle competenze delle persone provenienti da ambienti svantaggiati. Uno degli obiettivi più importanti di questo programma è la modernizzazione dell’istruzione e della formazione professionale e dell’istruzione superiore. In altre parole sono sempre più necessari rapporti più stretti con il mondo delle imprese ed è fondamentale sviluppare nuove prospettive di qualificazione più allettanti e opportunità di mobilità per gli studenti iscritti all’istruzione e alla formazione professionale. Sono lieto che il Parlamento europeo abbia richiamato l’attenzione in maniera significativa sul fatto che dobbiamo facilitare l’integrazione delle persone con disabilità nei settori dell’istruzione e della formazione. Concordo altresì col fatto che si debbano stanziare le risorse necessarie per garantire l’integrazione delle persone con disabilità nel settore della formazione.</p>
    </intervention>
    <intervention id="2-970" speaker_id="96867" name="Maria Da Graça Carvalho" is_mep="True" mode="written">
      <p sl="it">L’istruzione di qualità e la formazione rappresentano un aspetto irrinunciabile della realizzazione personale dell’individuo, dell’uguaglianza, della lotta all’esclusione sociale e alla povertà, della cittadinanza attiva e della coesione sociale. E’ essenziale migliorare la qualità dell’istruzione e della formazione per tutti gli studenti al fine di raggiungere risultati e competenze migliori. Questo è l’unico modo per attuare la rinnovata agenda sociale per le opportunità, l’accesso e la solidarietà e per contribuire a creare nuovi e migliori posti di lavoro. Deve essere favorita la mobilità tra istituti di istruzione superiore, mondo degli affari e dell’istruzione e formazione professionale al fine di promuovere l’apprendimento incentrato sullo studente e sull’acquisizione di competenze, sull’imprenditorialità, sulla comprensione interculturale, sul pensiero critico e sulla creatività. Invito inoltre gli Stati membri ad aggiornare l’ordine del giorno dell’istruzione superiore e, in particolare, a coordinare i programmi rispetto alle esigenze del mercato del lavoro.</p>
    </intervention>
    <intervention id="2-969" speaker_id="96973" name="Mário David" is_mep="True" mode="written">
      <p sl="it">Dalla strategia di Lisbona, l’istruzione e le politiche di formazione sono diventate sempre più importanti nell’Unione europea. Accolgo quindi con favore questa relazione in generale e in particolar modo la comunicazione della Commissione “Competenze chiave per un mondo che cambia”. Mi preoccupa tuttavia la mancata corrispondenza tra i livelli di competenze acquisite a scuola e le esigenze del mercato del lavoro nell’Unione europea.</p>
      <p sl="it">Un impegno chiaro per la formazione professionale e la formazione permanente contribuirà decisamente al successo dell’iniziativa "Nuove competenze per nuovi lavori”, al pari dello sviluppo di competenze trasversali cruciali come le competenze digitali, la capacità di apprendimento, le competenze sociali, civili, sportive e artistiche, la consapevolezza dell’imprenditorialità e della cultura.</p>
      <p sl="it">Ritengo pertanto che sia indispensabile un insegnamento prescolare di alta qualità come strumento di acquisizione precoce delle competenze essenziali affinché le generazioni a venire siano in grado di superare l’attuale divario tra le competenze acquisite e le esigenze del mercato. Credo che anche l’istruzione primaria e secondaria debbano incentrarsi sullo sviluppo di competenze più specifiche quanto essenziali, come per esempio la padronanza delle lingue straniere e la capacità di adattarsi alle esigenze delle comunità in cui sono situate le scuole. E’ fondamentale anche un’istruzione superiore che sia coordinata con le esigenze del mercato del lavoro, le imprese e con la società nel suo complesso.</p>
    </intervention>
    <intervention id="2-968" speaker_id="28310" name="Edite Estrela" is_mep="True" mode="written">
      <p sl="it">Ho votato a favore della relazione sulle competenze chiave per un mondo che cambia nel quadro dell’attuazione del programma “Istruzione e formazione 2010”. Nonostante alcuni miglioramenti, siamo ancora molto lontani dal raggiungimento degli obiettivi in materia di istruzione e formazione fissati dalla strategia di Lisbona. Questa relazione analizza gli insuccessi e propone sfide che devono ancora essere superate, come un miglior collegamento tra didattica, formazione professionale e sistemi di apprendimento permanente.</p>
    </intervention>
    <intervention id="2-225" speaker_id="96977" name="Diogo Feio" is_mep="True" mode="written">
      <p sl="it">Avendo lavorato nel governo del mio paese nel campo dell’istruzione, trovo profondamente deplorevole vederla continuamente classificata erroneamente in praticamente tutti gli indicatori relativi a questi argomenti. Temo che questi risultati sfavorevoli siano, in larga misura, il risultato di un’ideologia dell’apprendimento che sembra essere completamente assente dalla comunicazione della Commissione e dalla risoluzione del Parlamento: non vi si citano una sola volta le parole “merito”, “rigore”, “sforzo”, “concentrazione” e “disciplina”, e il “trasferimento delle conoscenze” e la “memorizzazione” sono considerate meno importanti dei temi delle “attitudini” e degli “atteggiamenti” basati sulle “competenze essenziali”.</p>
      <p sl="it">Sarebbe utile che i governi la smettessero di preoccuparsi delle statistiche e affrontassero invece il problema alla radice, abbandonando metodi che comportano un sacco di discorsi, lo scarico delle responsabilità da tutte le persone coinvolte nel processo di formazione e il camuffamento statistico. Essi devono invece adottare metodi concentrati, soprattutto, sui contenuti scientifici e sui processi cognitivi: apprendimento e insegnamento efficaci. Si deve spendere minore energia nell’affermare posizioni condivise che sono vuote quanto ben intenzionate. Dato il contenuto generalmente positivo della risoluzione, voterò a favore, ma non senza registrare il mio profondo disaccordo con questa interpretazione di ciò che dovrebbe costituire il sistema educativo.</p>
    </intervention>
    <intervention id="2-967" speaker_id="96706" name="João Ferreira" is_mep="True" mode="written">
      <p sl="it">Istruzione e della formazione sono chiaramente della massima importanza, considerato l’incessante progresso della scienza e della tecnologia, oltre alla crescente integrazione delle conoscenze scientifiche e tecniche nei processi produttivi. E’ in questo contesto che la relazione in discussione ritiene indispensabile “introdurre politiche che cerchino di migliorare la qualità dell’istruzione e della formazione”; noi naturalmente condividiamo questa preoccupazione.</p>
      <p sl="it">Tuttavia, nel dar voce a questa preoccupazione, non viene neanche fatta la necessaria menzione dell’importanza della scuola pubblica nel perseguire questo obiettivo, né vi è alcun riferimento alle conseguenze della mancanza di investimenti nelle scuole pubbliche, o dell’esclusione di molti giovani dall’accesso all’istruzione e alla formazione; si sceglie invece di fare un riferimento sbagliato e ambiguo al rafforzamento della “cooperazione tra il pubblico e il privato”. Per quanto riguarda l’istruzione superiore, il processo di Bologna non offre alcuna soluzione per i miglioramenti necessari per l’istruzione: al contrario, in paesi come il Portogallo esso non ha fatto altro che peggiorare le cose, non ultimo il sistema statale.</p>
      <p sl="it">Non possiamo che sottolineare e condannare l’accento posto sulla “flessibilità” che spinge i giovani verso lavori insicuri, incerti, non continuativi e mal retribuiti. Siamo anche in disaccordo con il concetto di volontariato come sostituto dei posti di lavoro, che aggrava lo sfruttamento dei giovani che cercano di entrare nel mondo del lavoro.</p>
    </intervention>
    <intervention id="2-226" speaker_id="96919" name="Emma McClarkin" is_mep="True" mode="written">
      <p sl="it">Io e i miei colleghi conservatori britannici concordiamo con gran parte di questa relazione. Restiamo favorevoli ai tentativi per sviluppare strategie di apprendimento permanente e per promuovere l’istruzione e la formazione professionale, e una migliore integrazione delle competenze chiave come la lingua straniera, la matematica e le scienze. E riteniamo che l’aspetto più importante sia garantire che il mercato del lavoro abbia sufficiente flessibilità da garantire ai giovani la possibilità di trovare un impiego.</p>
      <p sl="it">Tuttavia, non possiamo approvare il riferimento contenuto nella relazione sull’opportunità di impartire a tutti i bambini migranti l’insegnamento nella loro lingua madre. E’ nostra convinzione che questo sarà estremamente impraticabile, costoso e inefficiente, soprattutto nelle scuole che hanno bambini provenienti da molti diversi contesti linguistici, e che ciò farebbe ben poco per promuovere l’integrazione dei migranti nelle comunità locali. Inoltre la politica dell’istruzione è e deve restare appannaggio dei singoli Stati nazionali. Per questo motivo, abbiamo votato contro la relazione.</p>
    </intervention>
    <intervention id="2-966" speaker_id="96978" name="Nuno Melo" is_mep="True" mode="written">
      <p sl="it">A seguito della strategia Lisbona 2000, è stata attuata una serie di iniziative finalizzate al raggiungimento dell’obiettivo strategico fissato dal Consiglio europeo “far diventare entro il 2010 l’economia europea basata sulla conoscenza la più competitiva e dinamica del mondo”. L’impegno per l’istruzione e la formazione è fondamentale e deve comportare il miglioramento della qualità e dell’efficacia dei sistemi educativi in Europa. Occorre impegnarsi per la formazione degli insegnanti e degli educatori, offrendo a tutti l’accesso ai sistemi di istruzione e formazione, rendendo il processo di insegnamento più attraente, aprendo al resto del mondo sistemi di istruzione e formazione, e promuovendo legami più forti con il mondo del lavoro. La standardizzazione degli obiettivi in un Quadro di competenze di base è stato un passo importante verso la realizzazione dei traguardi proposti per il 2010, che però non sono stati pienamente raggiunti. Dal punto di vista della verifica e della valutazione del lavoro compiuto fino ad ora, questo documento diventa ancora più importante se lo si considera come una preparazione delle strategie di recupero finalizzate al raggiungimento degli obiettivi inizialmente stabiliti per il settore dell’istruzione, tenendo conto della nuova proposta di inquadramento strategico della cooperazione europea in questo settore: Istruzione e formazione 2020.</p>
    </intervention>
    <intervention id="2-227" speaker_id="28255" name="Andreas Mölzer" is_mep="True" mode="written">
      <p sl="it">L’istruzione è importante, ma la realtà è che ormai da molto tempo un buon livello di istruzione e formazione non offre alcuna garanzia di occupazione, per non parlare di un buon impiego. Invece di investire soldi in adeguati programmi di qualificazione, si traghetta nell’UE del personale qualificato a buon prezzo con ogni tipo di soluzione cartacea, e le scadenze di transizione del mercato del lavoro sono considerate inutili. Date queste condizioni di base, il programma di formazione non è sufficiente, motivo per cui ho votato “no”.</p>
    </intervention>
    <intervention id="2-228" speaker_id="97197" name="Alfredo Pallone" is_mep="True" mode="written">
      <p sl="it">Signora Presidente, onorevoli colleghi, il riconoscimento che l’istruzione e la formazione sono essenziali per il successo della società della conoscenza e dell’economia di domani non è più un mito. Queste rappresentano le basi della nostra società e le fondamenta per il futuro nostre e delle prossime generazioni.</p>
      <p sl="it">L’istruzione (prescolare, primaria, secondaria e superiore) e la formazione professionale di qualità sono indispensabili per rispondere alle sfide che deve affrontare l’Europa anche in virtù della strategia UE2020. Sono d’accordo con l’impianto della comunicazione che cita diverse strategie che potrebbero essere attuate, quali il sostegno dello sviluppo delle competenze degli insegnanti, l’aggiornamento dei metodi di valutazione e l’introduzione di nuove forme di organizzazione dell’apprendimento. Esprimo il mio appoggio e faccio i complimenti alla relatrice per la sensibilità dimostrata nel redigere il testo.</p>
    </intervention>
    <intervention id="2-229" speaker_id="96900" name="Georgios Papanikolaou" is_mep="True" mode="written">
      <p sl="it">Ho votato a favore della relazione relativa alle competenze chiave per un mondo che cambia: attuazione del programma “Istruzione e formazione 2010”. Il testo presenta un approccio globale in materia di aggiornamento e di istruzione adeguati alle esigenze moderne. Individuare i motivi che hanno portato al fallimento degli obiettivi del processo di Bologna sulla convergenza dell’istruzione superiore tra gli Stati membri, l’importanza dell’adattamento dei sistemi di istruzione al fine di preparare le società europee in modo che possano uscire dalla crisi economica e riprendere una crescita sostenibile, e l’importanza della penetrazione delle nuove tecnologie a tutti i livelli di istruzione: sono questi i punti chiave per il sistema di istruzione del domani. Per questo motivo ho presentato emendamenti in tal senso, che sono stati adottati dalla commissione per la cultura e l’istruzione.</p>
    </intervention>
    <intervention id="2-230" speaker_id="28409" name="Raül Romeva i Rueda" is_mep="True" mode="written">
      <p sl="it">Sono molto lieto che oggi abbiamo approvato la relazione presentata dalla collega catalana del gruppo S&amp;D, onorevole Badia i Cutchet, sul tema molto importante del ruolo dell’istruzione e della formazione come competenze chiave per un mondo che cambia.</p>
    </intervention>
    <intervention id="2-965" speaker_id="96746" name="Marie-Thérèse Sanchez-Schmid" is_mep="True" mode="written">
      <p sl="it">Ho votato a favore di questa relazione e vorrei ricordare l’importanza delle competenze di base che ogni cittadino europeo deve acquisire. Il numero di giovani che non sono in grado di leggere correttamente a 15 anni è in costante aumento (21,3 per cento nel 2000, e 24,1 per cento nel 2006). Con una strategia europea incentrata su posti di lavoro di qualità e su di un’economia intelligente, questa carenza di conoscenza spingerà una parte sempre crescente della popolazione verso l’emarginazione. Gli Stati membri devono integrare questa priorità dell’acquisizione delle competenze di base (lettura, scrittura, aritmetica) nei loro programmi educativi prima che i loro alunni si specializzino. Inoltre è di fondamentale importanza l’apprendimento delle lingue straniere. Io come insegnante di inglese ne sono particolarmente consapevole. Il fatto che alcuni paesi europei abbiano perso terreno nell’insegnamento delle lingue straniere chiude molte porte agli studenti, in un’epoca in cui l’occupazione acquista una dimensione sempre più internazionale. Infine l’adattamento dei modelli educativi alle nuove professioni dell’economia verde o dell’economia digitale rappresenta una grande sfida per l’istruzione in Europa. Per questo motivo, l’assistenza all’educazione permanente è la chiave per una carriera che sia flessibile e adeguata alle professioni del futuro.</p>
    </intervention>
    <intervention id="2-231" speaker_id="96789" name="Joanna Senyszyn" is_mep="True" mode="written">
      <p sl="it">Ho approvato con piacere la relazione “Istruzione e formazione 2010”, nella speranza di una rapida attuazione delle idee del programma. In qualità di insegnante accademico e professore con molti anni di esperienza, rivolgo un’attenzione particolare alla necessità di creare maggiore mobilità tra le istituzioni della formazione superiore, il mondo degli affari e l’istruzione e formazione professionale.</p>
      <p sl="it">L’educazione superiore moderna dovrebbe preparare accuratamente gli studenti all’accesso al mercato del lavoro. Oltre alle giuste competenze, sono sempre più significative caratteristiche come l’imprenditorialità, la comprensione interculturale e la creatività, che svolgono un ruolo determinante, pari a quello della formazione, nel raggiungimento del successo professionale.</p>
      <p sl="it">Da questo punto di vista, quindi, l’istruzione è molto importante. E’ inoltre essenziale adottare misure efficaci per aumentare la rappresentanza delle donne nella scienza e nella ricerca scientifica. A questo proposito ho già chiesto alla Commissione europea un parere e di prendere in considerazione la possibilità di istituire speciali programmi per promuovere le pari opportunità per le donne nella scienza.</p>
      <p sl="it">Tenendo conto delle allarmanti statistiche sulle qualifiche degli europei – tra l’altro il fatto che 77 milioni di persone, quasi un terzo della popolazione europea di età compresa tra i 25 e i 64 anni, non hanno un titolo di studio oppure hanno qualifiche molto basse – ritengo la relazione estremamente importante per promuovere la scienza e l’incremento delle qualifiche professionali. In relazione a questo, faccio appello agli Stati membri dell’Unione europea e alla Commissione perché diano una concreta realizzazione alle idee del programma.</p>
    </intervention>
    <intervention id="2-964" speaker_id="23787" name="Czesław Adam Siekierski" is_mep="True" mode="written">
      <p sl="it">L’istruzione ha importanti funzioni sociali, crea opportunità e offre prospettive per un futuro migliore. Perciò dobbiamo fare ogni sforzo per contribuire all’istruzione dei giovani attraverso programmi dell’Unione europea e sovvenzioni combinate con misure nazionali. In un’epoca di globalizzazione, aumento della concorrenza e rapido cambiamento, è importante prendere parte all’educazione permanente.</p>
      <p sl="it">Grazie agli scambi di studenti, come quelli offerti da Erasmus, i nostri giovani non sono solo approfondiscono le loro conoscenze in settori specifici ma ampliano anche i loro orizzonti. Sperimentare nuove culture e lingue e stringere contatti internazionali promuove la creazione di più solidi legami in Europa e contribuisce a creare l’identità europea. L’ambizione dell’Europa è di essere all’avanguardia in termini di ricerca e sviluppo, innovazione e nuove soluzioni tecnologiche che permettono una migliore gestione delle risorse energetiche.</p>
      <p sl="it">Le nostre speranze sono riposte nei giovani: quindi dobbiamo considerare questo gruppo sociale come una priorità. I giovani che hanno completato la loro formazione universitaria hanno difficoltà a entrare nel mercato del lavoro perché i datori di lavoro molto spesso danno importanza all’esperienza professionale, di cui i giovani in questa fase della loro vita non dispongono. Per questo motivo dobbiamo promuovere il dialogo tra le università e le imprese, dobbiamo adeguare i corsi di studio alle esigenze del mercato del lavoro e dobbiamo puntare di più sui tirocini e sull’esperienza pratica, che renderanno più facile trovare lavoro.</p>
    </intervention>
    <intervention id="2-232" speaker_id="96698" name="Viktor Uspaskich" is_mep="True" mode="written">
      <p sl="it">Onorevoli colleghi, in tutta Europa si tira la cinghia – con misure dolorose e gravi – e ciò comincia ad avere delle ripercussioni. Le vittime e i compromessi sono già diventati parte della vita quotidiana in molti settori dell’Unione europea, ma è importante (in particolare durante la recessione economica) non trascurare i nostri impegni nelle politiche per settori fondamentali come l’istruzione. Come la storia ha dimostrato, l’istruzione è una cosa per cui vale la pena lottare, tanto nelle istituzioni educative clandestine dell’Europa occupata dai nazisti quanto nelle “università volanti” dissidenti dell’epoca staliniana. La crisi economica globale significa che siamo costretti ad adattarci ancora una volta. L’istruzione e la formazione professionale devono essere adattate alle esigenze del mercato del lavoro. Il tasso di alfabetizzazione dell’Europa deve essere migliorato, dato che in questo settore l’Europa è molto indietro rispetto agli Stati Uniti e al Giappone. Dobbiamo colmare il divario. Non solo è importante aumentare il livello di alfabetizzazione, scrittura, calcolo e alfabetizzazione informatica dei giovani, ma anche quello degli adulti disoccupati appartenenti alla classe socio-economico inferiore. L’apprendimento permanente dalla culla alla tomba, così come la cosiddetta “seconda possibilità” dei programmi per adulti con capacità limitate, non solo sono importanti per stimolare l’economia e il mercato del lavoro, ma anche per l’inclusione sociale e la cittadinanza attiva. E’ nostro dovere elevare il livello della qualità della formazione in tutta Europa e rendere più attraente l’istruzione. Questa è una lotta a lungo termine, ma è qualcosa per cui vale la pena di lottare.</p>
    </intervention>
    <intervention id="2-234" speaker_id="39722" name="Sebastian Valentin Bodu" is_mep="True" mode="written">
      <p sl="it">L’amministrazione e la gestione delle società commerciali è un’area che solleva nuove preoccupazioni, in particolare nell’attuale crisi, nonostante sia stata oggetto di costante regolamentazione. Infatti, rendere responsabili i dirigenti, e non mi riferisco qui solo agli amministratori, è una necessità assoluta in un contesto in cui vogliamo ridurre i rischi sistemici. Nel caso delle grandi imprese che operano in settori strategici, sia con un fatturato di grandi dimensioni o una quota di mercato significativa, i problemi finanziari che tali società possono avere vanno ovviamente oltre il semplice interesse degli azionisti e coinvolgono tutte le parti in causa, in altre parole i creditori, i lavoratori, i consumatori, l’intero settore industriale o lo Stato.</p>
      <p sl="it">In tale situazione, l’emendamento proposto dal sottoscritto per responsabilizzare i membri del consiglio di amministrazione rendendo obbligatorio che una percentuale dei membri di questo organismo siano dei professionisti, favorisce la riduzione dei rischi sistemici. Infatti oggi non basta più essere un rappresentante degli azionisti dato che, come ho appena spiegato, i benefici prodotti dalla salute finanziaria e dalla stabilità di certe grandi imprese vanno ben oltre il solo rendimento degli investimenti sotto forma di proprietà del capitale sociale. Inoltre, al fine di incoraggiare il coinvolgimento degli azionisti nella vita di queste società, ruolo che è passivo in molti casi in cui la quota di capitale detenuta è troppo piccola, deve essere regolamentato il voto elettronico.</p>
    </intervention>
    <intervention id="2-235" speaker_id="96977" name="Diogo Feio" is_mep="True" mode="written">
      <p sl="it">La gestione delle imprese e la loro etica è una questione critica, specie in una situazione come quella attuale in cui molti azionisti subiscono perdite nei propri investimenti a causa di violazioni di alcuni di questi principi. I buoni manager che hanno atteggiamenti responsabili e il cui comportamento è guidato dall’etica sono fondamentali per un equilibrato processo decisionale che porta le imprese a diventare competitive. Se parliamo di regolamentare alcune pratiche etiche, non possiamo dimenticare il principio dell’autonomia privata e l’esigenza che ci sia un limite in base al quale certe pratiche devono essere regolamentate.</p>
      <p sl="it">Ritengo inoltre indispensabile che gli azionisti partecipino in misura maggiore e che si assumano maggiore responsabilità nel garantire che i buoni amministratori siano premiati dal mercato e che quelli che non operano eticamente siano puniti, in modo che le loro pratiche non danneggino i diritti degli azionisti o abbiano un impatto negativo sull’intero mercato.</p>
    </intervention>
    <intervention id="2-963" speaker_id="96978" name="Nuno Melo" is_mep="True" mode="written">
      <p sl="it">La recente crisi finanziaria ha reso più stringente la necessità di esaminare le questioni deontologiche relative a una gestione più responsabile delle società. I regimi di remunerazione e i meccanismi di gestione per quanto riguarda la remunerazione degli amministratori e dei dirigenti delle società quotate devono essere governati da principi etici e deontologici che non permettano il verificarsi di situazioni come quelle sperimentate nel recente passato, con l’assegnazione di premi di gestione in aziende che subito dopo presentano istanza di fallimento o risultano essere in gravi difficoltà. L’Unione europea deve avere un modello produttivo, sociale e ambientale con una prospettiva a lungo termine, che rispetti gli interessi di tutti: delle società, degli azionisti e dei lavoratori. Questo è il motivo che ha guidato la mia scelta di voto.</p>
    </intervention>
    <intervention id="2-236" speaker_id="97197" name="Alfredo Pallone" is_mep="True" mode="written">
      <p sl="it">Signora Presidente, onorevoli colleghi, esprimo il mio appoggio alla relazione del collega Lehne. La recente crisi finanziaria ha mostrato la necessità di analizzare questioni legate alle politiche retributive degli amministratori di azienda. Mi trovo d’accordo con l’approccio del relatore quando suggerisce un metodo basato su provvedimenti vincolanti con l’obiettivo di evitare che la parte variabile della remunerazione (bonus, stock, ecc …) provochi politiche d’investimento troppo rischiose e lontane dall’andamento dell’economia reale.</p>
      <p sl="it">In tal senso, appare necessaria un’azione legislativa, che consenta di risolvere il problema delle disparità nelle norme nazionali in materia di retribuzione per le società, in particolare in casi di fusioni transfrontaliere. Soprattutto per quanto riguarda il settore finanziario è necessario porre al centro la questione deontologica e non soltanto da un punto di vista morale, ma anche e soprattutto sociale. In tal senso occorre porre in essere linee guida uniformi e globali.</p>
    </intervention>
    <intervention id="2-237" speaker_id="96998" name="Evelyn Regner" is_mep="True" mode="written">
      <p sl="it">Ho votato a favore della relazione di iniziativa sulle questioni deontologiche relative alla gestione delle aziende dato che, soprattutto, sostengo la richiesta del Parlamento europeo di incentivare una maggiore partecipazione delle donne alle funzioni dirigenziali e la richiesta alla Commissione europea di presentare una proposta per un sistema per la copertura dei ruoli negli organi decisionali delle aziende, dei ruoli in altri organi e dei posti di lavoro in generale. Allo stesso tempo, però, mi rammarico del fatto che nella risoluzione finale non sia stato incluso il mio emendamento, che l’avrebbe resa obbligatoria.</p>
      <p sl="it">Mi sarebbe piaciuto vedere il Parlamento europeo avanzare richieste più ambiziose. In relazione alla politica delle retribuzioni, vorrei altresì segnalare le gravi differenze che prevalgono nella realtà e sottolineare che i principi sanciti dalle direttive europee sulla parità retribuzione e di trattamento tra uomini e donne devono essere rispettati e promossi. Sono favorevole che questi principi fondamentali siano resi obbligatori in tutti gli Stati membri, e ritengo che debba essere introdotto un sistema di sanzioni per il loro mancato rispetto.</p>
    </intervention>
    <intervention id="2-962" speaker_id="28422" name="Alfredo Antoniozzi" is_mep="True" mode="written">
      <p sl="it">Signor Presidente, ho appoggiato la relazione del collega perché sono consapevole che le conseguenze della crisi economica e finanziaria abbiano già raggiunto e colpito anche il tessuto sociale e in particolare i giovani europei, esponendoli a tassi di disoccupazione preoccupanti.</p>
      <p sl="it">Ritengo, pertanto, che sia preciso dovere delle istituzioni europee predisporre una strategia ben definita che possa, da un lato, sfruttare i programmi di formazione e di mobilità già esistenti (come Comenius, Erasmus e Leonardo da Vinci) e, dall'altro, accrescere la corrispondenza tra l'offerta di formazione, le competenze e la domanda e le esigenze del mercato del lavoro, in modo da migliorare e assicurare quel passaggio necessario dalla fase della formazione professionale a quella occupazionale.</p>
    </intervention>
    <intervention id="2-961" speaker_id="96680" name="Zigmantas Balčytis" is_mep="True" mode="written">
      <p sl="it">Sono d'accordo con questa risoluzione perché nel dare forma alle politiche di oggi ci assumiamo una forte responsabilità nei confronti dei giovani e delle generazioni future. L'Unione europea dispone di strumenti importanti in materia di politiche giovanili, ma questi strumenti devono essere sfruttati appieno, fatti conoscere e integrati. Sono preoccupato per il crescente numero di giovani disoccupati, sottoccupati o che non hanno sicurezza occupazionale, in particolare nell'attuale crisi economica attuale. E’ molto importante garantire una prospettiva per i giovani nel dopo Lisbona 2010 e nelle strategie Europa 2020. Sono anche a favore della proposta di inserire adeguate misure rivolte ai giovani nei piani di recupero dalla crisi economica e finanziaria, e di garantire una migliore integrazione dei giovani nel mercato del lavoro.</p>
    </intervention>
    <intervention id="2-960" speaker_id="97198" name="Mara Bizzotto" is_mep="True" mode="written">
      <p sl="it">Signor Presidente, onorevoli colleghi, la relazione, alla quale do il mio voto favorevole, contiene riflessioni e suggerimenti interessanti per lo sviluppo di politiche costruttive che mirino a responsabilizzare i giovani nella società odierna.</p>
      <p sl="it">Oggi molte sono le sfide che questi devono affrontare per farsi strada nel mondo dell'occupazione e nell'inserimento sociale. Sono d'accordo con l'osservazione di fondo presente nella relazione: il Parlamento potrebbe essere un utile strumento di implementazione delle strategie europee sulla gioventù, viste la sua origine democratica e la sua conseguente capacità di raccogliere nel territorio e negli Stati membri le istanze dei giovani e portare all’attenzione dell'Europa sulle loro esigenze.</p>
      <p sl="it">Ribadisco, come in altri interventi precedenti, l'importanza di raccordare il percorso formativo alle realtà produttive locali: solo così aiuteremo i giovani di oggi e di domani a entrare più facilmente e con maggiore soddisfazione nel mercato del lavoro, che oggi rimane il primo problema per milioni di giovani in Europa, soprattutto nel corso dell'attuale crisi economica, che ha portato il tasso di disoccupazione giovanile a più del 20%.</p>
      <p sl="it">Sono pienamente d’accordo anche nel sottolineare la rilevanza sociale e umana, di cui la relazione fa giustamente menzione, della partecipazione dei giovani al volontariato, come fattore di crescita personale e collettiva.</p>
    </intervention>
    <intervention id="2-239" speaker_id="96681" name="Vilija Blinkevičiūtė" is_mep="True" mode="written">
      <p sl="it">Ho votato a favore di questa relazione, poiché la preparazione e l'attuazione della strategia dell'Unione europea per i giovani è molto importante, soprattutto in questo momento in cui la crisi economica e finanziaria ha avuto un impatto negativo sull'occupazione giovanile e minaccia ancora la loro futura prosperità. Dal momento che i giovani sono il futuro dell'Europa, è nostro dovere aiutarli applicando una ben meditata strategia per la gioventù. Pertanto, soprattutto gli Stati membri devono garantire il diritto di tutti i bambini e dei giovani di ricevere un'istruzione pubblica e devono garantire a tutti le stesse opportunità di istruzione, a prescindere dalla loro estrazione sociale e dalla loro situazione finanziaria. Vorrei richiamare l'attenzione sul fatto che, come previsto nella nuova strategia Europa 2020, è necessario adottare nel più breve tempo possibile misure tese a ridurre il numero di studenti che abbandonano gli studi senza qualifiche. Solo creando condizioni di apprendimento più flessibili per tutti i giovani e salvaguardando il diritto di tutti di apprendere e di studiare, possiamo creare opportunità di accesso al mercato del lavoro per i giovani. Sottolineo inoltre che è necessario preparare specifiche linee guida per l'attuazione della politica di occupazione e per combattere la disoccupazione giovanile. E’ molto importante stimolare l'imprenditorialità giovanile e fornire ai giovani condizioni più flessibili per approfittare del microcredito e dei servizi di microfinanziamento.</p>
    </intervention>
    <intervention id="2-959" speaker_id="96867" name="Maria Da Graça Carvalho" is_mep="True" mode="written">
      <p sl="it">La crisi finanziaria ha avuto un grave impatto sulla vita dei giovani. Accolgo quindi con favore la nuova strategia per i giovani che pone nell'agenda politica il benessere delle generazioni future. Poiché il triangolo della conoscenza è un elemento chiave per la crescita e la creazione di posti di lavoro, desidero sottolineare l'importanza della creazione di maggiori opportunità educative e lavorative per i giovani attraverso una crescente interazione tra l’istruzione, la ricerca e l’innovazione. I membri del Parlamento europeo svolgono un ruolo cruciale nella promozione negli Stati membri delle politiche europee in favore dei giovani. Richiamo la vostra attenzione sul problema della dispersione scolastica e la necessità di garantire che una più alta percentuale di giovani completi la scuola dell'obbligo.</p>
      <p sl="it">Il Parlamento europeo svolge anche un ruolo essenziale nella formulazione, attuazione, monitoraggio e valutazione delle strategie per i giovani. E’ essenziale che i programmi e i fondi dell’Unione europea riflettano le ambizioni dell'Europa per i giovani, e che le politiche, i programmi e le azioni dell'Unione europea siano coordinati tenendo presente la strategia dell'Unione europea per i giovani.</p>
    </intervention>
    <intervention id="2-958" speaker_id="96603" name="Nessa Childers" is_mep="True" mode="written">
      <p sl="it">Ho votato a favore perché, nonostante la strategia dell'Unione europea per i giovani sia per sua natura un documento ampio e onnicomprensivo, è fondamentale ribadire che qualsiasi nuova strategia deve porre l'istruzione al centro delle proprie ambizioni e politiche. In passato, una politica per l’istruzione di questo genere avrebbe giustamente messo l'accento sulla necessità che tutti gli studenti nell’Unione europea completino i livelli di istruzione primario e secondario. Per fortuna adesso siamo arrivati al punto in cui possiamo permetterci di rivolgere la nostra attenzione verso obiettivi più ambiziosi. Negli ultimi due decenni circa, sono state sperimentate molte iniziative mirate a conseguire che le persone provenienti da gruppi demografici tradizionalmente poco inclini agli studi universitari frequentassero gli istituti di istruzione di terzo livello. Alcune di queste iniziative sono state più efficaci di altri, ma in generale la stragrande maggioranza degli studenti di terzo livello continua a provenire dagli stessi gruppi sociali. Non possiamo più permettere che ciò continui. Se vogliamo davvero lottare contro la povertà, che nell’Unione europea continua ad esistere anche se spesso passa inosservata, dobbiamo riuscire a dotarci di un sistema efficace con il quale le aree sociali meno inclini inizino ad essere veramente rappresentate nell’istruzione di terzo livello.</p>
    </intervention>
    <intervention id="2-240" speaker_id="1892" name="Carlos Coelho" is_mep="True" mode="written">
      <p sl="it">Sono favorevole alla relazione dell'onorevole Papanikolaou su “Una strategia dell’Unione europea per investire nei giovani e conferire loro maggiori responsabilità”. Sono d'accordo con il suo appello agli Stati membri perché attuino pienamente le disposizioni del trattato di Lisbona in materia di politiche per i giovani, quali incoraggiare la partecipazione dei giovani alla vita democratica, la particolare attenzione per i giovani e le giovani che si dedicano allo sport, e l'applicazione giuridica della Carta dei diritti fondamentali.</p>
      <p sl="it">Vorrei sottolineare quale importante ruolo abbiano programmi come Comenius, Erasmus e Leonardo da Vinci nello sviluppo delle politiche europee dell’istruzione e della formazione. Invito la Commissione a dare priorità a strumenti che migliorino le qualifiche dei giovani e aumentino le opportunità di lavoro e, soprattutto, a sviluppare il programma “Erasmus per il primo impiego”. Sono d'accordo con la lotta contro l'uso di droghe, alcool e tabacco e le altre forme di dipendenza, compreso il gioco d'azzardo.</p>
      <p sl="it">Vorrei sottolineare il ruolo dell’informazione dei giovani sui problemi dell'educazione sessuale al fine di proteggere la loro salute. Vorrei sottolineare l'importanza delle attività di volontariato e, come il Movimento giovanile portoghese socialdemocratico (JSD) ha sempre sostenuto, di affidare ai giovani di responsabilità cruciali nel concepire e attuare politiche per i giovani a livello europeo, nazionale e regionale.</p>
    </intervention>
    <intervention id="2-957" speaker_id="96973" name="Mário David" is_mep="True" mode="written">
      <p sl="it">Gli investimenti nelle politiche per i giovani sono essenziali per il futuro delle società europee, soprattutto in un momento in cui il numero di giovani nella popolazione continua a diminuire. Ho accolto con favore la “Strategia dell'Unione europea per i giovani”, in cui sono state raccolte per la prima volta informazioni sulla situazione dei giovani dell'Europa, così come le tre priorità per i giovani stabilite dalla Commissione.</p>
      <p sl="it">Creare più opportunità per i giovani in materia di istruzione e di occupazione, migliorare l'accesso e la piena partecipazione di tutti i giovani nella società e favorire l'inclusione sociale e la solidarietà tra la società e i giovani, sono obiettivi fondamentali per un’efficace politica europea per la gioventù che sia in grado di contribuire allo sviluppo di una mentalità europea. Tuttavia, l'esistenza di diverse definizioni di “giovani” nei vari Stati membri e il fatto che la politica rivolta alla gioventù sia coperta dal principio di sussidiarietà, rivelano i problemi di un’efficace attuazione agli strumenti della politica per i giovani. Una forte volontà e un deciso impegno dei governi degli Stati membri sono i requisiti di una rinnovata cooperazione europea in materia di gioventù al fine di produrre risultati concreti, così come l’urgente rafforzamento del metodo aperto di coordinamento.</p>
    </intervention>
    <intervention id="2-956" speaker_id="28310" name="Edite Estrela" is_mep="True" mode="written">
      <p sl="it">Ho votato a favore della relazione “Una strategia dell’Unione europea per investire nei giovani e conferire loro maggiori responsabilità”. La crisi finanziaria sta ipotecando, almeno a breve termine, il futuro professionale di milioni di giovani in tutta l'Unione europea, essenzialmente a causa della maggiore difficoltà ad accedere al mercato del lavoro. C’è urgente bisogno di garantire che le misure di formazione assicurino una migliore corrispondenza tra le competenze e le esigenze del mercato del lavoro, promuovendo in tal modo l’autonomia e l’indipendenza economica dei giovani, altrimenti corriamo il rischio di sprecare il talento dei giovani.</p>
    </intervention>
    <intervention id="2-241" speaker_id="96977" name="Diogo Feio" is_mep="True" mode="written">
      <p sl="it">In un momento in cui l'Europa è alle prese con la più grande e più grave crisi economica e finanziaria degli ultimi decenni, è essenziale che la strategia europea per i giovani che ora stiamo discutendo sia incentrata sui problemi che la crisi ha provocato e che riguardano soprattutto i giovani. Tra questi problemi, sottolineiamo l'elevato tasso di disoccupazione giovanile, la difficoltà di accesso al mercato del lavoro, i bassi salari, l'inadeguatezza della formazione scolastica e universitaria rispetto alle esigenze della vita lavorativa, e la difficoltà di conciliare l’inizio del lavoro, momento sempre delicato, con la vita familiare.</p>
      <p sl="it">Si tratta di preoccupazioni che devono essere presenti in qualsiasi strategia europea per la gioventù. Dobbiamo cercare anche politiche e strategie che consentano agli europei di adeguarsi in maniera migliore e più rapida alle sfide del ventunesimo secolo, soprattutto in una situazione di crisi. Segnalo in particolare l'importanza di misure che tengano nel debito conto l'istruzione, che mirino all'acquisizione di nuove competenze e che stimolino la creatività e l'imprenditorialità. Infine ritengo che, al fine di raggiungere con successo gli obiettivi proposti sia necessario rafforzare il coordinamento tra i vari soggetti coinvolti nell’attuazione della strategia per la gioventù.</p>
    </intervention>
    <intervention id="2-955" speaker_id="96899" name="José Manuel Fernandes" is_mep="True" mode="written">
      <p sl="it">L’impegno in favore dei giovani si ottiene attraverso un buon sistema educativo che dia assoluta priorità ai problemi della dispersione scolastica e dell'analfabetismo, e che promuova l’accesso paritario per tutti i giovani ad un'istruzione di alta qualità e alla formazione a tutti i livelli. Abbiamo anche sostenuto la promozione di opportunità per l'apprendimento permanente. Dato gli elevati tassi di disoccupazione ai quali sono esposti i giovani europei e visto che sono i giovani con qualifiche di basso livello ad avere più probabilità di essere disoccupati, è essenziale garantire che ricevano la migliore formazione possibile che garantisca un loro rapido accesso e una partecipazione a lungo termine al mercato del lavoro. Il primo impiego è estremamente importante. Per questo motivo abbiamo proposto il progetto “Erasmus per il primo impiego”, che è stato approvato: siamo in attesa che la Commissione dia seguito a questa proposta. L'Unione europea deve informare meglio, sviluppare e attuare gli strumenti che ha già a sua disposizione. I giovani devono essere chiamati a partecipare maggiormente, non ultimo nel costruire una società attenta al riciclaggio e all'obiettivo di combattere i mutamenti climatici, cui – è un dato di fatto –già contribuiscono generosamente.</p>
    </intervention>
    <intervention id="2-954" speaker_id="96706" name="João Ferreira" is_mep="True" mode="written">
      <p sl="it">Riteniamo che questa relazione assuma il corretto punto di vista nell'affrontare i problemi dei giovani come un qualcosa che attraversa i diversi settori della società. In questo modo essa identifica i problemi specifici nei diversi settori: istruzione e formazione, occupazione, salute, benessere e ambiente, cultura e altri. Questi problemi comprendono tra gli altri l’abbandono scolastico, i lavori insicuri e precari, gli apprendistati non retribuiti, la fuga dei cervelli, il degrado ambientale, la tossicodipendenza e l'esclusione sociale.</p>
      <p sl="it">Sebbene per risolvere questi problemi il relatore presenti alcune proposte che mi sembrano giuste e che meritano il nostro sostegno, ve ne sono altre che sono chiaramente inadeguate, alcune addirittura ambigue e altre che si dimostrano contraddittorie. Non possiamo accettare, per esempio, che una strategia “Europa 2020” “maggiormente incentrata sui giovani” possa adottare il lavoro precario o intermittente come soluzione “strategica” per i giovani: entrambi questi concetti sono presenti nella strategia di cui sopra che sollecita anche la competitività come possibile via d'uscita dalla crisi.</p>
      <p sl="it">Come in altri campi, l'armonizzazione si raggiunge attraverso il progresso sociale e non facendo sì che tutti finiscano per avere lo stesso basso tenore di vita. Alcuni paesi – tra cui il Portogallo – hanno incluso nelle proprie costituzioni una vasta gamma di diritti dei giovani, ma è importante che questi diritti siano attuati e che non vengano limitati.</p>
    </intervention>
    <intervention id="2-953" speaker_id="58758" name="Elisabetta Gardini" is_mep="True" mode="written">
      <p sl="it">Disoccupati, precari, stagisti. Che prospettive hanno di fronte i nostri giovani? Che aspettative di vita? Come possono sentirsi, costretti a rimanere in casa mantenuti dai genitori, senza poter neppure ipotizzare una famiglia? Lavorando a singhiozzo, spesso sottopagati, con mansioni ben inferiori al loro livello di scolarizzazione. Senza prospettive di pensione. Cosa riserverà loro il futuro?</p>
      <p sl="it">Signor Presidente, onorevoli colleghi, i giovani stanno pagando il conto più pesante della crisi.</p>
      <p sl="it">Sono disillusi e spaventati dalla possibilità di essere tagliati fuori dal mercato del lavoro. E’ inutile nascondersi dietro alle buone intenzioni, alle promesse. I giovani chiedono fatti. E noi abbiamo il dovere di dare risposte concrete.</p>
      <p sl="it">Dobbiamo investire, dobbiamo dare certezze, offrire opportunità. Il mondo del lavoro sta cambiando, dobbiamo creare le condizioni perché i giovani siano i primi ad adattarsi al cambiamento, sfruttando le nuove tecnologie, intraprendendo percorsi scolastici adeguati alle nuove esigenze.</p>
      <p sl="it">Dobbiamo raddoppiare i nostri sforzi, dobbiamo mettere i giovani al centro delle nostre politiche europee. Se i giovani non hanno futuro è l’intera società a non avere futuro.</p>
    </intervention>
    <intervention id="2-242" speaker_id="28424" name="Tunne Kelam" is_mep="True" mode="written">
      <p sl="it">Ho votato a favore della relazione sulla nuova strategia per i giovani poiché ritengo che il futuro dell'Europa sia rappresentato dai giovani di oggi. Dobbiamo agire ora per garantire che i giovani siano meglio preparati per la loro vita futura e meglio attrezzati per affrontare le sfide.</p>
      <p sl="it">Esorto gli Stati membri a prendere sul serio la nuova strategia per i giovani e ad attuare con decisione le misure proposte. La strategia per i giovani deve alimentare lo sviluppo personale e professionale di ogni giovane europeo, fornendogli i mezzi per imparare in patria e all'estero attraverso l'apprendimento formale, non formale e informale. La strategia dovrebbe anche servire a emancipare i giovani e ad aumentare la loro partecipazione nella società.</p>
      <p sl="it">Inoltre, nessuna politica può davvero funzionare senza un’applicazione settoriale incrociata. Tutti i soggetti interessati in tutti i settori devono lavorare insieme per trasformare la strategia in un successo. Anche se le politiche per i giovani in Europa sono condotte a livello nazionale, dobbiamo imparare gli uni dagli altri e creare degli esempi. Rendere pubblici i rapporti dei singoli Stati membri è un passo fondamentale per essere più vicini ai nostri giovani cittadini, ma anche per imparare gli uni dagli altri attraverso le migliori pratiche e le possibili sfide.</p>
    </intervention>
    <intervention id="2-243" speaker_id="95017" name="Iosif Matula" is_mep="True" mode="written">
      <p sl="it">La crisi economica globale è solo uno dei fattori che contribuiscono ad un cambiamento nel comportamento e nelle condizioni di vita dei giovani in Europa. Questo deve far risuonare un campanello di allarme per gli Stati membri e per l'Unione europea tutta.</p>
      <p sl="it">Da tempo siamo testimoni in Europa di un declino demografico, con le drammatiche conseguenze che ciò comporta per le nostre economie e i sistemi di protezione sociale. E’ preoccupante che i giovani si sposino sempre più tardi e abbiano sempre meno figli e in tarda età. Allo stesso tempo, non vengono fornite le condizioni adeguate per lo sviluppo delle loro competenze e per il loro coinvolgimento attivo nella società.</p>
      <p sl="it">Istruzione, occupazione, inclusione sociale e salute sono le principali preoccupazioni delle giovani generazioni, ma questi problemi rappresentano una sfida per gli Stati membri. Questo è precisamente il motivo per cui ho votato in favore del progetto di relazione redatto dall’onorevole Papanikolaou. Sono fermamente convinto che gli emendamenti che abbiamo proposto apporteranno un significativo contributo alla definizione delle politiche destinate ai giovani, consentendo loro di prendere decisioni indipendenti e sostenendo le loro iniziative personali, la parità di accesso all'istruzione per i giovani svantaggiati e la loro successiva inclusione nel mercato del lavoro.</p>
      <p sl="it">Credo che il partenariato con i mass media volto a migliorare la visibilità dei programmi e dei progetti europei per i giovani rappresenti un fattore chiave per aiutarci a raggiungere i nostri obiettivi.</p>
    </intervention>
    <intervention id="2-952" speaker_id="96978" name="Nuno Melo" is_mep="True" mode="written">
      <p sl="it">La strategia dell'Unione europea per la gioventù è diventata sempre più importante e ora deve essere affrontata come una delle priorità politiche dell'Unione, dato che i giovani costituiscono il 20 per cento della popolazione totale. Gli obiettivi sono chiari e definiti e sono collegati con aree importanti come la creazione di maggiori opportunità di lavoro o il sostegno ai giovani perché svolgano un ruolo più attivo nella società. Nella situazione di crisi economica e finanziaria che stiamo attraversando, assieme al problema dell'invecchiamento della popolazione, i giovani sono uno dei gruppi più vulnerabili. Sono pertanto favorevole a un sempre crescente impegno per le politiche a livello europeo per i giovani. Questa è la ragione alla base della mia scelta di voto.</p>
    </intervention>
    <intervention id="2-244" speaker_id="28255" name="Andreas Mölzer" is_mep="True" mode="written">
      <p sl="it">Specialmente i giovani sono colpiti dalla crisi attuale. Di fronte all’aumento della disoccupazione giovanile è importante migliorare le opportunità d’istruzione. Mentre a livello europeo si sta ancora parlando di promozione, gli Stati membri stanno già apportando tagli al finanziamento delle università.</p>
      <p sl="it">Se davvero vogliamo aiutare i giovani, abbiamo bisogno di frenare il fenomeno dell’“eterno tirocinio”. Nella migliore delle ipotesi, queste misure sono una dichiarazione d'intenti, ma date le condizioni in questi tempi di crisi, sono appena sufficienti per raggiungere effettivamente qualche risultato. Perciò mi sono astenuto dal voto.</p>
    </intervention>
    <intervention id="2-951" speaker_id="96695" name="Radvilė Morkūnaitė-Mikulėnienė" is_mep="True" mode="written">
      <p sl="it">Ho votato in favore di questo documento poiché io stessa faccio parte di quella generazione più giovane che plasma il futuro dell'Unione europea e sono preoccupata per il tipo di futuro che attende me e le persone della mia generazione. Attualmente la disoccupazione è uno dei principali problemi dei giovani nel mio paese, la Lituania, e in altri Stati membri dell'Unione europea, e già si comincia a parlare dei giovani di oggi come la “generazione perduta” di questa epoca. Un altro problema è l'incompatibilità del sistema di istruzione con le esigenze del mercato del lavoro. Anche se siamo d'accordo con la comunicazione della Commissione su una strategia dell'Unione europea per i giovani, io sono preoccupata del fatto che essa – al pari di molte altre strategie che abbiamo adottato – non finisca per essere nient’altro che un insieme di belle dichiarazioni sulla carta. Noi, il Parlamento europeo, le altre istituzioni dell'Unione europea e gli Stati membri, dobbiamo comprendere che se non ci prendiamo a cuore i giovani di oggi, può accadere che nessuna delle nostre altre strategie – tra cui l’Europa 2020 – sia attuata perché non rimarrà più nessuno per darvi attuazione. Pertanto invito la Commissione, le altre istituzioni competenti e gli Stati membri ad adottare al più presto misure specifiche in modo che questa strategia divenga una realtà.</p>
    </intervention>
    <intervention id="2-950" speaker_id="96783" name="Wojciech Michał Olejniczak" is_mep="True" mode="written">
      <p sl="it">Ho votato a favore della risoluzione del Parlamento europeo n. A7-0113/2010 concernente la relazione “Una strategia dell’Unione europea per investire nei giovani e conferire loro maggiori responsabilità” (2009/2159 (INI)), in quanto la definizione di una strategia per i giovani è oggi estremamente importante. I settori giovanili della società europea si trovano davanti molte sfide che dovranno essere affrontate nel prossimo futuro. La crisi economica e l'invecchiamento demografico sono sicuramente questioni importanti e urgenti che riguardano principalmente coloro che costruiranno il futuro. Quello che dovremmo fare – e ciò che in realtà dobbiamo fare – è creare pari opportunità e parità di accesso per tutti coloro che tra pochi anni inizieranno la loro vita adulta, e anche per coloro che si trovano oggi all'inizio dell’età adulta. Purtroppo ci sono molti giovani e persone di talento che per una serie di ragioni sono stati lasciati indietro. Dobbiamo dare loro una seconda possibilità. Per una fluida transizione verso il mercato del lavoro sono essenziali misure come il sostegno finanziario per le persone che hanno finito l’università. Purtroppo il tasso di disoccupazione tra i giovani è elevato, e persistono le disuguaglianze nel mercato del lavoro. Vi sono sicuramente più problemi oltre a quelli che ho citato. Pertanto, sono pienamente d'accordo con il relatore che la “presente relazione costituisce un ulteriore passo in avanti nel quadro di uno sforzo costante. Uno sforzo che rappresenta un dovere. Un dovere imprescindibile verso le generazioni future.” Questo è ciò che oggi ci si aspetta da noi ed è ciò che dobbiamo fare.</p>
    </intervention>
    <intervention id="2-245" speaker_id="97197" name="Alfredo Pallone" is_mep="True" mode="written">
      <p sl="it">Concordo con l'impianto espresso dal collega Papanikolaou. L'elaborazione di una nuova strategia dell'UE per la gioventù è di fondamentale importanza. La nuova strategia per la gioventù dovrebbe quindi avere come obiettivo principale un utilizzo più efficace degli strumenti esistenti e la promozione della loro conoscenza. È possibile realizzare dei progressi esortando i governi a una maggiore cooperazione in materia, indipendentemente dalle differenze esistenti nelle politiche nazionali per i giovani.</p>
      <p sl="it">Si tratta di un fattore essenziale per offrire un avvenire promettente alle future generazioni di cittadini europei. La crisi economica colpisce profondamente i giovani e rappresenta una minaccia per la loro prosperità futura. Inoltre, l'invecchiamento della popolazione inciderà fortemente sul loro avvenire. In considerazione delle molteplici pressioni cui sono sottoposti i giovani, del conseguente dovere di sostenerli mediante un'efficace strategia per la gioventù, e del fatto che la politica a favore della gioventù è soggetta al principio di sussidiarietà e che gli Stati membri cooperano in tale ambito su base volontaria, è di fondamentale importanza che la nuova strategia superi i punti deboli di quella precedente e fornisca risultati concreti.</p>
    </intervention>
    <intervention id="2-246" speaker_id="33984" name="Ioan Mircea Paşcu" is_mep="True" mode="written">
      <p sl="it">L’istruzione dei giovani è un compito essenziale, perché se si commettono degli errori e non li si corregge in tempo, essi tendono ad avere conseguenze generazionali e rischiano di venir ripetuti aggiungendo così ulteriore degrado. Il problema delle nostre “strategie” è che una volta elaborate ci facciamo ossessionare dalla loro attuazione, trascurando così la necessità di riesaminarle e adeguarle regolarmente.</p>
      <p sl="it">La strategia attuale in materia di gioventù – elaborata in sostanza prima della crisi attuale – si trova già di fronte a numerose sfide: come proteggere i giovani dall’impatto psicologico negativo della crisi attuale; come fare per prepararli ad affrontare il mondo di domani, non quello di oggi; le modalità per assicurare pari opportunità di istruzione indipendentemente dal reddito; come separare la “mobilità” dalla “fuga dei cervelli”; e come equilibrare i “rapporti virtuali” nella rete e i rapporti nel mondo reale e lo spirito di squadra attraverso l'azione collettiva.</p>
      <p sl="it">Queste sono sfide “strategiche” che necessitano di attenzioni “strategiche” da parte dei responsabili delle decisioni strategiche in tutti i paesi dell'Unione europea.</p>
    </intervention>
    <intervention id="2-949" speaker_id="96746" name="Marie-Thérèse Sanchez-Schmid" is_mep="True" mode="written">
      <p sl="it">Ho votato in favore della relazione perché il suo fine è promuovere la cittadinanza attiva, l'inclusione sociale e la solidarietà di tutti i giovani. Per quanto riguarda le politiche per i giovani, dove la sussidiarietà è la regola, dobbiamo incoraggiare gli Stati membri a definire obiettivi e programmi comuni e a migliorare la loro cooperazione e il loro scambio di buone pratiche. E’ una questione di urgenza, perché sappiamo che in Europa un adolescente su quattro, a 15 anni di età, non sa leggere correttamente. Mentre stiamo discutendo il bilancio 2011, sono preoccupata per il divario tra le ambizioni della relazione che abbiamo appena votato e la riduzione del 3,4 per cento al bilancio “Gioventù in azione”. Perché tagliare un programma che mira appunto a sviluppare un senso di cittadinanza, solidarietà e tolleranza tra i giovani europei? Mi auguro quindi che la strategia 2020, che si basa su un’accorta economia sostenibile e solidale, si traduca in ambiziosi impegni finanziari per l'istruzione e la formazione dei giovani, perché in questi tempi di crisi sistemica, la sopravvivenza a medio termine dell'Unione europea dipende da giovani che siano istruiti e coinvolti nel progetto europeo.</p>
    </intervention>
    <intervention id="2-247" speaker_id="96789" name="Joanna Senyszyn" is_mep="True" mode="written">
      <p sl="it">Ho sostenuto la strategia dell'Unione europea in favore dei giovani con assoluta convinzione e con la certezza del suo successo. E’ uno dei settori chiave del lavoro della commissione per la cultura e l'istruzione, di cui faccio parte. E’ imperativo migliorare la situazione dei giovani e le loro possibilità di istruzione e formazione professionale. In questo senso sono fondamentali tre aspetti.</p>
      <p sl="it">1. I giovani nell’Unione europea, e anche in Polonia, stanno facendo buon uso dei programmi europei quali Comenius, Erasmus e Leonardo da Vinci. Pertanto, è molto importante aumentare i finanziamenti per questi programmi e considerarli come base per lo sviluppo di una strategia comunitaria pluriennale per i giovani. In futuro questi programmi dovrebbero ricevere maggiore sostegno finanziario. L’investimento nella formazione dei giovani è il miglior uso possibile del bilancio dell'Unione europea. Faccio appello anche al miglioramento e alla piena attuazione del programma Erasmus Mundus.</p>
      <p sl="it">2. In quanto socialista, ho sottolineato anche la necessità di creare pari opportunità per i giovani nel loro accesso all'istruzione. E’ essenziale dare sostegno finanziario a coloro che non possono permettersi di completare l'istruzione di terzo livello. E’ importante altresì aiutare i giovani rendendo più agevole il loro accesso al mercato del lavoro.</p>
      <p sl="it">3. In vista dell'entrata in vigore del trattato di Lisbona, vorrei richiamare l'attenzione sugli obblighi degli Stati membri per l'attuazione della strategia, che include stimoli ai giovani perché partecipino alla vita democratica, con particolare attenzione ai giovani sportivi, e l'applicazione giuridica della Carta dei diritti fondamentali.</p>
    </intervention>
    <intervention id="2-948" speaker_id="23787" name="Czesław Adam Siekierski" is_mep="True" mode="written">
      <p sl="it">La relazione approvata dal Parlamento europeo è un'analisi approfondita della questione pluridimensionale dei giovani, questione che talvolta sembra essere poco discussa o messa in secondo piano. I giovani di oggi daranno forma all'Europa del futuro, quindi dobbiamo fare in modo che si sviluppino correttamente: dobbiamo aiutarli a fare il miglior uso delle opportunità offerte dell'Unione. I giovani sono un particolare tipo di valore aggiunto: apportano freschezza e innovazione, e possono trasformare in realtà la visione sociale dell'Europa basata sulla tolleranza, la diversità e l’uguaglianza. La questione dei giovani assume un significato ancora maggiore nel contesto della situazione attuale ovvero della crisi economica e delle tendenze demografiche in Europa.</p>
      <p sl="it">I giovani sono più vulnerabili agli effetti negativi causati dalla situazione economica attuale. La disoccupazione in questa fascia sociale è quasi il doppio rispetto alla quota complessiva, e la situazione finanziaria in cui si trovano i giovani spesso li costringe ad abbandonare gli studi, il che di conseguenza può portare alla povertà e all'esclusione.</p>
      <p sl="it">Nel contesto di una popolazione che invecchia, occorre reperire strumenti che incoraggino i giovani a mettere su famiglia. Spesso rimandano questa decisione a causa della loro sfavorevole situazione finanziaria, dei problemi nel trovare un lavoro o della necessità di conciliare lavoro e vita familiare. Dobbiamo essere più chiari e specifici per quanto riguarda le questioni di organizzazione e le strutture di cooperazione nel settore giovanile. La questione dei giovani è complessa e richiede il coinvolgimento di numerose aree di intervento.</p>
    </intervention>
    <intervention id="2-947" speaker_id="96770" name="Joanna Katarzyna Skrzydlewska" is_mep="True" mode="written">
      <p sl="it">La risoluzione adottata oggi sulla comunicazione della Commissione sulla “Strategia comunitaria per la gioventù” punta nella giusta direzione, basata su un approccio integrato ai problemi e alle esigenze dei giovani. Ci aspettiamo che si tenga conto degli interessi dei giovani e delle generazioni future al momento di formulare a tutti i livelli politici strategie che consentano la soluzione efficiente ed efficace dei problemi più urgenti. Ad esempio, il persistente elevato livello di disoccupazione in questa fascia sociale mostra una mancanza di soluzioni strutturali o ad esempio gli errori nei sistemi dell’istruzione che formano i giovani in maniera scollegata rispetto alle esigenze del mercato del lavoro.</p>
      <p sl="it">Dobbiamo incoraggiare i giovani a prendere parte attiva nella società civile, a essere politicamente attivi e stimolarli all’imprenditorialità. Dobbiamo creare le condizioni perché possano essere creativi nel campo della cultura e per risvegliare in loro l’interesse per l’arte, la scienza e le nuove tecnologie. D'altra parte, dobbiamo garantire la protezione dei giovani dalla discriminazione e attivare campagne che promuovano idee in favore dell’ambiente, senza dimenticare la lotta contro l'abuso di droga e altre dipendenze cui i giovani sono particolarmente vulnerabili. Per questo motivo, oggi ho approvato con piacere la risoluzione preparata dall’onorevole Papanikolaou.</p>
    </intervention>
    <intervention id="2-946" speaker_id="36281" name="Silvia-Adriana Ţicău" is_mep="True" mode="written">
      <p sl="it">I 96 milioni di giovani europei di età compresa fra 15 e 29 anni rappresentano circa il 20 per cento della popolazione dell'Unione europea. All'inizio dell'anno il tasso di disoccupazione tra i giovani ha toccato il livello del 20 per cento a causa della crisi economica, mentre il tasso di abbandono scolastico ha raggiunto il 17 per cento, con i giovani delle aree rurali che ne sono principalmente colpiti. Inoltre, ai giovani vengono offerti sempre più contratti di impiego temporaneo, riducendo le loro possibilità di raggiungere la stabilità finanziaria e di acquistare una casa in cui vivere. I giovani sono il nostro futuro e dobbiamo coinvolgerli maggiormente nel processo decisionale a livello europeo. Sono quelli che dovrebbero pianificare e attuare con noi, contribuendo allo sviluppo della società in cui viviamo. Chiedo alla Commissione e agli Stati membri di adottare quanto prima una specifica strategia e misure per aiutare i giovani ad essere maggiormente coinvolti nella società. Queste misure dovrebbero avere i seguenti obiettivi: fornire un accesso non discriminatorio all'istruzione permettendo loro di acquisire le competenze necessarie per trovare un lavoro che dia loro una vita decente; offrire servizi di assistenza all'infanzia accessibili per facilitare l'equilibrio vita-lavoro; fornire supporto per facilitare l'ingresso dei giovani nel mercato del lavoro e fornire alloggi sociali per i giovani.</p>
    </intervention>
    <intervention id="2-248" speaker_id="96698" name="Viktor Uspaskich" is_mep="True" mode="written">
      <p sl="it">La crisi economica globale ha dolorosamente colpito tutti noi. La cosa più triste è il fatto che il colpo più duro è stato dato a coloro da cui dipende il nostro futuro. Lo tsunami finanziario di questi ultimi anni ha trasformato la maggior parte dei giovani in disoccupati o in sottoccupati. Secondo questa relazione, il tasso di disoccupazione tra i giovani nella maggior parte degli Stati membri è quasi raddoppiato rispetto alla popolazione attiva. Ora abbiamo la possibilità di trasformare la crisi in un'opportunità. Lo dobbiamo alle future generazioni europee.</p>
      <p sl="it">Per il mio paese, la Lituania, insieme con la maggior parte dei suoi vicini, è importante fermare la sempre crescente fuga dei cervelli di lavoratori qualificati. Come indica il nome della relazione, possiamo riuscirci investendo e fornendo opportunità. L’istruzione e il lavoro sono le principali aree da un punto di vista di investimento. Dobbiamo facilitare una transizione meno problematica tra l’istruzione e il mercato del lavoro. Tuttavia l'impatto di questo investimento essenziale sarà limitato se non forniremo delle opportunità ai nostri giovani. Dobbiamo incoraggiare i nostri giovani a diventare cittadini più attivi, sia socialmente sia politicamente. In Europa orientale l'affluenza alle urne tra i giovani è molto bassa. Pertanto è necessario rianimare il loro interesse nel processo politico.</p>
      <p sl="it">La società civile e le corrispondenti organizzazioni non governative sono in grado di sostenere gli interessi dell'Unione europea: per esempio, il progetto “Il mio voto”, che ha utilizzato le tecnologie innovative di Internet e ha contribuito alla coscienza politica dei giovani. Inoltre, dobbiamo avviare un dialogo costruttivo con i giovani e le organizzazioni giovanili in Europa, libero dai viluppi della burocrazia e dal gergo tecnico.</p>
    </intervention>
    <intervention id="2-249" speaker_id="96918" name="Derek Vaughan" is_mep="True" mode="written">
      <p sl="it">Ho sostenuto la relazione su una strategia europea per la gioventù poiché ritengo che nei prossimi anni si rivelerà fondamentale per stimolare l’impiego lavorativo a tempo pieno dei giovani. Con 5,5 milioni di europei di età inferiore ai 25 anni senza un lavoro, è chiaro che si rende necessaria una strategia efficace per combattere il problema.</p>
      <p sl="it">Il problema della disoccupazione giovanile non è dovuto solo alla crisi economica: i datori di lavoro cercano persone con esperienza professionale. Sono pienamente d'accordo con la proposta che l'istruzione superiore debba essere collegata in modo più efficace con il mercato del lavoro. La cooperazione tra Stati membri è la chiave per affrontare i problemi della disoccupazione giovanile, che può avere costi molto pesanti sia sociali sia economici.</p>
    </intervention>
    <intervention id="2-945" speaker_id="96862" name="Sophie Auconie" is_mep="True" mode="written">
      <p sl="fr">E’ importante proteggere le donne che esercitano un’attività autonoma e la relazione dell’onorevole Lulling sulla parità di trattamento tra uomini e donne che esercitano un’attività autonoma rappresenta un passo in questa direzione. Il documento infatti prevede un congedo parentale di 14 settimane e la copertura previdenziale per il coniuge coadiuvante, misura che prima non era contemplata. Il Parlamento europeo ancora una volta garantisce protezione alle donne in ambito lavorativo. Condividendo siffatta visione, ho votato a favore della relazione.</p>
    </intervention>
    <intervention id="2-251" speaker_id="5956" name="Regina Bastos" is_mep="True" mode="written">
      <p sl="pt">Alla luce della necessità di abrogare la direttiva 86/613/CEE sull’applicazione del principio di pari trattamento tra uomini e donne che esercitano un’attività autonoma, l’emendamento proposto rappresenta un passo avanti significativo, anche per i coniugi dei lavoratori autonomi.</p>
      <p sl="pt">Per quanto concerne la sicurezza sociale, si propone che, laddove vige un siffatto sistema per i lavoratori autonomi, gli Stati membri debbano prendere i provvedimenti necessari affinché il coniuge possa accedere alla previdenza ai sensi del diritto nazionale. Benché tale protezione sociale non sia obbligatoria, la proposta rappresenta un passo importante, poiché in molti Stati membri, i coniugi non godono di alcuna forma di tutela sociale obbligatoria e nemmeno volontaria.</p>
      <p sl="pt">Infine la proposta contiene una disposizione sulla protezione della maternità, benché al coniuge coadiuvante del lavoratore che esercita attività autonoma non sia riconosciuto lo stesso periodo di congedo per maternità dei lavoratori dipendenti. Tuttavia, tale categoria avrà il diritto di percepire un’indennità tale da consentirgli di lasciare l’attività per almeno 14 settimane e/o chiedere un servizio di sostituzione temporaneo. Per i suddetti motivi ho votato a favore della proposta.</p>
    </intervention>
    <intervention id="2-252" speaker_id="96681" name="Vilija Blinkevičiūtė" is_mep="True" mode="written">
      <p sl="lt">Per superare la recessione economica è molto importante investire nel capitale umano e nell’infrastruttura sociale, creando le condizioni affinché uomini e donne colgano tutte le opportunità che gli si presentano. L’Unione europea si è avvicinata all’obiettivo della strategia di Lisbona di conseguire un tasso di occupazione femminile del 60 per cento entro il 2010, ma il dato è molto disomogeneo tra i vari Stati membri. Pertanto la Commissione e gli Stati membri devono prendere provvedimenti effettivi per attuare quanto prima possibile la direttiva sull’applicazione del principio di parità di trattamento tra uomini e donne che esercitano un’attività autonoma. Il tema della tutela della maternità per le donne che esercitano un’attività autonoma, per i coniugi coadiuvanti o per i partner riconosciuti è molto importante. Si deve riconoscere un’indennità a tale categoria in modo da consentire a queste donne di sospendere l’attività lavorativa per portare a termine la gravidanza in sicurezza e avere la possibilità di riprendersi dopo un periodo di riposo appropriato. L’indennità corrisposta alle donne deve anche essere adeguata. Pertanto convengo particolarmente con la relatrice in relazione alle proposte sulla direttiva in seconda lettura. Inoltre nelle consultazioni della Commissione sulla nuova strategia 2020 è stata assegnata un’attenzione insufficiente alla questione della parità di genere. Dobbiamo pertanto rafforzare e integrare le questioni che afferiscono alla dimensione della parità di genere nella nuova strategia.</p>
    </intervention>
    <intervention id="2-944" speaker_id="96867" name="Maria Da Graça Carvalho" is_mep="True" mode="written">
      <p sl="pt">Accolgo con favore l’adozione di questa direttiva che istituisce un quadro per l’applicazione del principio di parità di trattamento tra uomini e donne che esercitano un’attività autonoma o che contribuiscono a questo genere di attività negli Stati membri. La ridotta partecipazione delle donne al lavoro autonomo provoca un’ineguaglianza, in quanto le responsabilità familiari si ripercuotono in maniera negativa sull’imprenditoria femminile contrariamente a quanto accade per gli uomini. Per quanto concerne i coniugi coadiuvanti, la mancanza di copertura previdenziale e il mancato riconoscimento del contributo che esse apportano all’attività familiare conferisce un vantaggio competitivo indebito ad alcune imprese, pertanto questa iniziativa garantirebbe pari condizioni in Europa. E’ essenziale adottare misure atte a risolvere le disparità di genere nel settore dell’imprenditoria al fine di favorire una migliore riconciliazione tra vita privata e vita professionale. Chiedo quindi agli Stati membri di garantire un’uguaglianza piena a livello pratico tra donne e uomini in ambito professionale in modo da promuovere le iniziative imprenditoriali femminili.</p>
    </intervention>
    <intervention id="2-253" speaker_id="1892" name="Carlos Coelho" is_mep="True" mode="written">
      <p sl="pt">La direttiva del dicembre 1986 si è rivelata inefficace, poiché, stando alle relazioni sull’attuazione, i risultati sono stati insoddisfacenti. Per tale ragione è urgente procedere al rafforzamento della protezione della maternità per le donne che esercitano un’attività autonoma e garantire parità di trattamento alle donne che esercitano un’attività autonoma, comprese le coniugi coadiuvanti.</p>
      <p sl="pt">In Europa il 16 per cento della popolazione attiva esercita un’attività autonoma e un terzo sono donne. Questa percentuale è senz’altro il frutto degli innumerevoli ostacoli che le imprenditrici si trovano a dover affrontare, anche per conciliare la vita familiare con la vita professionale. Ad ogni modo, la direttiva del 1986 non ha centrato il suo obiettivo e anche la proposta attuale manca di ambizione.</p>
      <p sl="pt">E’ deprecabile che il potenziale di questo testo sia stato ridimensionato per raggiungere un compromesso politico in seno al Consiglio. Tuttavia, la normativa può essere considerata un primo passo per migliorare la protezione sociale attualmente offerta alle donne che esercitano un’attività autonoma e ai coniugi coadiuvanti. Sono state infatti stabilite delle norme minime ai sensi delle quali viene riconosciuto per la prima volta il diritto all’indennità di maternità a livello comunitario, consentendo l’interruzione del lavoro per almeno 14 settimane.</p>
    </intervention>
    <intervention id="2-943" speaker_id="photo_generic" name="Anna Maria Corazza Bildt, Christofer Fjellner, Gunnar Hökmark, Anna Ibrisagic e Alf Svensson" is_mep="True" mode="written">
      <p sl="sv">Ieri, 18 maggio 2010, la delegazione svedese in seno al gruppo PPE ha votato contro la posizione del Consiglio in prima lettura in vista dell’adozione della direttiva del Parlamento europeo e del Consiglio sull’applicazione del principio della parità di trattamento fra gli uomini e le donne che esercitano un’attività autonoma e che abroga la direttiva 86/613/CEE (A7-0146/2010). E’ cruciale che gli Stati membri lavorino insieme per garantire parità di trattamento a uomini e donne in modo che un maggior numero di donne possano dedicarsi all’attività autonoma. D’altro canto, non crediamo che sia compito dell’Unione europea assumere decisioni in tema di politica di parità, visto l’impatto articolato che essa produce sulle finanze pubbliche degli Stati membri. Sono gli Stati membri che devono decidere per se stessi. Inoltre non crediamo che sia garantita una parità di trattamento tra donne e uomini se solo le donne che esercitano un’attività autonoma, e non gli uomini, hanno diritto a un’indennità e al congedo parentale quando hanno un figlio. Infine ci preme evidenziare che la parità di genere costituisce una delle principali sfide per l’Unione europea e la Svezia in questo senso può fungere da modello per gli altri Stati membri dell’Unione. Nell’attuale crisi economica, inoltre, è assolutamente fondamentale che i lavoratori autonomi siano sostenuti e incoraggiati.</p>
    </intervention>
    <intervention id="2-254" speaker_id="33997" name="Corina Creţu" is_mep="True" mode="written">
      <p sl="ro">Sono passati oltre due anni da quando abbiamo dibattuto la relazione sulla situazione delle donne nelle zone rurali e in tale occasione avevamo chiesto con urgenza che venissero apportati i necessari aggiornamenti alla legislazione in tema di protezione sociale. Il Consiglio ora ci sottopone un nuovo tipo di direttiva il cui ambito di applicazione, tuttavia, si limita unicamente all’agricoltura. Non credo che vi siano dei motivi fondati atti a giustificare tale restrizione. La situazione delle donne nelle zone rurali è estremamente difficile, specialmente nei nuovi Stati membri e dobbiamo costantemente e attivamente occuparcene. Ad ogni modo, quando si parla di attività autonome, non dobbiamo dimenticare le persone che esercitano attività artigianali o commerciali o che hanno piccole o medie imprese o che esercitano una libera professione.</p>
      <p sl="ro">Inoltre ritengo inopportuni i provvedimenti proposti dal Consiglio, che consentono agli Stati membri di limitare l’accesso ai regimi di protezione sociale. Ai sensi dei principi di proporzionalità e di sussidiarietà, la direttiva, nella forma emendata proposta dal Parlamento, delinea il quadro necessario volto a ridurre le disparità tra donne e uomini che esercitano un’attività autonoma. In proposito credo che, d’altro canto, la protezione della maternità sia fondamentale e che si debba garantire un periodo minimo di 14 settimane oltre all’indennità. Altrettanto fondamentale è il diritto dei coniugi coadiuvanti o dei partner riconosciuti a istituire legittimamente un’azienda.</p>
    </intervention>
    <intervention id="2-255" speaker_id="96977" name="Diogo Feio" is_mep="True" mode="written">
      <p sl="pt">In quanto strenuo difensore dei diritti umani e del principio di uguaglianza, non intendo mettere a repentaglio iniziative volte a proteggere i diritti delle donne nel mercato del lavoro, come la relazione dell’onorevole Lulling. Come ho già detto, gli uomini e le donne devono avere un trattamento paritario, devono avere gli stessi diritti tenendo conto delle rispettive necessità. Nel caso delle donne bisogna tenere in considerazione, in particolare, il sostegno alla maternità, la necessità di conciliare il lavoro con la vita familiare ….</p>
      <p sl="pt">Per tale ragione apprezzo che sia stato tenuto conto, tra l’altro, della protezione della maternità per le donne che esercitano un’attività autonoma. Tuttavia, sostengo strenuamente anche il principio della sussidiarietà e credo che molte delle tematiche discusse debbano rimanere nella sfera di competenza degli Stati membri.</p>
    </intervention>
    <intervention id="2-942" speaker_id="96899" name="José Manuel Fernandes" is_mep="True" mode="written">
      <p sl="pt">Apprezzo gli sforzi che il Parlamento sta compiendo per rafforzare i meccanismi che attengono alla giustizia sociale e alla parità di genere nell’Unione europea. Oltre ad essere un principio incontestabile di civiltà, tanto più in Europa che vanta uno sviluppo culturale e sociale, garantire la parità di trattamento tra uomini e donne che esercitano un’attività autonoma – soprattutto in relazione all’accesso ai meccanismi di protezione sociale, in particolare a quelli che attengono alla maternità – sta diventando sempre più urgente e ovvio in questo lungo periodo di profonda crisi economica e sociale. In particolare, vogliamo che siano eliminate le differenze di trattamento tra aree di attività dinanzi agli sviluppi che ben conosciamo a livello sia di organizzazione sia di strumenti e meccanismi di lavoro e di produzione. I lavoratori devono essere soggetti agli stessi criteri di accesso ai regimi pubblici di previdenza sociale, soprattutto in relazione ai contributi e ai privilegi. Sottolineo inoltre che questa raccomandazione rafforzerà sicuramente gli incentivi all’imprenditoria femminile. L’economia europea ha ancora molto da guadagnare e sono molti gli sviluppi che la attendono grazie ad una partecipazione rafforzata e più inclusiva delle donne.</p>
    </intervention>
    <intervention id="2-941" speaker_id="96952" name="Sylvie Guillaume" is_mep="True" mode="written">
      <p sl="fr">Essendo particolarmente sensibile alle tematiche della parità di genere e della parità in generale, compresa la parità dei diritti sociali, accolgo con favore l’adozione di questa relazione. Infatti, reputo fondamentale che gli Stati membri garantiscano una protezione sociale alle donne che esercitano un’attività autonoma e ai coniugi coadiuvanti equiparabile a quella delle lavoratrici dipendenti. Questa misura incentiverà l’imprenditoria femminile in Europa, settore che è ancora eccessivamente esitante. Soprattutto, queste donne potranno beneficiare del congedo di maternità allo stesso modo di altre donne impegnate in altre occupazioni. Il congedo di maternità deve essere garantito in tutti gli Stati membri e per tutte le donne a prescindere dal lavoro che fanno. Visto che il provvedimento è soggetto al principio di sussidiarietà, speriamo che gli Stati membri si adopereranno affinché questi uomini e donne possano conciliare la famiglia con la vita professionale quanto prima e quanto più agevolmente possibile.</p>
    </intervention>
    <intervention id="2-940" speaker_id="28141" name="Lívia Járóka" is_mep="True" mode="written">
      <p sl="hu">Porgo le mie congratulazioni alla collega, onorevole Lulling, per l’adozione della sua relazione che rappresenta un importante passo in avanti verso la soluzione di un problema antico. La situazione dei coniugi e dei partner dei lavoratori autonomi – che contribuiscono all’attività e ai guadagni senza essere considerati dipendenti o soci – non ha potuto essere affrontata in maniera soddisfacente nella direttiva del Consiglio del 1986. Pertanto era giunto il momento di abrogare questa normativa e promulgarne una nuova atta a riconoscere il lavoro dei coniugi coadiuvanti, ponendoli su un piano di parità in termini di sicurezza sociale rispetto ai lavoratori autonomi.</p>
      <p sl="hu">Inoltre un’importante conquista della relatrice e del Parlamento europeo è che, rispetto alla raccomandazione originale del Consiglio, il campo di applicazione non si limita più solamente alle attività autonome a scopo di lucro nel settore agricolo, visto che questo gruppo bersaglio lavora anche nelle piccole e medie imprese, ad esempio, o nel commercio al dettaglio, in cui rappresenta la maggioranza. Benché il Consiglio non abbia accettato diverse importanti raccomandazioni avanzate dalla relatrice e dal Parlamento – lasciando facoltà agli Stati membri in tema di parità di protezione sociale per i coniugi e i partner riconosciuti e consentendo agli Stati membri di mantenere disposizioni restrittive in relazione a certi regimi o livelli di sicurezza sociale – la proposta di direttiva nel complesso rappresenta comunque un passo significativo.</p>
    </intervention>
    <intervention id="2-256" speaker_id="96813" name="Barbara Matera" is_mep="True" mode="written">
      <p sl="it">Signora Presidente, onorevoli colleghi, plaudo all’approvazione della proposta di direttiva sull’applicazione del principio della parità di trattamento fra gli uomini e le donne che esercitano un'attività autonoma. Finalmente il Parlamento europeo si esprime sull’applicazione di questo principio simbolo di progresso sociale ed economico!</p>
      <p sl="it">Sempre nel rispetto delle prerogative statali, ritengo doveroso non solo cristallizzare uno standard minimo di tutela della donna-madre lavoratrice autonoma, nonché coniuge coadiuvante e conviventi riconosciute, ma anche equipararne la tutela rispetto alla donna-madre lavoratrice dipendente.</p>
      <p sl="it">L’auspicio è che all’enunciazione dei diritti segua di fatto il rispetto degli stessi e, che quindi gli Stati si impegnino ad introdurre misure adeguate soprattutto a tutela della maternità delle donne che esercitano un’attività autonoma e delle coniugi coadiuvanti. Occorre combattere qualsiasi forma di discriminazione sul lavoro così da sostenere l’emancipazione del genere femminile parallelamente a quella del genere maschili.</p>
    </intervention>
    <intervention id="2-939" speaker_id="96978" name="Nuno Melo" is_mep="True" mode="written">
      <p sl="pt">La proposta della Commissione mira a garantire parità di trattamento agli uomini e alle donne che esercitano un’attività autonoma. Di conseguenza, l’adozione di questo testo è un passo molto importante e molto positivo verso la legislazione vigente per i lavoratori dipendenti, visto che in tale ambito i diritti fondamentali di parità e di protezione sociale godono già di una tutela, mentre gli emendamenti proposti al testo originale puntano a conseguire un miglioramento generale in relazione ala protezione dei coniugi dei lavoratori autonomi, segnatamente in relazione all’indennità di maternità assegnata alle donne che esercitano un’attività autonoma e ai coniugi o ai partner riconosciuti dei lavoratori autonomi. Sono queste le ragioni che hanno motivato il mio voto.</p>
    </intervention>
    <intervention id="2-938" speaker_id="28279" name="Justas Vincas Paleckis" is_mep="True" mode="written">
      <p sl="lt">Ho votato a favore di questa relazione, non solo perché è importante e perché credo che riguarderà milioni di cittadini europei. Conosco molti artisti, avvocati e altri lavoratori autonomi e so che molto spesso sono coadiuvati da familiari, solitamente dalla moglie o dai figli. Il fatto che queste persone ora avranno diritto alla protezione sociale sicuramente contribuirà a migliorare la loro situazione materiale e morale e la motivazione lavorativa. Questo aspetto riveste un’importanza particolare per la Lituania, poiché al culmine della crisi che sta devastando i paesi baltici, la situazione di molte famiglie sfiora l’indigenza.</p>
      <p sl="lt">Non possiamo più rimanere inattivi dinanzi all’ingiustizia sociale che colpisce le donne o gli uomini che esercitano un’attività autonoma e che hanno famiglia. L’adozione di questa relazione rappresenta un segnale chiaro ai governi degli Stati membri affinché sostengano i coniugi dei lavoratori autonomi, garantendo loro il diritto ad una pensione, a ferie retribuite, a congedi parentali e aiutandoli ad integrarsi nel mercato del lavoro.</p>
    </intervention>
    <intervention id="2-257" speaker_id="97197" name="Alfredo Pallone" is_mep="True" mode="written">
      <p sl="it">Signora Presidente, onorevoli colleghi, tengo a esprimere il mio appoggio alla relazione della collega Lulling. Le ragioni della proposta sono da ricondurre al fatto che nel settore del lavoro autonomo si registra ancora un divario di genere molto elevato, che rischia di acutizzarsi; inoltre, si ritiene di dover garantire ai coniugi coadiuvanti, che spesso contribuiscono in maniera sostanziale all’attività del lavoratore autonomo, una protezione sociale di cui sono totalmente sprovvisti in molti Stati membri.</p>
      <p sl="it">La proposta, che si pone anche l’obiettivo di incentivare l’accesso delle donne al mercato del lavoro e di contribuire alla lotta contro il lavoro sommerso, introduce tre modifiche principali rispetto alla legislazione comunitaria vigente: viene modificata la definizione di “coniuge coadiuvante” per ricomprendervi anche le coppie non sposate, laddove riconosciute dalla legislazione nazionale; viene riconosciuto alle lavoratrici autonome e alle coniugi coadiuvanti il diritto a beneficiare, su richiesta, di un’indennità di maternità per un periodo non inferiore alle 14 settimane; viene riconosciuto al coniuge coadiuvante il diritto ad accedere, su richiesta, ad un regime di protezione sociale.</p>
    </intervention>
    <intervention id="2-258" speaker_id="38595" name="Rovana Plumb" is_mep="True" mode="written">
      <p sl="ro">Ho votato a favore di questa relazione, poiché credo che l’adozione della direttiva rivesta un’importanza fondamentale per l’Unione europea, visto la crisi economica e finanziaria che stiamo attraversando. Considerando che nella maggior parte degli Stati membri, i coniugi coadiuvanti non godono delle prestazioni previdenziali di cui usufruisce invece il coniuge, laddove uno Stato membro stabilisce che il lavoratore autonomo debba aderire ad un regime di sicurezza sociale, tale misura deve riguardare anche il coniuge coadiuvante o il partner riconosciuto.</p>
      <p sl="ro">La posizione del Consiglio è deprecabile, in quanto non accetta l’obbligo per il coniuge o il partner riconosciuto che coadiuva il lavoratore autonomo di aderire al regime previdenziale nei paesi in cui è riconosciuto siffatto status ai sensi della legislazione nazionale. Visto che buona parte di queste persone non rientrano tali regimi, essi non possono accedere alle prestazioni previste che riguardano la malattia, la disabilità e la vecchiaia.</p>
      <p sl="ro">In qualità di relatrice ombra per il gruppo S&amp;D, ho sostenuto la posizione delle donne che esercitano un’attività autonoma, dei coniugi e dei partner riconosciuti che decidono di avere un figlio, in quanto devono avere una tutela sociale e un’indennità. Non deve essergli impedito di percepire un’indennità per i figli, come invece sta accadendo in Romania ad opera del governo.</p>
    </intervention>
    <intervention id="2-259" speaker_id="28409" name="Raül Romeva i Rueda" is_mep="True" mode="written">
      <p sl="en">Sono molto lieto che oggi il Parlamento europeo abbia adottato la posizione in seconda lettura sulla posizione del Consiglio in prima lettura sull’applicazione del principio della parità di trattamento fra gli uomini e le donne che esercitano un’attività autonoma e che abroga la direttiva 86/613/CEE.</p>
      <p sl="en">Le donne svolgono un ruolo essenziale, in quanto sostengono le imprese individuali in qualità di titolari, coniugi coadiuvanti o partner riconosciuti. Accolgo con favore la decisione del Parlamento sull’applicazione del principio di parità di trattamento tra donne e uomini per i lavoratori autonomi e i propri coniugi, che rappresenta una parte importante della legislazione comunitaria.</p>
    </intervention>
    <intervention id="2-260" speaker_id="96944" name="Marina Yannakoudakis" is_mep="True" mode="written">
      <p sl="en">Il gruppo ECR sostiene vivamente le iniziative volte a colmare il divario di genere per i lavoratori autonomi e i loro partner. Sosteniamo il fine della relazione, in quanto vorremmo che tutti gli Stati membri offrissero appoggio e protezione sociale ai lavoratori autonomi. Tuttavia, non vogliamo che siffatta normativa venga varata a livello comunitario. Il gruppo ECR ha sempre difeso il principio di sussidiarietà e crede fortemente che gli Stati membri debbano assumere un ruolo trainante per creare e plasmare la legislazione in tema di occupazione e la politica sociale. Per tali motivi il gruppo ECR si è astenuto sugli emendamenti dal n.1 al n. 17.</p>
    </intervention>
    <intervention id="2-262" speaker_id="1941" name="Roberta Angelilli" is_mep="True" mode="written">
      <p sl="it">Signora Presidente, oggi il Parlamento ha ribadito la necessità di ottenere in tutta l'UE un elevato livello di tutela dei consumatori e l'importanza di armonizzare la normativa in materia di etichettatura dei prodotti tessili rendendola obbligatoria per tutti i capi di abbigliamento commercializzati in Europa. L'entrata in vigore di un futuro regolamento sulla denominazione di origine dei prodotti tessili nonché le informazioni sulle indicazioni riguardanti la composizione fibrosa, semplificheranno il quadro regolamentare già esistente, rendendolo trasparente, chiaro e a vantaggio dei consumatori e delle PMI.</p>
      <p sl="it">Tramite le etichette i consumatori potranno fare scelte consapevoli sull'acquisto dei prodotti anche sulla base di considerazioni etiche, come la salute, l'impatto sull'ambiente, i diritti umani, le condizioni e le retribuzioni dei lavoratori impiegati nella fabbricazione dei prodotti tessili. Mentre le PMI come l'industria tessile in generale, potranno tutelare la qualità, il design, l'innovazione dei loro prodotti, tutto ciò a vantaggio della competitività sul mercato non solo europeo ma anche mondiale. L'etichettatura "Made in " permetterebbe non solo di ottenere informazioni supplementari sulle caratteristiche del prodotto, ma contribuirebbe inoltre a rafforzare l'economia sviluppando nuovi prodotti destinati a molteplici settori, l'occupazione, come anche la lotta alla contraffazione verso quei prodotti provenienti da paesi terzi.</p>
    </intervention>
    <intervention id="2-937" speaker_id="96862" name="Sophie Auconie" is_mep="True" mode="written">
      <p sl="fr">In quest’epoca di globalizzazione in cui le merci sono sempre più il frutto di un viaggio lungo una catena di montaggio internazionale, è difficile identificarne la “nazionalità”. Parallelamente a questo fenomeno i consumatori vogliono acquistare nella piena consapevolezza dei fatti, talvolta preferendo articoli provenienti da paesi che hanno standard qualitativi, ambientali o sociali più elevati. In tale contesto ho deciso di votare a favore della relazione, in quanto essa propone di rendere obbligatoria l’etichettatura sul paese d’origine. A mio giudizio, si tratta di un’informazione essenziale che deve sempre essere comunicata al consumatore. Sottoscrivo inoltre l’idea che la Commissione europea prepari, tra due anni, una relazione o addirittura una proposta legislativa volta ad armonizzare le etichette sui tessili. Infatti, visto che da decenni condividiamo lo stesso mercato, perché le scale delle taglie e molti altri elementi informativi parimenti importanti sono ancora difformi tra gli Stati membri?</p>
    </intervention>
    <intervention id="2-936" speaker_id="96680" name="Zigmantas Balčytis" is_mep="True" mode="written">
      <p sl="lt">Ho votato a favore di questa normativa, poiché credo che apporterà maggiore chiarezza a beneficio sia dei produttori di tessili sia dei consumatori. Condivido la forma di normativa prescelta, che riunisce direttive distinte attualmente in vigore e quindi riduce le procedure amministrative di cui gli Stati membri si devono far carico per recepire nel diritto nazionale gli adattamenti tecnici necessari ogniqualvolta viene aggiunta all’elenco la denominazione di una nuova fibra. Ad ogni modo, credo sia ora di cominciare a discutere della revisione del sistema di etichettatura dei tessili, che non deve essere un ulteriore fardello per i produttori e che deve essere chiaramente compreso e accettato dai consumatori. Pertanto sostegno le proposte adottate nel regolamento secondo cui la Commissione europea deve occuparsi di temi quali l’uniformità europea del sistema di taglie indicate nell’etichettatura per l’abbigliamento e le calzature e l’indicazione di sostanze potenzialmente allergeniche o pericolose e temi afferenti all’etichettatura ambientale e sociale.</p>
    </intervention>
    <intervention id="2-263" speaker_id="28214" name="Jean-Luc Bennahmias" is_mep="True" mode="written">
      <p sl="fr">Per quanto possa sembrare sorprendente, la dicitura “made in” che si trova sulle etichette di molti capi di abbigliamento attualmente non è obbligatoria e il suo uso varia notevolmente da Stato a Stato. Dovendo esaminare la proposta della Commissione relativa al un regolamento sui tempi di immissione sul mercato delle nuove fibre, l’abbiamo usata per porre rimedio a questo problema di etichettatura. In realtà, in assenza di una normativa europea c’è il rischio che compaiano sul mercato prodotti fabbricati in paesi terzi, ma recanti una dicitura che induce a credere che siano stati fabbricati in Europa. La relazione chiede anche alla Commissione di approntare un’etichettatura che possa dare ai consumatori un accesso alle informazioni sulle condizioni ambientali e sociali in cui sono stati fabbricati i prodotti che essi acquistano.</p>
    </intervention>
    <intervention id="2-264" speaker_id="29074" name="Vito Bonsignore" is_mep="True" mode="written">
      <p sl="it">Mi complimento con il relatore Manders per l'impegnativo lavoro fin qui svolto, volto a unificare tre complesse direttive. Tale relazione semplifica il quadro regolamentare esistente, assicurando, ad esempio, tempi rapidi per l'immissione di una nuova fibra sul mercato. Per le nostre PMI ciò significa risparmio in spese amministrative e più rapidi profitti dalla vendita di nuove fibre. Provvedimenti che incoraggiano l'innovazione, elemento - a mio giudizio - fondamentale per le aziende europee. Solo con prodotti innovativi e di qualità, infatti, si può superare l'agguerrita concorrenza mondiale e superare questo difficile momento di crisi.</p>
      <p sl="it">Il testo tutela inoltre i consumatori, il cui interesse - tengo a ribadire - è al centro delle nostre politiche. Le regole adottate, infatti, assicureranno ai cittadini europei norme più chiare e trasparenti, garantiranno loro anche l'opportunità di beneficiare in tempi brevi di prodotti innovativi. Sarà, infine, garantita in modo migliore la salute dei cittadini: attraverso una più dettagliata etichettatura, essi avranno la possibilità di conoscere l'origine di filati e prodotti affini.</p>
    </intervention>
    <intervention id="2-935" speaker_id="96867" name="Maria Da Graça Carvalho" is_mep="True" mode="written">
      <p sl="pt">Accolgo positivamente questa proposta di regolamento che mira a semplificare e a migliorare il quadro legislativo attualmente in vigore in modo da favorire l’innovazione nel settore del tessile e dell’abbigliamento, consentendo a chi usa le fibre e ai consumatori di avere più speditamente prodotti innovativi. Il tema della semplificazione è essenziale per promuovere l’innovazione nell’industria europea e per incrementare le informazioni date ai consumatori. E’ altresì importante creare una normativa alternativa meno pesante in termini di procedure e di costi in relazione al recepimento. L’industria trarrà beneficio dalla riduzione dei tempi tra la presentazione della domanda e la possibilità di immettere un prodotto sul mercato, si ridurranno così anche i costi amministrativi e i prodotti arriveranno prima sul mercato, incrementando i profitti sulle vendite.</p>
    </intervention>
    <intervention id="2-265" speaker_id="96775" name="Lara Comi" is_mep="True" mode="written">
      <p sl="it">Cari colleghi, abbiamo finalmente adottato le norme sul MADE IN nel settore tessile. Il Parlamento si era già espresso positivamente per la proposta di regolamento del 2005, relativa all'indicazione del paese di origine per taluni prodotti importati da paesi terzi, bloccata in Consiglio. Non trattandosi di procedura di codecisione, però, non si è potuto fare molto di fronte alla contrarietà di taluni governi nazionali.</p>
      <p sl="it">Questo voto, invece, rappresenta oggi un segnale politico forte da parte dell'Assemblea che rappresenta i cittadini europei che chiede con forza al Consiglio l'adozione di queste norme. Questo è un traguardo oggi più vicino, anche nel contesto del trattato di Lisbona.</p>
      <p sl="it">Si tratta di un voto in prima lettura, ma è un risultato importante, frutto di un grande lavoro svolto in questi mesi con i colleghi di altre delegazioni nazionali e di altri gruppi politici. Questa nuova normativa tutela i consumatori europei che desiderano conoscere l'origine dei prodotti tessili e le PMI che li realizzano all'interno degli Stati membri. Ciò vuol dire che non potremo più indicare ad esempio MADE IN uno Stato membro un prodotto che è prodotto solo per il 25 per cento in quel paese, oggi dovrà essere ivi prodotto almeno per il 50 per cento.</p>
    </intervention>
    <intervention id="2-934" speaker_id="photo_generic" name="Lena Ek, Marit Paulsen, Olle Schmidt e Cecilia Wikström" is_mep="True" mode="written">
      <p sl="sv">In linea generale sosteniamo la relazione dell’onorevole Manders relativa alle denominazioni tessili e all’etichettatura dei prodotti tessili. Sullo sfondo di questo presupposto siamo anche molto critici rispetto alla marchiatura d’origine obbligatoria, in quanto è destinata a far lievitare i prezzi al consumo in Europa, provocando un deterioramento delle condizioni inferiori e un incremento dei costi, soprattutto per le piccole e medie imprese. Crediamo nel libero scambio e quindi reputiamo importante che impedire che aumentino le barriere tecniche al commercio mediante una necessaria regolamentazione. Sosteniamo però la volontarietà del sistema di etichettatura in virtù del quale il consumatore può chiedere la marchiatura dell’origine.</p>
    </intervention>
    <intervention id="2-266" speaker_id="96977" name="Diogo Feio" is_mep="True" mode="written">
      <p sl="pt">Il 30 gennaio 2009 la Commissione ha adottato la proposta concernente il nuovo regolamento sulle denominazioni tessili e sull’etichettatura dei prodotti tessili. Il testo riunisce la legislazione in vigore sulle denominazioni tessili e sull’etichettatura dei prodotti tessili in un unico regolamento. Stando al relatore, la revisione “costituisce un esercizio puramente tecnico che non comporta alcuna implicazione politica rilevante.</p>
      <p sl="pt">Però sappiamo che, a causa della concorrenza per i prodotti europei, soprattutto a causa dei prodotti cinesi, dovremo assumere misure più incisive in materia di etichettatura in futuro. Pertanto deve essere questo il compito cui si deve dedicare la Commissione d’ora in avanti. Inoltre le sfide che l’Unione europea sta affrontando oggi richiedono che sia migliorato e rafforzato il mercato e quindi bisogna attivarsi per rimuovere gli ostacoli che si frappongono lungo questo cammino. L’armonizzazione e la semplificazione delle norme sulle denominazioni tessili centrano questo obiettivo, poiché chiariscono le informazioni date ai consumatori e quindi contribuiscono a rendere più competitivo il settore.</p>
    </intervention>
    <intervention id="2-933" speaker_id="96899" name="José Manuel Fernandes" is_mep="True" mode="written">
      <p sl="pt">La capacità di identificare debitamente il luogo e le modalità di fabbricazione di un prodotto e materiali principali di cui è composto costituisce una prerogativa fondamentale dei consumatori per garantirne la fiducia e proteggere i loro diritti. Inoltre si introduce così anche un fattore importante per promuovere la concorrenza leale nel mercato mondiale dei tessili. In tale contesto la standardizzazione dell’etichettatura dei prodotti tessibili gioverà alla competitività dell’industria tessile e dell’abbigliamento in Europa, in particolare in Portogallo. Sottolineo la necessità di varare norme armonizzate sull’indicazione dell’origine dei prodotti tessili importanti da paesi terzi e criteri precisi per l’uso della dicitura “made in” per i prodotti fabbricati nell’UE nonché di un’etichettatura sociale in modo da informare i consumatori in merito al rispetto delle norme sanitarie e di sicurezza e dei diritti umani. Reputo importante anche l’etichettatura ecologica sui parametri ambientali dei prodotti tessili. Introducendo queste norme più chiare e più trasparenti sull’etichettatura – in cui sono comprese anche le informazioni su componenti non tessili di origine animale – i consumatori saranno meglio in grado di differenziare i prodotti e la relativa qualità.</p>
    </intervention>
    <intervention id="2-267" speaker_id="4466" name="Ilda Figueiredo" is_mep="True" mode="written">
      <p sl="pt">Ho votato a favore di questa relazione in ragione del suo principale intento, che verte sull’apposizione dei marchi di origine e che punta a difendere i diritti dei consumatori, dei lavoratori e a proteggere le industrie tessili e dell’abbigliamento dei nostri paesi. Tuttavia, non siamo d’accordo su alcuni dettagli circa l’etichettatura, segnatamente sui contenuti eccessivamente dettagliati sulle fibre, soprattutto quando si parla di piccole e medie imprese, a causa dei costi che ciò comporta.</p>
      <p sl="pt">Pertanto, pur avendo votato a favore del testo, vi sono dei dettagli che sono stati proposti e su cui dissentiamo. A nostro parere è necessaria una revisione o perlomeno delle misure di sostegno per evitare problemi alle PMI.</p>
    </intervention>
    <intervention id="2-932" speaker_id="96978" name="Nuno Melo" is_mep="True" mode="written">
      <p sl="pt">La designazione dell’origine di un prodotto è importante affinché i consumatori sappiano quale sia la provenienza esatta del prodotto che stanno acquistando. Non è corretto designare un dato prodotto come proveniente dall’UE quando viene solamente confezionato in un paese dell’Unione europea, mentre le altre fasi della produzione avvengono in paesi terzi. Le nuove norme approvate contribuiranno a innalzare la trasparenza nel commercio internazionale e ad apportare dei chiarimenti ai consumatori. Questa è stata la ragione che ha motivato il mio voto.</p>
    </intervention>
    <intervention id="2-268" speaker_id="28255" name="Andreas Mölzer" is_mep="True" mode="written">
      <p sl="de">Ancora una volta l’etichettatura ecologica promette qualcosa di diverso rispetto a quanto effettivamente prevede – basti pensare allo scandalo del “cotone organico” o ai recenti fiaschi del biochimico. In primo luogo, infatti, crea nuovamente confusione tra etichette e marchi nel mercato dei prodotti biologici – che l’UE potrebbe standardizzare in maniera sensata una volta per tutte, un’attività peraltro che di solito compie con piacere. In secondo luogo, è abbondantemente giunto il momento che l’UE accetti il cotone geneticamente modificato. Se vogliamo attendere gli studi sui possibili effetti delle sostanze dannose, nel frattempo le etichette dovrebbero perlomeno indicare che i prodotti contengono cotone geneticamente modificato.</p>
      <p sl="de">Inoltre è giunta anche l’ora che l’Unione si occupi dell’identificazione della radiofrequenza (RFID). Non possiamo applicare le etichette elettroniche ai tessili senza conoscerne le ricadute. Infatti non disponiamo ancora di norme adeguate sull’etichettatura. Se i pedoni devono rendersi visibili mediante abbigliamento RFID, allora sarà possibile controllare la gente ad ogni passo che fa. Visto che la relazione lo ha rilevato, ho votato a favore.</p>
    </intervention>
    <intervention id="2-269" speaker_id="1073" name="Cristiana Muscardini" is_mep="True" mode="written">
      <p sl="it">Sono favorevole alla relazione Manders sull'etichettatura di origine per i prodotti tessili in quanto risolve un problema che da tempo minaccia la libertà di scelta dei nostri consumatori. Il marchio di origine è essenziale per garantire trasparenza, sicurezza e informazione ai cittadini europei e per dare allo stesso tempo regole chiare e condivise alle nostre imprese.</p>
      <p sl="it">Il problema resta però aperto per i prodotti tessili che provengono da paesi terzi, nostri partner commerciali. Invito quindi i colleghi a confermare il loro sostegno al regolamento per il marchio di origine in discussione alla commissione commercio estero che tutela i nostri consumatori e le nostre imprese non solo per i prodotti del tessile e dell'abbigliamento ma anche per quei settori delicati per la crescita economica europea.</p>
    </intervention>
    <intervention id="2-270" speaker_id="97197" name="Alfredo Pallone" is_mep="True" mode="written">
      <p sl="it">L’industria tessile europea ha reagito alle importanti sfide economiche degli ultimi anni avviando un difficile percorso di ristrutturazione, modernizzazione e innovazione tecnologica. Le imprese europee hanno migliorato la propria posizione sul mercato globale concentrandosi su vantaggi competitivi quali la qualità, il design e l’innovazione tecnologica dei prodotti con più elevati valori aggiunti. L’industria europea svolge un ruolo di primo piano a livello mondiale nello sviluppo di nuovi prodotti, tessili tecnici e non tessuti per nuove applicazioni, i prodotti per l’igiene, l’industria automobilistica o il settore medico.</p>
      <p sl="it">Accolgo favorevolmente la proposta di regolamento della Commissione ritenendo che la stessa semplifica il quadro regolamentare esistente per lo sviluppo e la presa di nuove fibre ed ha il potenziale di incoraggiare l’innovazione nel tessile e il settore dell’abbigliamento, permettendo nel contempo agli utilizzatori di fibre e ai consumatori di beneficiare più tempestivamente di prodotti dal carattere innovativo.</p>
      <p sl="it">Esprimo infine, il più ampio sostegno alla regolamentazione sul "Made In ", ritenendo quest’ultima indispensabile a garantire un adeguato livello di tutela del consumatore sulla composizione del prodotto da acquistare e sulla sua provenienza.</p>
    </intervention>
    <intervention id="2-271" speaker_id="28409" name="Raül Romeva i Rueda" is_mep="True" mode="written">
      <p sl="en">Noi, come verdi, ci siamo astenuti nella votazione finale di questa relazione principalmente perché sono stati adottati alcuni tra gli emendamenti principali proposti dal PPE, dai liberali e dall’EFD. In sintesi tutti questi emendamenti puntano all’ampliamento delle disposizioni sulla dicitura “made in”.</p>
    </intervention>
    <intervention id="2-931" speaker_id="4345" name="Tokia Saïfi" is_mep="True" mode="written">
      <p sl="fr">Non ho sostenuto gli emendamenti contenuti nella relazione Manders sulle denominazioni tessili e sull’etichettatura dei prodotti tessili per quanto concerne la dicitura “made in” (emendamenti nn. 47/49, 48, 12 e 67). Tali emendamenti, che mirano a imporre la marchiatura sull’origine per i prodotti tessili importati da paesi terzi (con l’eccezione della Turchia e dei paesi dello spazio economico europeo) o a disciplinare precisamente le condizioni della marchiatura volontaria sull’origine dei prodotti tessili fabbricati in Europa, potrebbero mettere a repentaglio l’adozione in tempi brevi di questa importante normativa. La proposta di regolamento sulla marchiatura dell’origine presentata dalla Commissione europea infatti è ancora in corso di discussione in seno al Consiglio ed è l’oggetto di una relazione della commissione per gli scambi internazionali.</p>
      <p sl="fr">Non sono contro la trasparenza e la tracciabilità dei prodotti a beneficio del consumatore. Tuttavia, in quanto deputati al Parlamento europeo, abbiamo la responsabilità di rispettare determinati quadri normativi. A mio giudizio, prima di introdurre l’obbligo di apporre la dicitura “made in” sulle etichette dei capi di abbigliamento venduti in Europa, dovremmo prima assicurarci che la proposta di regolamento sulla dicitura “made in” preveda tutte le garanzie necessarie, in particolare circa i metodi di attuazione.</p>
    </intervention>
    <intervention id="2-930" speaker_id="96680" name="Zigmantas Balčytis" is_mep="True" mode="written">
      <p sl="en">Ho votato a favore di questo documento. Le relazioni tra UE e Ucraina sono sempre state molto strette e si sono sempre basate su un dialogo costruttivo. L’economia ucraina, come le economie degli Stati membri dell’Unione, è stata colpita dalla crisi finanziaria internazionale che ha provocato una drastica riduzione della produzione, l’aggravamento della posizione fiscale e un’accresciuta necessità di finanziamento esterno. L’assistenza macro finanziaria di 500 milioni di euro non dovrebbe fungere meramente da complemento ai programmi e alle risorse del FMI e della Banca mondiale, ma dovrebbe garantire il valore aggiunto derivante dal coinvolgimento comunitario. Ad ogni modo quest’assistenza può contribuire alla stabilizzazione economica dell’Ucraina solo se le principali forze politiche assicureranno stabilità politica al paese, raccogliendo un ampio consenso affinché le necessarie riforme strutturali siano attuate rigorosamente.</p>
    </intervention>
    <intervention id="2-273" speaker_id="96681" name="Vilija Blinkevičiūtė" is_mep="True" mode="written">
      <p sl="lt">L’assistenza macrofinanziaria all’Ucraina riveste un significato del tutto particolare in questo momento. Essa infatti può accrescere l’influenza dell’Unione sulla formazione della politica ucraina, aiutando il paese a superare la profonda crisi economica che sta attraversando. L’assistenza finanziaria comunitaria testimonia che l’Ucraina è strategicamente importante come potenziale paese candidato all’adesione e sarebbe erogata in un momento in cui l’Unione sta mobilitando i finanziamenti a sostegno della riforma del settore energetico. La Commissione e le altre istituzioni coinvolte stanno lavorando insieme per definire un pacchetto di sostegno per le autorità ucraine atto a individuare una soluzione sostenibile a medio termine per gli obblighi derivanti dal transito del gas e dal relativo pagamento. Anche se l’assistenza proposta non è direttamente collegata a questo pacchetto, essa favorirebbe la stabilizzazione economica del paese e le riforme. Convengo quindi sula decisione di erogare l’assistenza macrofinanziaria eccezionale all’Ucraina. Senza tale aiuto il paese non sarebbe in grado di integrarsi pienamente in molti settori dell’economia e a conseguire gli obiettivi che si è prefissato.</p>
    </intervention>
    <intervention id="2-274" speaker_id="39722" name="Sebastian Valentin Bodu" is_mep="True" mode="written">
      <p sl="ro">L’Ucraina ora sta pagando il prezzo della grave crisi economica e della protratta instabilità politica, ragione per cui le autorità di Kiev stanno accumulando dei ritardi nell’onorare gli impegni che si erano assunte verso le istituzioni finanziarie internazionali. E’ importante che l’Unione europea sia coinvolta nel fornire assistenza al proprio vicino sul fronte occidentale proprio adesso che la situazione sociale si sta deteriorando in un contesto in cui mancano le risorse finanziarie necessarie per consentire il funzionamento dello Stato.</p>
      <p sl="ro">L’Ucraina deve conseguire la stabilità. Il prestito concesso dalla Commissione europea, con l’approvazione dell’autorità legislativa, implica anche la conferma che Kiev può essere considerata un candidato all’adesione. Tuttavia, la Commissione europea d’ora in poi deve prestare grande attenzione ai meccanismi di controllo sul prestito concesso all’Ucraina.</p>
      <p sl="ro">Inoltre l’Unione europea è in una posizione tale da poter chiedere al paese di affrontare con maggiore decisione le riforme fondamentali atte a consolidare lo Stato di diritto. La transizione dell’Ucraina da economia centralizzata a economia di mercato implica un processo difficile e doloroso, soprattutto per la popolazione. Questa transizione economica deve essere accompagnata dagli sforzi volti a conseguire una riforma istituzionale. L’Ucraina deve prendere il toro per le corna su entrambi i fronti a prescindere da quanto possa apparire difficile in questo momento.</p>
    </intervention>
    <intervention id="2-929" speaker_id="96867" name="Maria Da Graça Carvalho" is_mep="True" mode="written">
      <p sl="pt">Accolgo con favore l’adozione della risoluzione legislativa sulla concessione di assistenza macrofinanziaria all’Ucraina, in quanto consentirà al paese di affrontare le conseguenze della crisi finanziaria globale, garantendo sostenibilità al fisco e ai conti con l’estero. Questa risposta alla richiesta dell’Ucraina è essenziale per la stabilizzazione economica in concomitanza con l’attuale programma del Fondo monetario internazionale. L’Ucraina, però, deve prendere provvedimenti adeguati per prevenire e contrastare le frodi, la corruzione e molte altre irregolarità associate all’assistenza e deve consentire i controlli della Commissione e le revisioni della Corte dei conti. Nella fattispecie mi riferisco al memorandum d’intesa e al contratto di prestito che deve essere concluso con le autorità ucraine in cui saranno contemplate delle misure specifiche che il paese dovrà mettere in atto per la prevenzione e l’azione di contrasto contro le frodi, la corruzione e le altre irregolarità connesse all’assistenza.</p>
    </intervention>
    <intervention id="2-928" speaker_id="96973" name="Mário David" is_mep="True" mode="written">
      <p sl="pt">Ho votato a favore della proposta del Parlamento sulla concessione di assistenza macrofinanziaria all’Ucraina. In qualità di potenziale candidato all’adesione, l’Ucraina è un partner privilegiato e deve essere al centro di politiche specifiche volte a risolvere i problemi con cui si trova alle prese. Tuttavia, l’assistenza macrofinanziaria dell’UE per l’Ucraina contribuirà a conseguire la stabilizzazione economica del paese solamente se si stabilizzerà anche lo scenario politico e se le principali forze politiche – che negli ultimi anni sono state assorbite dalle piccole guerre interne per la conquista del potere e dell’autorità – stabiliscono un ampio consenso affinché siano rigorosamente attuale le riforme strutturali che servono per garantire il futuro del paese.</p>
      <p sl="pt">E’ altresì essenziale che il governo ucraino si attivi per mettere fine alla mancanza di indipendenza delle autorità giudiziarie, in quanto sono soggette a un’influenza eccessiva, non solo da parte del potere politico, ma anche da parte degli attori economici. Senza un sistema giudiziario libero e indipendente, non ci può essere uno Stato di diritto, i diritti umani non possono essere garantiti e non ci può essere alcun investimento estero o progresso. I meccanismi istituiti nel contratto di prestito devono tenere conto di questi fattori in modo da consentire alle istituzioni comunitarie di controllare rigorosamente l’appropriatezza dell’attuazione.</p>
    </intervention>
    <intervention id="2-275" speaker_id="96859" name="Ioan Enciu" is_mep="True" mode="written">
      <p sl="ro">Anche l’Ucraina, che è un paese limitrofo dell’Unione europea, figura tra i paesi che sono stati colpiti duramente dalla crisi economica globale. L’impatto nefasto della crisi sull’economia ucraina, oltre a mettere a repentaglio la stabilità interna, rischia anche di compromettere quella dell’intera regione. Ho votato a favore della concessione di assistenza macrofinanziaria all’Ucraina, poiché in tal modo si rende un contributo particolarmente importante alla creazione di stabilità e si consente il proseguimento delle riforme nel paese.</p>
      <p sl="ro">La Commissione e le altre istituzioni coinvolte – il Fondo monetario internazionale, la Banca mondiale, la Banca europea per la ricostruzione e lo sviluppo e la Banca europea per gli investimenti – devono accelerare il processo volto a definire il pacchetto di supporto per l’Ucraina al fine di identificare e attuare una soluzione sostenibile per riformare l’economia a partire dal settore dell’energia.</p>
      <p sl="ro">E’ strategicamente importante risolvere i problemi correlati al transito di gas naturale nel territorio ucraino. Reputo positivo che il tema sia stato incluso nell’agenda di associazione UE-Ucraina. Credo fermamente che questa cooperazione debba essere consolidata, il che implica anche trovare nuove forme di cooperazione. L’Ucraina deve essere sostenuta affinché continui con le riforme, procedendo nel cammino verso l’integrazione europea, in linea con gli obiettivi dell’Unione europea che sono stati delineati nel quadro della politica europea di vicinato.</p>
    </intervention>
    <intervention id="2-276" speaker_id="96977" name="Diogo Feio" is_mep="True" mode="written">
      <p sl="pt">I recenti episodi di violenza tra i deputati ucraini sono stati fonte di preoccupazione per l’Europa intera e hanno chiaramente rispecchiato le divisioni che spaccano la società ucraina, il bivio in cui il paese si trova attualmente e l’ineludibile ruolo della Russia nella regione. L’Unione europea deve continuare a fungere da ispirazione per l’Ucraina. A tal fine l’assistenza macrofinanziaria che siamo in procinto di concedere deve costituire un altro segno di avvicinamento e di solidarietà verso il paese in un momento di particolare debolezza sociale, economica e finanziaria.</p>
      <p sl="pt">Spero che l’Ucraina intraprenda risolutamente un processo di convergenza con l’Unione europea, che l’accordo di associazione proposto entri in vigore, rafforzando le relazioni bilaterali e gli scambi, e che alla fine di questo cammino l’Ucraina acceda al nostro spazio comune. Spero inoltre che la necessità di aiuti di questo tipo si ridimensioni progressivamente, che l’Ucraina ripristini la stabilità politica, che il paese riesca a riequilibrarsi a livello sociale, che rinnovi il suo tessuto commerciale e che continui a scegliere la democrazia, i diritti umani e lo Stato di diritto</p>
    </intervention>
    <intervention id="2-927" speaker_id="96899" name="José Manuel Fernandes" is_mep="True" mode="written">
      <p sl="pt">L’economia ucraina subisce sempre più i contraccolpi della crisi finanziaria internazionale, riportando un drastico calo nella produzione, il deterioramento della posizione fiscale e un maggiore fabbisogno di finanziamenti esterni. Il sostegno finanziario comunitario riflette l’importanza strategica che il paese riveste in qualità di paese candidato all’adesione. Pertanto ho votato a favore della concessione di assistenza macrofinanziaria all’Ucraina sotto forma di strumento di credito per un importo massimo di 500 milioni di euro al fine di sostenere la stabilizzazione economica del paese e migliorare la bilancia dei pagamenti e le necessità di bilancio, come indicato nel programma in corso del Fondo monetario internazionale. Ritengo importante aiutare l’Ucraina a ritornare alla normalità sul fronte socio-economico, consentendo la stabilizzazione dei conti pubblici, in modo da creare prospettive di crescita e di fiducia politica. Credo anche che si debbano approntare meccanismi di controllo per intensificare la chiarezza, la trasparenza e la responsabilità. Il Parlamento europeo inoltre dovrebbe ricevere aggiornamenti periodici sul lavoro del Comitato economico e sociale.</p>
    </intervention>
    <intervention id="2-926" speaker_id="96706" name="João Ferreira" is_mep="True" mode="written">
      <p sl="pt">L’assistenza macrofinanziaria attualmente proposta è ben lungi dal costituire una forma di aiuto autenticamente disinteressato. Oltretutto, condizionare l’assistenza ai requisiti del Fondo monetario internazionale e ai “principi e agli obiettivi fondamentali di riforma economica fissati nell’Agenda di associazione UE-Ucraina” implica l’istituzione di un’area generale di libero scambio tra l’UE e l’Ucraina, l’obbedienza agli obiettivi della politica estera e di sicurezza comune dell’UE, una cooperazione più stretta mediante canali militari su questioni di interesse comune, la possibile partecipazione dell’Ucraina nell’operazione navale Atalanta, l’istituzione nel paese di un’economia di mercato completa e pienamente operativa, l’osservanza dei principi di stabilità macroeconomica stabiliti dall’UE e lo scambio di “migliori prassi” tra l’UE e l’Ucraina sulla riforma dello Stato previdenziale al fine di rendere più sostenibile il sistema pensionistico ucraino. A fronte di quanto è stato esplicitamente contemplato e di quello che si legge tra le righe, visto il significato ormai noto del linguaggio comunitario sopra riportato, non ci restava che votare contro la proposta. Il nostro voto vuole parimenti essere un’espressione di solidarietà per il popolo ucraino.</p>
    </intervention>
    <intervention id="2-277" speaker_id="28280" name="Filip Kaczmarek" is_mep="True" mode="written">
      <p sl="pl">Signora Presidente, onorevoli colleghi, sostengo la relazione sull’assistenza macrofinanziaria all’Ucraina. Si tratta di una decisione importante che ci consente di aiutare un vicino molto importante per l’Unione europea e per la Polonia.</p>
      <p sl="pl">Il prestito di 500 milioni di euro aiuterà l’Ucraina a uscire dalla crisi finanziaria. Non credo di dover convincere nessuno del fatto che la stabilizzazione economica dell’Ucraina e la riforma del settore dell’energia rientrano tra gli interessi dell’Unione. Il conseguimento di tali obiettivi dipenderà poi dagli ucraini. Sono lieto che oggi abbiamo dimostrato di voler lavorare con loro e aiutarli.</p>
    </intervention>
    <intervention id="2-278" speaker_id="95017" name="Iosif Matula" is_mep="True" mode="written">
      <p sl="ro">Ho votato a favore della concessione dell’assistenza finanziaria comunitaria all’Ucraina, in quanto dobbiamo dar prova di solidarietà, il che implica anche contribuire a sostenere la ripresa dall’attuale crisi economica. In quanto paese limitrofo che intende aderire all’Unione in futuro, all’Ucraina deve essere dato un chiaro segnale politico atto a incoraggiare le autorità ad attuare le misure di riforme convenute con l’UE.</p>
      <p sl="ro">Al contempo è importante avere vicini prosperi, con una situazione interna stabile, in linea con gli standard e con i valori europei. In proposito speriamo che il prestito concesso dall’UE a questo paese limitrofo sarà usato per aiutare l’intera società ucraina, ossia anche gli oltre mezzo milione di rumeni che vivono nella Bukovina settentrionale, nel Maramureş meridionale e nella Bessarabia meridionale. Ovviamente la Commissione europea deve prendere ogni provvedimento possibile per garantire che questa assistenza finanziaria eccezionale sia usata con prudenza e laddove è necessaria affinché consegua i risultati attesi. Le condizioni sulla concessione dell’assistenza devono essere conformi ai principali obiettivi dell’agenda di associazione UE-Ucraina e il processo di utilizzo dei fondi deve essere soggetto a un rigoroso controllo europeo di cui il Parlamento europeo deve essere sistematicamente informato.</p>
    </intervention>
    <intervention id="2-279" speaker_id="96742" name="Jean-Luc Mélenchon" is_mep="True" mode="written">
      <p sl="fr">E’ intollerabile che i prestiti e i sussidi europei siano soggetti ai limiti fissati dal FMI. E’ inaccettabile che la Commissione europea si arroghi il compito di verificare che le politiche della Banca mondiale e del FMI siano applicate dagli Stati membri che ne beneficiano, senza tener conto della sovranità del popolo ucraino.</p>
      <p sl="fr">Voterò contro l’assistenza macrofinanziaria presentata oggi al Parlamento europeo. Ciò non significa che non sostenga il popolo ucraino. Anzi, non voglio che soffra più di quanto stia già soffrendo a causa dell’obsoleto e pericoloso sistema neoliberista che l’FMI, la Banca mondiale e la Commissione europea stanno loro imponendo.</p>
    </intervention>
    <intervention id="2-925" speaker_id="96978" name="Nuno Melo" is_mep="True" mode="written">
      <p sl="pt">Il processo di stabilizzazione economica e di ripresa dell’Ucraina è sostenuto dall’assistenza finanziaria del Fondo monetario internazionale. Dinanzi a prospettive economiche sempre più fosche l’Ucraina ha chiesto assistenza macrofinanziaria all’Unione. Il programma di assistenza è vitale per migliorare la stabilità finanziaria delle nazioni europee che stanno attraversando la crisi economica e che risentono degli effetti che si sono prodotti sui principali partner commerciali. Gli squilibri finanziari riguardano il bilancio e la bilancia dei pagamenti. Questo aiuto è importante affinché l’Ucraina possa affrontare la crisi nella maniera più coerente. L’Unione deve infatti essere un’area di solidarietà. Sono questi i motivi che hanno giustificato il mio voto.</p>
    </intervention>
    <intervention id="2-280" speaker_id="28255" name="Andreas Mölzer" is_mep="True" mode="written">
      <p sl="de">L’Ucraina, che è uno dei partner principali e più importanti dell’UE tra i paesi limitrofi sul fronte occidentale, è stata colpita ferocemente dalla crisi economica globale. Per tale ragione deve essere approvata la concessione di assistenza macrofinanziaria proposta dalla Commissione per un massimo di 500 milioni di euro sotto forma di strumento di credito. Questi finanziamenti sono destinati a coprire la bilancia generale dei pagamenti e il debito estero, come indicato dal Fondo monetario internazionale (FMI).</p>
      <p sl="de">L’Ucraina sarà sostenuta affinché possa intensificare la propria stabilità macroeconomica, in quanto è anche un importante partner commerciale per l’UE. Per me, ad ogni modo, era altresì importante che l’aiuto concesso dal bilancio comunitario non fosse conforme solo al programma del FMI, ma anche ai principali valori e obiettivi della politica comunitaria nei confronti dell’Ucraina. Grazie all’aiuto dell’Unione europea infatti sono state avviate ulteriori e necessarie riforme strutturali sulla base di una condizionalità positiva. Pertanto ho votato a favore della relazione.</p>
    </intervention>
    <intervention id="2-281" speaker_id="97197" name="Alfredo Pallone" is_mep="True" mode="written">
      <p sl="it">Ho espresso il mio voto favorevole alla relazione del collega Moreira. L'assistenza macrofinanziaria proposta è volta a integrare il sostegno dell'FMI previsto nel quadro dell'accordo di stand-by , nonché il sostegno della Banca mondiale, che dovrebbe assumere la forma di prestiti concessi a favore della politica di sostegno al bilancio.</p>
      <p sl="it">Il programma assistenza macrofinanziaria sarebbe complementare ad altri finanziamenti dell'Unione. L'aiuto finanziario dell'Unione riflette l'importanza strategica dell'Ucraina come candidato potenziale all'adesione all'UE. La concessione dell’AMF ha luogo in un momento in cui l’UE partecipa anche alla mobilitazione di finanziamenti per riformare il settore ucraino dell’energia. Concordo con la linea espressa dal relatore volta a migliorare la chiarezza, la trasparenza e la documentabilità del progetto di proposta.</p>
    </intervention>
    <intervention id="2-282" speaker_id="33984" name="Ioan Mircea Paşcu" is_mep="True" mode="written">
      <p sl="en">Nessuno contesta il fatto che l’Ucraina sia un nostro “partner strategico” la cui situazione ci interessa ampiamente. Oggi il paese si trova a un bivio tanto sul piano economico, vista la sua difficile situazione, che sul piano politico, in quanto il nuovo governo favorisce relazioni più strette con la Russia. Aiutare l’Ucraina, rendendo disponibili 500 milioni di euro, rappresenta quindi la decisione giusta a livello strategico, ed è un approccio che sosteniamo. Tuttavia, tatticamente, non sussiste forse una discrepanza tra il livello di sostegno finanziario – solo mezzo milione di euro rispetto ad altri programmi che comportano decine di miliardi in sostegno finanziario – e il controllo sulla politica economica ucraina che vogliamo conseguire in cambio?! Ovviamente l’Unione europea ha norme rigide che i beneficiari del sostegno finanziario devono rispettare a prescindere dall’importo che ricevono, ma talvolta, soprattutto quando il livello di tale sostegno è relativamente esiguo, mantenere la stessa condizionalità elevata è sintomo di un’inflessibilità politica che va solamente a intaccare l’efficacia di questo strumento, soprattutto quando gli altri sono molto più flessibili nel sostegno che erogano.</p>
    </intervention>
    <intervention id="2-283" speaker_id="96835" name="Traian Ungureanu" is_mep="True" mode="written">
      <p sl="en">In quanto vicepresidente di Euronest, ho votato a favore della concessione di assistenza macrofinanziaria all’Ucraina. Spero che tale sostegno sia erogato presto secondo le modalità previste nelle condizioni che regolano il provvedimento. In particolare, accolgo con favore il coinvolgimento del Parlamento europeo in questo processo decisionale a seguito dell’entrata in vigore del trattato di Lisbona. L’assistenza macrofinanziaria all’Ucraina rappresenta il primo caso sottoposto alla nuova procedura. Al contempo, però, sono deprecabili i ritardi registrati nel processo decisionale proprio a causa della nuova procedura.</p>
      <p sl="en">Sollecito quindi le istituzioni comunitarie a fare tesoro dell’esperienza maturata nella concessione di assistenza macrofinanziaria all’Ucraina, evitando ulteriori ritardi. Ai nostri partner orientali infatti devono essere risparmiate lungaggini ingiustificate. Mi riferisco, in particolare, al caso della Repubblica moldava e al suo governo pro-europeista, che sta ancora attendendo l’erogazione dell’assistenza macrofinanziaria comunitaria. Nonostante il fatto che la Repubblica moldava abbia urgente bisogno di questo sostegno, la proposta della Commissione europea è già inaccettabilmente in ritardo. Infatti sarà presentata in Parlamento solamente questa settimana. Chiedo quindi alle istituzioni comunitarie di evitare ulteriori ritardi nella definizione dell’assistenza finanziaria alla Repubblica moldava.</p>
    </intervention>
    <intervention id="2-924" speaker_id="96862" name="Sophie Auconie" is_mep="True" mode="written">
      <p sl="fr">Le nostre nove regioni ultraperiferiche (Azzorre, Canarie, Guadalupe, Guyana francese, Madeira, Martinica, Réunion, Saint Bathélemy e Saint Martin) sono dei veri e propri punti di forza per l’Unione europea. Visto che la lontananza ne ostacola lo sviluppo, l’Unione europea deve adottare misure compensatorie specifiche. Infatti, a Réunion, ad esempio, deve essere possibile produrre latte UHT ricostituito da latte in polvere per il consumo umano. La deroga concessa a Madeira deve quindi essere estesa anche a Réunion, che ha le stesse caratteristiche dovute alla grande lontananza geografica. Pertanto ho votato a favore di questa relazione che mira a introdurre, prorogare o adattare le deroghe in atto per le Azzorre, le Canarie, Réunion e Madeira nei settori dello zucchero, del latte e del vino.</p>
    </intervention>
    <intervention id="2-923" speaker_id="96867" name="Maria Da Graça Carvalho" is_mep="True" mode="written">
      <p sl="pt">Le regioni ultraperiferiche si trovano a dover affrontare sfide più impegnative in ragione della loro posizione geografica, che le colloca lontano dal centro dell’Unione. Pertanto accolgo con favore l’adozione di misure specifiche nel settore agricolo al fine di aiutare queste regioni nell’attuale crisi economica. In particolare, sottolineo la natura specifica delle regioni delle Azzorre e di Madeira e apprezzo le principali misure che sono state adottate. Esse prevedono l’introduzione, la proroga e l’adattamento di talune deroghe nei settori dello zucchero, del latte e del vino. Va sottolineato inoltre che è essenziale disporre di una strategia integrata per le regioni ultraperiferiche, senza dimenticare che ciascuna di esse ha le proprie specificità ed è quindi importante trovare le risposte più appropriate per ciascuna di esse. Bisogna tener presente che esistono diversi strumenti europei, come le strategie regionali e la politica europea di vicinato, ed è altresì importante continuare a discutere delle linee guida strategiche per le regioni ultraperiferiche in modo da sensibilizzare i poteri decisionali circa le specificità e le potenzialità di queste regioni.</p>
    </intervention>
    <intervention id="2-922" speaker_id="4335" name="Marielle De Sarnez" is_mep="True" mode="written">
      <p sl="fr">Le regioni ultraperiferiche si contraddistinguono per caratteristiche molteplici. Ciascuna isola e ciascun territorio ha un proprio carattere, una propria identità e i propri problemi. La relazione che abbiamo appena adottato consente l’introduzione di talune deroghe nel settore dell’agricoltura per aiutare le regioni ultraperiferiche. Ad esempio, a Réunion sarà possibile produrre latte UHT ricostituito da latte in polvere di origine UE, ovviando quindi alla produzione insufficiente di latte fresco. Le Azzorre invece beneficeranno di una deroga sulle norme che limitano le esportazioni di zucchero nell’UE, visto che la produzione di barbabietola da zucchero rappresenta l’alternativa migliore per l’isola – sia per la sua economia che per l’ambiente – quando sarà messo fine al sistema di quote di latte. Queste deroghe aiuteranno le regioni ultraperiferiche. E’ buona cosa e pertanto vorremmo che tali deroghe fossero garantite nel lungo termine, come ci aspettiamo che faccia la Commissione.</p>
    </intervention>
    <intervention id="2-921" speaker_id="28310" name="Edite Estrela" is_mep="True" mode="written">
      <p sl="pt">Ho votato a favore della relazione sulla proposta di regolamento che fissa misure specifiche nel comparto agricolo per le regioni ultraperiferiche dell’Unione europea. Oltre a rappresentare un’opportunità per la diversificazione dell’agricoltura, l’adozione di questa relazione implica l’abrogazione del divieto di ri-esportare determinati prodotti. Nel presente periodo di crisi economica questo è un contributo decisivo per ristrutturare e mantenere, non solo molte decine di posti di lavoro nelle Azzorre, ma anche l’attività nell’industria zuccheriera della regione.</p>
    </intervention>
    <intervention id="2-920" speaker_id="96899" name="José Manuel Fernandes" is_mep="True" mode="written">
      <p sl="pt">La proposta della Commissione prevede degli emendamenti al regolamento (CE) n. 247/2006 recante misure specifiche nel settore dell’agricoltura a favore delle regioni ultraperiferiche dell’Unione. Le modifiche riguardano i settori dello zucchero, del latte e del vino. Porgo quindi le mie congratulazioni ai relatori per la qualità del lavoro che hanno svolto. Uno dei principi di base dell’attuale quadro finanziario pluriennale e delle prossime prospettive finanziarie deve essere il principio di solidarietà. E’ mediante strumenti di questo genere che deve essere garantita la coesione sociale e territoriale. Sappiamo tutti quali siano le difficoltà naturali contro cui devono combattere le regioni ultraperiferiche dell’UE a causa della loro posizione e delle loro condizioni geografiche, che si ripercuotono negativamente sull’attività economica e sulla capacità produttiva. Gli emendamenti proposti sono in linea con il principio di solidarietà e quindi li sostengo.</p>
    </intervention>
    <intervention id="2-285" speaker_id="96706" name="João Ferreira" is_mep="True" mode="written">
      <p sl="pt">Il bilancio su cui poggia la relazione – che è stato esplicitato nel primo punto del preambolo della proposta di compromesso, in cui si sancisce la fine del sistema delle quote latte – è inaccettabile per noi, motivo per cui abbiamo votato contro il testo. In realtà, con la fine delle quote – come indica la relazione parlandone come di un fatto compiuto – si verranno a creare ripercussioni molto gravi sul settore del latte nelle Azzorre e nell’intero comparto caseario della regione.</p>
      <p sl="pt">Le conseguenze dell’abolizione delle quote latte per l’economia della regione – contro cui abbiamo combattuto e contro cui continueremo a combattere – non saranno mitigate dalle misure proposte per il comparto della lavorazione dello zucchero, anche considerando la proroga sulla ri-esportazione dello zucchero. L’obiettivo è giusto, ma viene pregiudicato sin dall’inizio, quando si accetta che anche questa misura sia gradualmente abolita nell’arco di cinque anni.</p>
      <p sl="pt">Per quanto riguarda Madeira, il processo di riconversione delle viti è oltremodo in ritardo e potrebbe essere compromesso se gli incentivi non vengono rafforzati. Sono state inoltre ignorate le conseguenze negative per la regione del cosiddetto “accordo di Ginevra” sul commercio delle banane. Un’altra questione che sarebbe importante considerare, inoltre, è la possibilità di erogare un aiuto volto a stimolare il mercato interinsulare per la vendita di prodotti agricoli locali.</p>
    </intervention>
    <intervention id="2-286" speaker_id="96881" name="Elie Hoarau" is_mep="True" mode="written">
      <p sl="fr">Ho votato a favore del testo finale, che era stato dibattuto con la procedura d’urgenza, poiché l’applicazione di queste diverse deroghe per Réunion, le Azzorre, le Canarie e Madeira sono fondamentali per garantire l’occupazione e la continuazione delle attività agricole, in particolare la produzione di latte a Réunion. Tuttavia, ho votato contro il compromesso proposto dalla Commissione europea e dal Consiglio, poiché quest’ultimo aveva avanzato proposte molto inferiori rispetto alle misure che avevamo proposto e che erano state adottate dalla commissione per lo sviluppo regionale e dalla commissione per l’agricoltura.</p>
      <p sl="fr">E’ deprecabile che le quote per le esportazioni di zucchero non siano state mantenute a 3 000 tonnellate per le Azzorre, che la deroga concessa a Réunion per la produzione di latte non sia stata applicata anche ad altri dipartimenti d’oltremare francesi e che le salvaguardie sulla sostenibilità dei risultati conseguiti dai produttori di latte di Réunion non siano stati sostenuti dalla Commissione. Ripresenterò tutte queste questioni al tavolo negoziale dedicato alla riforma del programma POSEI.</p>
    </intervention>
    <intervention id="2-919" speaker_id="96771" name="Jarosław Kalinowski" is_mep="True" mode="written">
      <p sl="pl">Le regioni ultraperiferiche di solito sono caratterizzate da una bassa densità demografica, da dimensioni esigue, dalla stagnazione e da condizioni economiche difficili. Sono regioni che dipendono fortemente dalle condizioni climatiche e geografiche e il cui accesso ai prodotti e ai servizi si basa sulla cooperazione con il continente europeo. L’assistenza per queste regioni deve essere garantita in maniera permanente, visto che le difficoltà per la popolazione sono permanenti. Per garantire loro lo sviluppo delle imprese, lo stimolo all’attività professionale e lo stesso livello dell’Europa nel comparto agricolo, dobbiamo introdurre nuove concessioni legislative – e continuare con quelle in atto – adattandole alle esigenze delle regioni specifiche.</p>
    </intervention>
    <intervention id="2-918" speaker_id="96978" name="Nuno Melo" is_mep="True" mode="written">
      <p sl="pt">Lo sviluppo economico e sociale delle regioni ultraperiferiche dell’Unione europea è condizionato dall’estrema lontananza e dall’insularità, dalle dimensioni esigue, dal terreno e il clima difficili e dalla dipendenza economica da un ristretto numero di prodotti. Visto che l’insieme di questi fattori limita gravemente lo sviluppo, l’articolo 349 del trattato di Lisbona prevede delle misure specifiche a beneficio delle regioni ultraperiferiche, che devono essere messe in pratica mediante iniziative appropriate atte a rispondere alle loro necessità specifiche, anche nel comparto agricolo e della pesca. I principali emendamenti vertono sull’introduzione, la proroga e l’adattamento di talune deroghe nei comparti dello zucchero, del latte e del vino. Votiamo a favore di queste misure in ragione dei limiti cui ho accennato e della crisi internazionale che ci sta devastando. Sono questi i motivi che hanno giustificato il mio voto.</p>
    </intervention>
    <intervention id="2-917" speaker_id="96783" name="Wojciech Michał Olejniczak" is_mep="True" mode="written">
      <p sl="pl">Ho votato a favore della risoluzione (A7-0056/2010) del Parlamento europeo, poiché il secondo pilastro della politica agricola, ossia la politica per lo sviluppo rurale, è estremamente importante per migliorare l’efficacia della PAC stessa, ma anche per facilitare la gestione di un territorio che ha degli handicap naturali. Il documento che è stato redatto dal relatore è del tutto necessario, non solo per noi, ma per l’intera Unione europea. Dobbiamo essere informati circa i territori che, per ragioni che non dipendono dai proprietari, non possono essere usati in maniera adeguata o efficace. Convengo con il relatore rispetto all’analisi che ha stilato sulla revisione, avviata nel 2005, dei criteri di classificazione delle aree svantaggiate. I precedenti criteri per il sostegno di queste aree devono essere modificati in modo da dare un quadro effettivo degli handicap. Va inoltre ricordato che vi sono aree che rientrano in criteri specifici, ma in cui gli handicap sono stati rimossi grazie all’attuazione di misure efficaci. Dovrebbero essere gli Stati membri ad avere la responsabilità di definire le aree meno favorite e lo sviluppo degli aiuti e dei programmi di sviluppo. Ovviamente tutte queste misure si devono basare su un quadro comunitario.</p>
    </intervention>
    <intervention id="2-287" speaker_id="97197" name="Alfredo Pallone" is_mep="True" mode="written">
      <p sl="it">La proposta della Commissione, come migliorata dal relatore, prevede alcune modifiche alla precedente legislazione comunitaria nello specifico il regolamento n. 247 del 2006. Le modifiche principali riguardano l'introduzione, la proroga o l'adeguamento di alcune deroghe nei settori dello zucchero, del latte e del vino. Ritengo le modifiche proposte positive per le regioni ultraperiferiche interessate.</p>
      <p sl="it">La situazione è molto difficile soprattutto in alcune zone che hanno risentito delle recenti crisi nei settori principali della loro economia (settore lattiero nelle Azzorre, barbabietola da zucchero, ecc.). Sarebbe pertanto opportuno incoraggiare una diversificazione delle attività economiche. Tuttavia, per incoraggiare tale diversificazione è necessario offrire ai produttori e ai trasformatori una prospettiva di lungo termine e consentire agli operatori economici di raggiungere un livello adeguato di attività industriale e commerciale. In ragione dell'impianto posto dal relatore e degli emendamenti presentati dai colleghi nella Commissione competente esprimo il mio parere favorevole alla relazione.</p>
    </intervention>
    <intervention id="2-916" speaker_id="96974" name="Nuno Teixeira" is_mep="True" mode="written">
      <p sl="pt">In qualità di relatore per parere della commissione per lo sviluppo rurale sulla relazione dell’onorevole Alves, sono soddisfatto per la strada che è stata imboccata al fine di intervenire in maniera più rapida e più efficace sulle quantità massime per l’esportazione dei prodotti soggetti agli accordi di approvvigionamento dalle regioni ultraperiferiche. Il quadro della relazione si basa sull’articolo 349 del trattato di Lisbona, in cui è previsto un aiuto per le regioni ultraperiferiche affinché possano superare le difficoltà permanenti dovute alla loro situazione geografica, alla topografia e al clima.</p>
      <p sl="pt">Le disposizioni di questo regolamento devono affrontare le esigenze specifiche di queste regioni e le realtà del mercato locale. Avevo in mente questo obiettivo quando ho stilato le mie proposte, che la Commissione europea si è impegnata a rivisitare nel corso della revisione generale del regolamento che sarà avviata entro il 2010.</p>
      <p sl="pt">Ho pensato anche alla salvaguardia del reddito dei produttori vinicoli di Madeira e delle Azzorre rispetto alle varietà ibride vietate dall’organizzazione comune del mercato del vino, consentendo loro di continuare a coltivare queste varietà per il consumo delle loro famiglie senza costringerli a sradicarle. Come speravo, il compromesso derivante dal dialogo a tre tra Parlamento, Commissione e Consiglio oggi è stato confermato dalla grande maggioranza del Parlamento.</p>
    </intervention>
    <intervention id="2-915" speaker_id="96862" name="Sophie Auconie" is_mep="True" mode="written">
      <p sl="fr">La relazione Trüpel sul bilancio 2011 segna una nuova fase nella procedura di adozione del bilancio del Parlamento europeo. In marzo il Parlamento aveva adottato le linee guida per il 2011. Ora invece bisogna adottare le stime proposte, che derivano dai negoziati avvenuti tra la commissione per i bilanci e l’Ufficio di presidenza del Parlamento, l’organismo responsabile per la materia. Io sostengo la relazione, che segnatamente prevede l’adozione della seconda tranche dei 1 500 euro di aumento mensile per l’indennità di assistenza parlamentare, il finanziamento dei 18 nuovi deputati dall’insediamento, il miglioramento dei servizi di supporto per i deputati (dipartimenti politici, servizi di biblioteca) e l’aumento nel numero di visitatori che ciascun deputato può sponsorizzare finanziariamente, che passano da 100 a 110 all’anno. Queste disposizioni sono in linea con le nuove responsabilità dell’Assemblea previste dal trattato di Lisbona. D’ora in avanti, in qualità di colegislatori insieme ai ministri degli Stati membri su quasi tutte le competenze europee, i deputati devono avere accesso ad un’esperienza tecnica approfondita sulle materie legislative, ma devono anche informare i cittadini circa il loro lavoro, in particolare ricevendoli in Parlamento a Strasburgo o a Bruxelles.</p>
    </intervention>
    <intervention id="2-289" speaker_id="39769" name="Martin Ehrenhauser" is_mep="True" mode="written">
      <p sl="de">Ho votato contro la relazione dell’onorevole Trüpel. In tal modo protesto contro l’aumento dell’indennità di assistenza e contro l’aumento del numero di funzionari al Parlamento europeo. Prima infatti bisogna dimostrare che il trattato di Lisbona aumenterà il lavoro dei deputati europei.</p>
      <p sl="de">Se così dovesse essere, però, la soluzione in questo periodo, in cui il debito nazionale è alle stelle, è da ricercare solamente nella maggiore efficienza, non nell’aumento della burocrazia. Il potenziare per innalzare l’efficienza in quest’Assemblea è enorme e sarebbe facile anche incrementare il rendimento con un organico più ridotto e con meno finanziamenti.</p>
    </intervention>
    <intervention id="2-290" speaker_id="96977" name="Diogo Feio" is_mep="True" mode="written">
      <p sl="pt">Come ho già evidenziato, ai sensi del trattato di Lisbona, aumenterà il numero di materie che il Parlamento deve affrontare mediante procedura legislativa ordinaria. Sono quindi necessari mezzi tecnici e logistici adeguati per svolgere il lavoro in maniera rapida ed efficiente.</p>
      <p sl="pt">In vista del futuro allargamento dell’Unione europea e della necessità di meglio informare l’opinione pubblica circa i lavori dell’Assemblea, è necessario stanziare fondi atti a consentire un lavoro efficiente nel 2011, in modo che l’intero processo legislativo dell’Unione non rallenti a causa della mancanza di risorse finanziarie in Parlamento.</p>
    </intervention>
    <intervention id="2-914" speaker_id="96899" name="José Manuel Fernandes" is_mep="True" mode="written">
      <p sl="pt">In linea con le politiche che sostengo, reputo importante l’adozione della politica del bilancio zero all’inizio di ogni mandato parlamentare. In questo modo il bilancio del Parlamento rispecchierà le esigenze reali e si innalzerà la trasparenza, la disciplina di bilancio e l’efficienza. Credo inoltre debba essere operata una distinzione tra costi fissi e costi variabili, con l’obbligo di giustificare questi ultimi mediante un’analisi costi/benefici. Siffatta analisi è importante per garantire risultati migliori e una migliore gestione delle risorse. All’Assemblea sono state assegnate nuove competenze con l’entrata in vigore del trattato di Lisbona e con l’inclusione di 18 nuovi deputati, pertanto bisogna creare le condizioni per consentire loro di esercitare il proprio mandato in maniera appropriata ed efficiente. Sottolineo che l’eccellenza nell’attività legislativa deve essere la priorità principale del Parlamento. Quest’Aula deve avere le risorse necessarie per operare in maniera adeguata tanto più in questo periodo così impegnativo in cui le istituzioni comunitarie hanno un ruolo cruciale da svolgere per gli europei e per la società nel suo insieme.</p>
    </intervention>
    <intervention id="2-291" speaker_id="28409" name="Raül Romeva i Rueda" is_mep="True" mode="written">
      <p sl="en">Noi in qualità di verdi abbiamo votato a favore della relazione dell’onorevole Trüpel. Tutti gli emendamenti presentati sulla relazione sono stati bocciati. Le stime per il 2011 per il Parlamento europeo verranno quindi comunicate alla Commissione affinché siano incluse nella proposta di bilancio per il 2011. Per quanto riguarda l’aumento della seconda tranche dell’indennità di assistenza per l’anno prossimo, gli stanziamenti sono stati inseriti nella riserva e si attende il rendiconto finanziario dettagliato su tutti i costi connessi. Il Parlamento potrà ritornare sulla questione in sede di prima lettura del bilancio 2011 in settembre-ottobre. Per quanto concerne la prima tranche dell’aumento dell’indennità di assistenza per il 2010 si voterà domani nell’ambito della relazione Maňka sugli emendamenti al bilancio n. 1/2010. Ora siamo già nella procedura di bilancio e il voto decreterà il risultato definitivo.</p>
    </intervention>
    <intervention id="2-913" speaker_id="28377" name="Lidia Joanna Geringer de Oedenberg" is_mep="True" mode="written">
      <p sl="pl">Siamo riusciti ad abituarci al fatto che il bilancio del Parlamento europeo rispecchi i complessi compromessi tra l’Assemblea e le altre istituzioni comunitarie e anche – indirettamente – tra l’Unione europea e gli Stati membri.</p>
      <p sl="pl">Il prossimo esercizio potrebbe risultare particolarmente difficile su questo fronte, se guardiamo all’importanza e alla portata del lavoro che ci attende. Da un lato, il Parlamento deve adattarsi alle nuove condizioni che derivano dall’entrata in vigore del trattato di Lisbona e dall’allargamento dell’UE alla Croazia – basti pensare ai 18 nuovi deputati, ai 68 posti aggiuntivi e ai 62 posti collegati all’adesione della Croazia. Dall’altro, il bilancio del Parlamento non aumenterà in maniera significativa rispetto a quello del 2010 (5,5 per cento), e quindi si pone il problema di conciliare questo dato con la nuova realtà. In tale contesto accolgo con favore la proposta, che viene ribadita in tutto il testo, di pianificare la spesa con prudenza.</p>
      <p sl="pl">Come l’autore del documento, reputo necessario rivedere il livello dei sussidi versati alle famiglie dei dipendenti, l’organico della biblioteca deve essere aumentato solo dopo un’attenta analisi delle esigenze dei deputati, bisogna garantire la sicurezza del personale del Parlamento tenendo un occhio sui costi e si deve agire sulla base del principio di apertura verso il cittadino. Il Parlamento rimane un’istituzione eccessivamente chiusa e, per quanto possibile, dobbiamo aumentare il finanziamento di progetti come la Casa della storia europea e le visite al Parlamento.</p>
    </intervention>
    <intervention id="2-292" speaker_id="96974" name="Nuno Teixeira" is_mep="True" mode="written">
      <p sl="pt">Con l’entrata in vigore del trattato di Lisbona si ampliano i poteri del Parlamento europeo, che ovviamente deve trovare nuovi fondi per soddisfare queste accresciute esigenze. Sullo sfondo di tale presupposto la stima per il bilancio 2011 segna un aumento del 5,8 per cento rispetto all’esercizio finanziario 2010 affinché l’Assemblea riesca a usare pienamente le proprie prerogative e a esercitarle.</p>
      <p sl="pt">Il bilancio per il 2011 passerà a 1 710 574 354 euro, di cui il 20, 32 per cento è rappresentato dalla rubrica 5 (spese amministrative) in modo da consentire che gli obiettivi politici si concilino con i rispettivi finanziamenti. Questa proposta di bilancio prevede disposizioni sulla rappresentanza della Croazia, fondi supplementari per i servizi di assistenza dei deputati, un maggior numero di posti e un aumento nel numero annuale dei visitatori che i deputati possono invitare, la riduzione dell’impronta di carbonio del Parlamento e il finanziamento della Casa della storia europea e del centro visite.</p>
      <p sl="pt">La relazione delinea un bilancio sensato, improntato alla politica di sostenibilità del Parlamento, e al contempo segue un approccio rigoroso sull’uso effettivo delle risorse disponibili.</p>
    </intervention>
    <intervention id="2-912" speaker_id="96958" name="William (The Earl of) Dartmouth" is_mep="True" mode="written">
      <p sl="en">Abbiamo votato contro questa relazione in linea con principi dell’UKIP, in quanto sosteniamo la legislazione solo laddove limita il potere dell’Unione europea o lo restituisce agli Stati nazionali. Gli emendamenti che a nostro parere arrecavano un pregiudizio ingiustificato agli agricoltori britannici non sono passati, come non sono passati gli emendamenti atti a espandere il controllo comunitario in questo settore. L’UKIP continuerà a difendere gli interessi degli agricoltori britannici contro l’interferenza dell’UE, poiché il comparto agricolo britannico è perfettamente in grado di gestirsi autonomamente e ottempera già a standard elevati sia sul versante della qualità sia su quello della sicurezza. L’UKIP non vuole che i contribuenti britannici siano costretti a sovvenzionare aziende agricole site in altre parti d’Europa, che competono con i nostri stessi agricoltori. L’UKIP reputa che il commercio nei prodotti agricoli debba essere disciplinato dalle norme dell’OMC.</p>
    </intervention>
    <intervention id="2-294" speaker_id="28114" name="Liam Aylward" is_mep="True" mode="written">
      <p sl="ga">Il fardello amministrativo che grava sugli agricoltori deve essere ridotto e deve essere tagliata l’eccessiva burocrazia che spesso appesantisce l’agricoltura. Gli agricoltori devono essere liberi di dedicarsi al loro compito primario, ossia le produzioni di qualità elevata.</p>
      <p sl="ga">Ho votato a favore delle disposizioni contenute nella relazione volte a rimuovere l’attuale duplicazione e a innalzare la flessibilità. Convengo anche con quanto afferma la relazione in tema di normativa del settore. Infatti la legislazione deve essere proporzionale all’obiettivo e nessuna normativa deve essere varata prima di compiere una valutazione sul suo impatto rispetto ai potenziali costi finanziari. Bisogna tagliare l’eccesso di burocrazia, se vogliamo avere un settore agricolo efficiente e competitivo in Europa.</p>
    </intervention>
    <intervention id="2-911" speaker_id="96680" name="Zigmantas Balčytis" is_mep="True" mode="written">
      <p sl="lt">Ho votato a favore di questo documento dal momento che lo ritengo necessario per proseguire nell’opera di semplificazione delle normative e delle disposizioni in materia di politica agricola comune che era stata avviata nel 2005. Gli agricoltori e gli altri operatori economici del comparto agricolo devono essere liberati dalla burocrazia e dagli obblighi che non sono strumentali al raggiungimento degli obiettivi politici, garantendo parallelamente la gestione appropriata del denaro dei contribuenti. La semplificazione della PAC è essenziale per rendere più competitivo il settore agricolo, per preservare e favorire l’occupazione e contribuire a un solido sviluppo delle zone rurali. In alcuni Stati membri è stato rilevato un gran numero di errori, il che provoca dei ritardi nell’erogazione dell’assistenza agli agricoltori. Gli Stati membri devono quindi approntare dei sistemi semplici, chiari e trasparenti per i potenziali beneficiari. Pertanto chiedo alla Commissione di includere la questione nelle discussioni bilaterali con gli Stati membri.</p>
    </intervention>
    <intervention id="2-910" speaker_id="97198" name="Mara Bizzotto" is_mep="True" mode="written">
      <p sl="it">A tre anni dalla riforma della PAC, ci poniamo opportunamente il problema di come adeguare la nostra politica agricola alle sfide del presente. La relazione di iniziativa offre suggerimenti utili e condivisibili per raggiungere l’obiettivo di un’agricoltura che unisca qualità e competitività. Dobbiamo accogliere positivamente lo spirito di questa relazione, perché con questa il Parlamento chiede che nel 2013 la nuova PAC nasca all’insegna della semplificazione burocratica per gli agricoltori. Ogni misura che snellisca le procedure e gli oneri amministrativi che gravano sui produttori agricoli -non meno che sulle amministrazioni pubbliche interessate- e che non comprometta gli standard qualitativi della produzione è auspicabile. Una relazione come quella che stiamo votando, attenta alle necessità degli agricoltori e al loro bisogno di non essere ostacolati nell’attività da oneri burocratici eccessivi, sarà senz’altro utile contributo al processo di riforma della Politica Agricola comunitaria, che per ovvie ragioni si prospetta complesso e molto delicato per il futuro dell’economia europea e per la salvaguardia delle innumerevoli produzioni tradizionali dei nostri territori. Voto pertanto favorevolmente alla relazione.</p>
    </intervention>
    <intervention id="2-295" speaker_id="29074" name="Vito Bonsignore" is_mep="True" mode="written">
      <p sl="it">Signora Presidente, da sempre il gruppo PPE ha a cuore il mondo agricolo, che consideriamo un settore fondamentale dell'economia europea. Tuttavia, i nostri agricoltori sono da troppo tempo oberati di oneri burocratici e amministrativi: è tempo di alleggerire il loro fardello.</p>
      <p sl="it">Sono, infatti, convinto che una semplificazione delle procedure burocratiche da adottare con la riforma della PAC dal 2013 sia non solo auspicabile, ma anche necessaria. Ritengo perciò opportuno applicare regole più semplici per l'identificazione elettronica degli animali e creare una linea di assistenza telefonica in ogni Stato membro dell'UE per un miglior accesso all'informazione. È inoltre essenziale ristabilire un rapporto di fiducia tra autorità e agricoltori.</p>
      <p sl="it">Questi ultimi, inoltre, non devono più trascorrere le loro giornate a compilare moduli e dichiarazioni, ma a coltivare i loro campi fornendo così prodotti agricoli migliori e conformi a standard più elevati. Ho votato, dunque, a favore tali provvedimenti, che si iscrivono in quel processo di semplificazione burocratica, sostenuta con audacia dal mio gruppo parlamentare, che offre una risposta concreta in tempi di crisi.</p>
    </intervention>
    <intervention id="2-296" speaker_id="96912" name="David Campbell Bannerman" is_mep="True" mode="written">
      <p sl="en">Abbiamo votato contro questa relazione in linea con principi dell’UKIP, in quanto sosteniamo la legislazione solo laddove limita il potere dell’Unione europea o lo restituisce agli Stati nazionali. Gli emendamenti che a nostro parere arrecavano un pregiudizio ingiustificato agli agricoltori britannici non sono passati, come non sono passati gli emendamenti atti a espandere il controllo comunitario in questo settore. L’UKIP continuerà a difendere gli interessi degli agricoltori britannici contro l’interferenza dell’UE, poiché il comparto agricolo britannico è perfettamente in grado di gestirsi autonomamente e ottempera già a standard elevati sia sul versante della qualità sia su quello della sicurezza. L’UKIP si oppone al fatto che la PAC storicamente sia stata usata in maniera indebita (si pensi ai vigneti fantasma) o per ingrassare il reddito di taluni politici dei paesi dell’UE che hanno “tenute agricole”. L’UKIP inoltre obietta all’obbligo di sovvenzionare aziende agricole site in altre parti d’Europa, che competono con i nostri stessi agricoltori. L’UKIP reputa che il commercio nei prodotti agricoli debba essere disciplinato dalle norme dell’OMC.</p>
    </intervention>
    <intervention id="2-297" speaker_id="28493" name="Derek Roland Clark" is_mep="True" mode="written">
      <p sl="en">L’UKIP ha votato contro la relazione sulla semplificazione della PAC, poiché – seppur l’attuazione della relazione renderebbe più comprensibile, trasparente e praticabile questa politica, contribuendo a innalzarne la flessibilità per quanto concerne le condizioni di pagamento e rendendola più accessibile agli agricoltori – altrimenti si rischia di mantenerla ed estenderla per un’altra generazione! L’UKIP pertanto ha votato contro l’intera risoluzione, soprattutto perché è priva di qualsiasi impatto legislativo.</p>
    </intervention>
    <intervention id="2-909" speaker_id="96775" name="Lara Comi" is_mep="True" mode="written">
      <p sl="it">Signor Presidente, onorevoli colleghi, ho votato a favore della relazione sulla semplificazione della politica agricola comune e mi congratulo con l'on. Ashworth e i relatori ombra per l'ottimo lavoro svolto. È necessario agire per semplificare le procedure e i requisiti burocratici imposti sulle aziende, così da ridurre i loro costi aumentando, allo stesso tempo, la loro competitività e la certezza del diritto. Spesso dimentichiamo che, sebbene producano un bene di prima necessità, anche le imprese agricole sono aziende la cui competitività risente di una burocrazia eccessiva.</p>
      <p sl="it">È proprio per questo motivo che trovo importante una relazione come questa, che sottolinea i problemi che sorgono per via di condizionalità, o procedure, troppo complicate, proponendo anche soluzioni per semplificare e migliorare quello che rimane il programma più importante della nostra Unione, se non altro in termini finanziari. Credo che il Parlamento, votando in favore di questa relazione, abbia fatto un altro passo in avanti verso una PAC più moderna, efficiente, meno costosa, ma sopratutto in grado di garantire i bisogni alimentari europei non solo oggi ma anche negli anni a venire.</p>
    </intervention>
    <intervention id="2-298" speaker_id="95281" name="Vasilica Viorica Dăncilă" is_mep="True" mode="written">
      <p sl="ro">Gli agricoltori hanno sempre sostenuto ardentemente e strenuamente l’integrazione dell’Unione europea. Essi credono fermamente che la PAC sia una politica comune nel vero senso della parola. In un mondo globalizzato l’Unione europea, con il suo mercato comune, deve quindi intraprendere un’azione uniforme per garantire la sicurezza nell’approvvigionamento alimentare e per promuovere le risorse rinnovabili. Essa inoltre deve contrastare il cambiamento climatico e intensificare i propri sforzi di ricerca per sfruttare al meglio le opportunità che questo settore può offrire.</p>
      <p sl="ro">I potenziali tagli alla PAC provocherebbero considerevoli tensioni sociali ed economiche, impedendo all’agricoltura di affrontare le sfide del futuro. Dobbiamo comprendere che il reddito degli agricoltori dipende dai pagamenti diretti, anche se tali finanziamenti non assicurano agli agricoltori un tenore di vita decoroso. Il reddito agricolo medio nell’UE, includendo anche i pagamenti diretti, è solamente la metà della retribuzione media negli altri settori economici.</p>
      <p sl="ro">Se saranno ridotti i pagamenti diretti nell’ambito del primo pilastro della PAC, le conseguenze sarebbero devastanti non solo per gli agricoltori, ma per le aree rurali in genere, per i servizi pubblici collegati alla produzione agricola, per i consumatori e per la società che trae beneficio da siffatti pagamenti. I pagamenti diretti pertanto sono fondamentali e devono essere mantenuti.</p>
    </intervention>
    <intervention id="2-908" speaker_id="96973" name="Mário David" is_mep="True" mode="written">
      <p sl="pt">In linea generale ho votato a favore degli sforzi profusi per semplificare la politica agricola comune (PAC). Questa semplificazione arrecherà beneficio agli agricoltori, consentendo loro di concentrarsi sulla produzione di alimenti sicuri e di qualità, e alle autorità comunitarie, in quanto verranno ridotte le formalità burocratiche correlate all’attuazione della politica.</p>
      <p sl="pt">La PAC riveste un’importanza fondamentale per l’Unione europea, poiché garantisce la produzione di alimenti sicuri ed è volta a preservare l’ambiente e le aree rurali in modo da attuare uno sviluppo debitamente sostenibile. La semplificazione deve quindi implicare una maggiore responsabilità per tutti gli attori coinvolti.</p>
      <p sl="pt">Pertanto mi preme sottolineare la necessità di trasformare la PAC in uno strumento più semplice, più giusto e più trasparente. Prima di tutto evidenzio la proposta di creare un sistema uniforme di identificazione animale. Siffatto sistema deve includere la possibilità di autocertificazione, la riduzione delle quote di ispezioni a livelli inferiori rispetto a quelli attuali e la questione della tracciabilità della carne ovina e caprina. Nella fattispecie mi riferisco alla proposta sull’identificazione delle greggi per gli animali vivi. Infine nella necessaria riforma della PAC si dovrà operare una distinzione riguardo al sostegno erogato ai singoli agricoltori o alle cooperative agricole in modo da lasciare le grandi società agroalimentari alla mercé dei mercati.</p>
    </intervention>
    <intervention id="2-299" speaker_id="96717" name="Robert Dušek" is_mep="True" mode="written">
      <p sl="cs">La relazione proposta sulla semplificazione della politica agricola comune rappresenta un ulteriore passo per rendere più semplice e più efficiente la PAC. Ovviamente resta ancora molto da fare per stimolare la competitività dell’agricoltura europea, mantenere e creare occupazione e sostenere lo sviluppo naturale delle aree rurali. In tale contesto mi preme mettere in luce la questione dei pagamenti diretti nelle regioni di frontiera, dove si riscontra una concorrenza sleale e discriminazioni dovute al luogo di registrazione delle aziende agricole.</p>
      <p sl="cs">Nelle regioni confinanti con gli Stati membri in cui vi sono diversi livelli di prezzi, pare che alcune aziende agricole abbiano intrapreso un’azione economica massiccia proprio sulla base di queste differenze di prezzo. Un’azienda agricola che ottiene prezzi più elevati nel suo paese d’origine può operare in un altro paese (con prezzi diretti più bassi) con costi di produzione più bassi, realizzando vendite record oltrefrontiera. In questo modo le aziende agricole che ottengono prezzi più bassi nel proprio paese d’origine subiscono delle discriminazioni e sono svantaggiate sul piano economico sul mercato locale, mentre le aziende agricole degli Stati membri che hanno prezzi diretti più elevati si accaparrano un vantaggio economico sul mercato grazie alle politiche comunitarie. Per tali ragioni è necessario tenere conto delle implicazioni del prezzo nella riforma della PAC, ossia bisogna raffrontare il luogo di produzione con il luogo in cui vengono praticati i prezzi diretti. Mediante questo regolamento contribuiamo anche a creare un mercato nuovo e giusto per l’agricoltura. Sono a favore della relazione presentata.</p>
    </intervention>
    <intervention id="2-907" speaker_id="28310" name="Edite Estrela" is_mep="True" mode="written">
      <p sl="pt">Ho votato a favore della relazione, poiché ritengo che la semplificazione della politica agricola comune sia fondamentale per la competitività dell’agricoltura comunitaria, per preservare l’occupazione e per lo sviluppo sostenibile delle zone rurali in Europa. Le norme sui controlli devono essere semplificate e rese più accessibili agli agricoltori, fornendo loro aiuto e consulenza mediante organismi nazionali, al fine di garantire che la qualità dei prodotti agricoli europei non comporti fardelli ingiustificati e difficoltà ulteriori per gli attori impegnati nell’attività agricola.</p>
    </intervention>
    <intervention id="2-300" speaker_id="96977" name="Diogo Feio" is_mep="True" mode="written">
      <p sl="pt">La semplificazione della legislazione è un obiettivo essenziale per avvicinare l’opinione pubblica all’Europa. Sono necessarie politiche più semplici e comprensibili per chi non ha una conoscenza perfetta del codice comunitario e non parla il “comunitarese”. Per tale ragione una politica fondamentale e permanente come la politica agricola comune (PAC) deve essere compresa dai suoi principali beneficiari, ovverossia gli agricoltori europei.</p>
      <p sl="pt">Il relatore ha assolutamente ragione quando afferma che “una nuova PAC dovrebbe consentire agli agricoltori di concentrarsi sull’obiettivo centrale di fornire derrate alimentari sicure, di qualità e tracciabili, sostenendoli allo stesso tempo nella fornitura di beni pubblici non commerciali”. Spero che la nuova PAC sia più semplice, più trasparente e più giusta, che sia meglio mirata alle necessità degli agricoltori e del mercato e che le procedure previste siano più rapide e meno burocratiche, ma al contempo sicure ed efficaci. La certezza giuridica non richiede complessità o lungaggini, anzi presuppone semplicità ed efficacia. Ed è proprio questo che vogliamo per la nuova PAC.</p>
    </intervention>
    <intervention id="2-906" speaker_id="96899" name="José Manuel Fernandes" is_mep="True" mode="written">
      <p sl="pt">La politica agricola comune (PAC), da un lato, deve assicurare un approvvigionamento adeguato di alimenti sicuri e, dall’altro, deve rispondere a sfide quali la conservazione delle zone rurali, delle regioni montane, delle aree svantaggiate nonché della multifunzionalità dell’agricoltura europea. L’armonizzazione della legislazione deve essere accompagnata dall’eliminazione degli elementi superflui. Si spera quindi che l’obiettivo di ridurre la burocrazia del 25 per cento sia conseguito prima del 2012. La PAC deve essere semplificata, in quanto è destinata a rendere la nostra economia agricola più competitiva, preservando e creando occupazione e favorendo lo sviluppo sostenibile delle zone rurali. La semplificazione della PAC deve prima di tutto recare un beneficio agli agricoltori e non solo alle autorità nazionali e agli organismi preposti al pagamento negli Stati membri. Gli agricoltori devono avere accesso a sistemi consoni, atti a consentire di presentare le domande in maniera agevole, senza burocrazia superflua, nel luogo in cui vivono. Questa semplificazione deve andare di pari passo con la semplificazione dell’attuazione e gli Stati membri devono ridurre al minimo le formalità burocratiche che i beneficiari devono espletare, soprattutto in tema di sviluppo rurale. Occorre una maggiore flessibilità, quindi chiediamo che siano autorizzati accordi di pagamento più flessibili anche prima del completamento di tutti i controlli.</p>
    </intervention>
    <intervention id="2-301" speaker_id="96706" name="João Ferreira" is_mep="True" mode="written">
      <p sl="pt">Questa relazione ha aspetti positivi. Innanzi tutto la semplificazione della politica agricola comune (PAC) non deve implicare una diminuzione negli aiuti agli agricoltori e lo smantellamento degli strumenti tradizionali per la gestione dei mercati. Occorre poi ritoccare le sanzioni, specialmente quando riguardano illeciti che non rientrano nella responsabilità del produttore. E’ necessario semplificare i processi di applicazione e sono particolarmente positivi gli emendamenti sull’identificazione animale, soprattutto per gli ovini e i caprini.</p>
      <p sl="pt">Tuttavia, l’approccio proposto dal relatore è ampiamente improntato al mercato, alla competitività, alla “riduzione del protezionismo eccessivo”, punta a procedere con la liberalizzazione, il che scatena le conseguenze disastrose che ben conosciamo. La relazione inoltre sostiene il modello attuale di distribuzione degli aiuti. Afferma che: “la distribuzione del pagamento unico aziendale dovrebbe garantire l’equità”, ma non propone misure specifiche per conseguire tale obiettivo.</p>
      <p sl="pt">Il testo indica che l’attuale definizione di attività agricola ai fini del pagamento unico deve essere rivista, ma non propone nulla per emendare il modello attuale in virtù del quale si paga la gente affinché non produca. In sintesi, nella relazione mancano proposte e misure atte a cambiare il modello vigente di PAC a cominciare dalla distribuzione degli aiuti (ma non solo).</p>
    </intervention>
    <intervention id="2-302" speaker_id="28116" name="Marian Harkin" is_mep="True" mode="written">
      <p sl="en">Convengo pienamente sul fatto che la PAC non debba comportare una diminuzione degli aiuti agli agricoltori e lo smantellamento degli strumenti tradizionali di gestione del mercato. Inoltre convengo con il rinvio dell’obbligo di apporre etichette elettroniche sugli ovini.</p>
    </intervention>
    <intervention id="2-905" speaker_id="96771" name="Jarosław Kalinowski" is_mep="True" mode="written">
      <p sl="pl">La semplificazione dei principi che definiscono il funzionamento della politica agricola comune riveste una grandissima importanza. La PAC infatti non dovrebbe ridursi solamente alla distribuzione dei soldi. Personalmente vorrei che fossero stanziate più risorse ai singoli investitori agricoli, i quali sarebbero meglio in grado di modernizzare le aziende agricole e incrementare la produzione. Tuttavia, l’aumento dei finanziamenti per i pagamenti diretti, a mio parere, va ad alimentare la povertà nelle regioni più arretrate, in quanto tali fondi finiscono nelle tasche di beneficiari che in realtà non hanno nulla a che fare con l’agricoltura, ostacolando la ristrutturazione del comparto. Solo sovvenzionando i “veri” agricoltori – che producono alimenti sani e di prodotti di alta qualità – possiamo garantire sicurezza in quest’area d’Europa e nel mondo.</p>
    </intervention>
    <intervention id="2-904" speaker_id="photo_generic" name="Cornelis de Jong, Kartika Tamara Liotard ed Eva-Britt Svensson" is_mep="True" mode="written">
      <p sl="en">Abbiamo votato contro la relazione Ashworth sulla semplificazione della PAC (A7-0051/2010) in ragione del paragrafo 12. Gli agricoltori non hanno bisogno di altro sostegno comunitario diretto, ma vogliono prezzi più giusti per i loro prodotti.</p>
      <p sl="en">Tuttavia, condividiamo l’essenza della relazione. La PAC è eccessivamente complicata e ingiustificatamente pesante per gli agricoltori, per gli Stati membri e per i governi e le autorità decentralizzate. Bisogna assolutamente attenuare questo carico amministrativo e ridurre la burocrazia, specialmente nell’attuale periodo di crisi.</p>
      <p sl="en">Inoltre agli agricoltori che hanno commesso violazioni per errori involontari o per errori riconducibili a fattori che esulano dal loro controllo e che per questo vengono multati devono avere la possibilità di apportare delle correzioni. Inoltre deve essere incrementata la trasparenza in merito a siffatte sanzioni.</p>
    </intervention>
    <intervention id="2-304" speaker_id="96823" name="Petru Constantin Luhan" is_mep="True" mode="written">
      <p sl="ro">La politica agricola comune rappresenta un elemento essenziale dell’Unione europea sia per l’approvvigionamento alimentare per i cittadini che per la conservazione e la protezione delle regioni montane e delle aree rurali nonché delle regioni ultraperiferiche o svantaggiate. Ho votato a favore della relazione, poiché sostengo la necessità di semplificare la PAC. Essa infatti deve essere orientata ai risultati e deve offrire una maggiore capacità di reazione. Credo inoltre che sia necessaria una cooperazione più stretta tra gli Stati membri e le autorità locali per lo scambio di buone prassi. Al contempo gli agricoltori devono essere tenuti ben informati e devono avere una maggiore assistenza da parte delle autorità.</p>
    </intervention>
    <intervention id="2-903" speaker_id="96817" name="Erminia Mazzoni" is_mep="True" mode="written">
      <p sl="it">Signor Presidente, onorevoli colleghi, l'agricoltura è una delle principali risorse del territorio europeo, ma è anche il settore più vessato dalla pesante impalcatura burocratica dell'Unione. Non va sottaciuta, peraltro, l'incidenza dei fattori climatici e ambientali, che, per loro natura, sono difficilmente predeterminabili e che per i mutamenti globali in atto impegnano il mondo agricolo ad affrontare nuove e impegnative sfide.</p>
      <p sl="it">In tale contesto, il Parlamento europeo ritiene indispensabile tener presente che l'obiettivo di una riduzione del 25 per cento degli oneri amministrativi, prevista nel programma varato nel 2003, risulta insufficiente e anche poco ambizioso, considerato che lo stesso probabilmente verrà raggiunto prima della data fissata del 2012, nonché indicare alla Commissione e al Consiglio alcuni interventi urgenti per ridurre ulteriormente gli oneri che gravano sugli agricoltori.</p>
      <p sl="it">Le proposte contenute nella risoluzione parlamentare hanno peraltro l'ambizione di anticipare la riconsiderazione della PAC alla luce della strategia EU 2020, passaggio indispensabile a garantire la crescita del settore, e a salvaguardare il mantenimento della dotazione finanziaria dello stesso, in previsione della prevedibile erosione delle risorse UE che si verificherà dal 2013.</p>
    </intervention>
    <intervention id="2-305" speaker_id="96742" name="Jean-Luc Mélenchon" is_mep="True" mode="written">
      <p sl="fr">Questa relazione ha il merito di mettere in luce che il servizio pubblico garantisce da solo l’indipendenza e l’imparzialità delle ispezioni, sottolineando l’idea che l’agricoltura è un bene pubblico. Anche l’accento sulla tracciabilità dei prodotti alimentari è importante, mentre un’etichettatura chiara sull’impronta ambientale probabilmente apporterà una maggiore sensibilizzazione tra tutti i cittadini (produttori e consumatori) circa l’importanza della rilocazione e della qualità ambientale dei prodotti agricoli.</p>
      <p sl="fr">Il testo inoltre mostra una grande determinazione in merito alla semplificazione delle norme amministrative della politica agricola comune. Tuttavia, il fatto che la PAC sia considerata solamente dal punto di vista della competitività e del neoliberalismo, innestandosi sulla scia delle politiche attuate dall’Unione europea negli ultimi anni, mi impedisce di votare a favore del testo. Pertanto mi astengo in segno di buona volontà per i progressi compiuti e per le intenzioni dimostrate.</p>
    </intervention>
    <intervention id="2-902" speaker_id="96978" name="Nuno Melo" is_mep="True" mode="written">
      <p sl="pt">E’ essenziale semplificare la politica agricola comune, se vogliamo conseguire l’obiettivo di ridurre le procedure amministrative del 25 per cento nel comparto agricolo entro il 2010. La burocrazia rappresenta un serio impedimento per gli agricoltori, i quali devono trascurare le attività quotidiane nei campi, sprecando tantissimo tempo per espletare le procedure burocratiche. Inoltre i nuovi emendamenti comportano altresì una riduzione di centinaia di milioni di euro nel carico amministrativo che grava sugli agricoltori, conseguendo benefici palpabili, soprattutto se consideriamo la difficile situazione economica che essi stanno attraversando. La semplificazione delle norme e dei meccanismi di controllo è essenziale per gli agricoltori, i quali devono garantire l’approvvigionamento alimentare a 500 milioni di persone a prezzi ragionevoli. Sono queste le ragioni che hanno giustificato il mio voto.</p>
    </intervention>
    <intervention id="2-306" speaker_id="39714" name="Rareş-Lucian Niculescu" is_mep="True" mode="written">
      <p sl="ro">Ho votato a favore della relazione, la quale contiene disposizioni importanti volte a eliminare la burocrazia che grava sugli agricoltori europei, sopratutto in un momento in cui l’agricoltura risente pesantemente degli effetti della crisi economica. Ringrazio i colleghi che hanno votato a favore degli emendamenti che avevo presentato, mantenendo quindi il testo già approvato in seno alla commissione.</p>
      <p sl="ro">Mi riferisco principalmente all’emendamento n. 49 sull’elevato numero di errori che è stato registrato nelle domande di pagamenti diretti in alcuni Stati membri, il che denota anche che questi errori sono imputabili principalmente all’attrezzatura ortofotografica usata piuttosto che agli agricoltori. Mi riferisco inoltre all’emendamento n. 65 sul differimento dell’obbligo di identificazione elettronica degli ovini e dei caprini a partire dal 2010 in ragione del costo eccessivo in concomitanza con l’attuale crisi economica.</p>
    </intervention>
    <intervention id="2-307" speaker_id="97197" name="Alfredo Pallone" is_mep="True" mode="written">
      <p sl="it">Signora Presidente, onorevoli colleghi, la proposta per la semplificazione della PAC si inquadra nel più ampio processo di snellimento delle procedure burocratiche, da tempo avviato dalle amministrazioni dei diversi Stati membri dell'UE, per garantire ai cittadini servizi più rapidi e più accessibili.</p>
      <p sl="it">Anche per il settore agricolo, tale azione di riforma si impone necessaria per dare agli agricoltori la possibilità di risparmiare tempo e denaro per accedere ai benefici previsti dal sistema della condizionalità e dei pagamenti diretti nonché di quanto attiene ad alcuni aspetti dello sviluppo rurale e ai metodi di identificazione degli animali allevati.</p>
      <p sl="it">Nella fase attuale, nella quale il dibattito per la PAC post 2013 è ormai avviato, tale proposta di semplificazione rappresenta il banco di prova attraverso il quale evidenziare opportunità e minacce su cui costruire una proposta per l'agricoltura europea del futuro. In ragione di quanto sopra esposto, ho espresso il mio voto favorevole alla relazione.</p>
    </intervention>
    <intervention id="2-901" speaker_id="96902" name="Maria do Céu Patrão Neves" is_mep="True" mode="written">
      <p sl="pt">La relazione sulla semplificazione della politica agricola comune (PAC) analizza una questione che suscita grandi preoccupazioni presso gli agricoltori, ossia i principali beneficiari, e anche tra l’opinione pubblica in generale, che trova difficile capire questa politica a causa della complessità dei suoi meccanismi. Tutti riconoscono che le misure di semplificazione sono necessarie e urgenti. E’ essenziale, però, che esse abbiano un impatto diretto sugli agricoltori e non solo sull’amministrazione dei singoli Stati membri, come è spesso accaduto. L’eliminazione degli strumenti di gestione del mercato inoltre non può essere indicata come uno dei mezzi di semplificazione.</p>
      <p sl="pt">Nella semplificazione bisogna eliminare le discriminazioni nel regime del pagamento unico nei vari Stati membri. Sussistono infatti dei problemi derivanti dall’inefficienza delle amministrazioni nazionali in merito ai controlli, ai termini, ai versamenti, eccetera. Se queste discriminazioni saranno ovviate, eviteremo di avere una PAC a velocità diverse che favorirebbe le disuguaglianze tra gli agricoltori dei vari Stati membri.</p>
    </intervention>
    <intervention id="2-308" speaker_id="33989" name="Daciana Octavia Sârbu" is_mep="True" mode="written">
      <p sl="ro">Ho votato a favore della relazione Ashworth sulla semplificazione della politica agricola comune affinché sia anche più facile da capire per gli agricoltori. L’amministrazione della PAC è spesso troppo complicata. Di conseguenza, è di fondamentale importanza semplificarla a beneficio dell’intero comparto agricolo, agevolando quindi anche la vita degli agricoltori. Le norme proposte dalla Commissione europea in molti casi sono estremamente difficili da attuare ed è tanta la burocrazia negli Stati membri nell’applicazione della legislazione agricola. In particolare, la normativa sull’identificazione animale deve essere rivista in modo da renderla più flessibile e meno burocratica. Le disposizioni vigenti in questo settore infatti sono eccessivamente rigide e spesso controproducenti.</p>
    </intervention>
    <intervention id="2-309" speaker_id="96974" name="Nuno Teixeira" is_mep="True" mode="written">
      <p sl="pt">La semplificazione della politica agricola comune (PAC) è cruciale per rendere l’economia agricola europea più competitiva, preservare e favorire l’occupazione e contribuire allo sviluppo delle zone rurali. A mio giudizio è essenziale che la Commissione cerchi di eliminare gli ostacoli burocratici superflui, proponendo nuove normative per questo settore.</p>
      <p sl="pt">Più semplice è la legislazione, più è facile da comprendere per le parti interessate, ossia gli agricoltori, le autorità nazionali e regionali o gli organismi preposti al controllo sull’uso dei fondi. Allo stesso modo, meno tempo richiede la preparazione delle domande, minore è la possibilità di errore. Anche i costi dei controlli sui finanziamenti sono destinati a diminuire.</p>
      <p sl="pt">La semplificazione è necessaria anche in tema di controlli sulle modalità di utilizzo dei fondi e le revisioni contabili esterne, a mio parere, rappresentano la soluzione più efficiente. Le sanzioni devono essere applicate in modo tale da essere trasparenti e proporzionali e devono anche tener conto delle dimensioni dell’azienda agricola e della situazione locale, soprattutto in regioni ultraperiferiche come Madeira. Ho votato a favore di questa relazione oggi, poiché essa cerca di affrontare queste tematiche. Ora dobbiamo assicurare un migliore coordinamento tra la politica agricola e la politica di coesione nell’ambito del riesame generale della PAC.</p>
    </intervention>
    <intervention id="2-900" speaker_id="96778" name="Artur Zasada" is_mep="True" mode="written">
      <p sl="pl">Approvando questo documento, abbiamo espresso la nostra determinazione a semplificare la politica agricola comune. Siffatto processo è essenziale per garantire il giusto livello di competitività nel settore agricolo europeo. E’ ovvio che armonizzando le normative, riducendo le procedure burocratiche e abbassando i costi, abbiamo la possibilità di avere una politica agricola comune più semplice, più giusta e più comprensibile. Tuttavia, va ricordato che i beneficiari principali di queste semplificazioni non devono essere solo le autorità e gli organismi nazionali, che gestiscono il comparto agricolo, ma anche e prima di tutto gli agricoltori che sono schiacciati dalle normative.</p>
    </intervention>
    <intervention id="2-899" speaker_id="96862" name="Sophie Auconie" is_mep="True" mode="written">
      <p sl="fr">La relazione presentata dall’onorevole Rühle è una relazione d’iniziativa volta ad analizzare le modalità di miglioramento delle procedure degli appalti pubblici in Europa, al fine di raggiungere un quadro giuridico più stabile e trasparente. Difatti, l’applicazione non corretta delle regole previste per gli appalti pubblici rappresenta una delle più frequenti cause di errori nell’erogazione dei Fondi strutturali europei. Concordo con gli argomenti principali della relazione d’iniziativa: la richiesta di un migliore coordinamento delle procedure degli appalti pubblici all’interno delle diverse direzioni della Commissione europea, nonché l’ammissione del mancato raggiungimento, ovvero del raggiungimento solo parziale, degli obiettivi prefissati dalla revisione del 2004 delle direttive sugli appalti pubblici (maggiore chiarezza delle regole e certezza del diritto). Inoltre, approvo la posizione di questa relazione in merito al fatto che sono le piccole e medie imprese a soffrire in particolare a causa della complessità di tali procedure, le quali talvolta impediscono la loro partecipazione alle gare d’appalto per mancanza delle risorse necessarie per il supporto legale. Pertanto, ho votato a favore di questa relazione e seguirò con attenzione l’attuazione delle direttive attualmente in vigore sugli appalti pubblici nei Paesi Membri e in particolar modo in Francia.</p>
    </intervention>
    <intervention id="2-898" speaker_id="96680" name="Zigmantas Balčytis" is_mep="True" mode="written">
      <p sl="lt">Ho dato il mio sostegno a questa relazione poiché per il mercato interno è particolarmente importante disporre di un sistema di appalti pubblici efficiente e trasparente, al fine di promuovere la concorrenza transfrontaliera e l’innovazione, e per ottimizzare i benefici per le istituzioni pubbliche. Non sono stati raggiunti gli obiettivi del processo di revisione delle direttive sugli appalti pubblici del 2004, specie per quanto concerne la semplificazione delle regole degli appalti e il potenziamento della certezza del diritto. La Corte di giustizia europea ha vagliato un numero sproporzionato di casi di violazioni nel settore degli appalti pubblici, il che dimostra come diversi Stati membri si siano battuti per il rispetto delle direttive sugli appalti pubblici. Per la prima volta, il trattato di Lisbona ingloba nel diritto primario dell’Unione europea il riconoscimento del diritto all’autogoverno a livello regionale e locale, consolidando il concetto di sussidiarietà. Poiché le norme che disciplinano gli appalti pubblici sono volte a garantire una sana ed efficiente gestione dei fondi pubblici, nonché a offrire alle imprese interessate la possibilità di concorrere agli appalti pubblici in un contesto improntato alla concorrenza leale, invito la Commissione a semplificare le procedure degli appalti pubblici, al fine di evitare sia alle autorità locali che alle imprese di destinare grandi quantità di tempo e denaro a semplici questioni burocratiche e di agevolare l’accesso a tali appalti da parte delle piccole e medie imprese, consentendo loro di partecipare in presenza di condizioni più paritarie ed eque.</p>
    </intervention>
    <intervention id="2-311" speaker_id="96681" name="Vilija Blinkevičiūtė" is_mep="True" mode="written">
      <p sl="it">Una parte rilevante dei fondi di bilancio degli Stati membri viene destinata agli appalti pubblici. Pertanto, concordo con la relatrice sul fatto che i fondi pubblici debbano essere gestiti in modo trasparente e sotto il controllo pubblico. Gli appalti pubblici devono essere assegnati in presenza di condizioni di trasparenza, riservando a tutti gli stakeholder un pari trattamento, e con il rapporto tra prezzo e prestazione del progetto quale criterio fondamentale, affinché l’appalto sia aggiudicato all’offerta migliore e non solo a quella più bassa. Per aumentare la trasparenza degli appalti pubblici, è necessario semplificare le procedure di tali appalti in modo da evitare sia alle autorità locali sia alle imprese di destinare grandi quantità di tempo e denaro a questioni meramente burocratiche. Inoltre, la semplificazione delle procedure agevolerà l’accesso a tali appalti da parte delle piccole e medie imprese, consentendo loro di partecipare in presenza di condizioni più paritarie ed eque. In virtù dei processi legati alla globalizzazione, è particolarmente importante che la Commissione si concentri sulle procedure per l’applicazione dei criteri sociali. Pertanto, sono di importanza fondamentale le linee guida e le altre forme di assistenza fornite alle autorità governative e ad altri enti pubblici, per una gestione sostenibile degli appalti.</p>
    </intervention>
    <intervention id="2-897" speaker_id="96867" name="Maria Da Graça Carvalho" is_mep="True" mode="written">
      <p sl="pt">Accolgo con favore questa risoluzione per la semplificazione delle regole degli appalti pubblici e per la promozione di una maggiore certezza del diritto. Le iniziative europee in materia di appalti pubblici richiedono un coordinamento a livello europeo al fine di evitare incongruenze e problemi legali. E’ altrettanto importante un chiarimento di natura giuridica delle condizioni in cui la legislazione in materia di appalti si possa applicare a forme istituzionalizzate di partenariato pubblico privato. Invito la Commissione a semplificare le procedure in modo da evitare sia alle autorità locali sia alle imprese di destinare grandi quantità di tempo e denaro a questioni meramente burocratiche. Inoltre, la semplificazione delle procedure agevolerà l’accesso a tali appalti da parte delle piccole e medie imprese, consentendo loro di partecipare in presenza di condizioni più paritarie ed eque. E’ necessario incoraggiare gli enti pubblici a fondare gli appalti su criteri ambientali, sociali e simili. Invito la Commissione a valutare l’utilizzo di appalti ecologici quale strumento di promozione dello sviluppo sostenibile.</p>
    </intervention>
    <intervention id="2-312" speaker_id="96977" name="Diogo Feio" is_mep="True" mode="written">
      <p sl="pt">Nel 2004 la Commissione ha effettuato una revisione delle direttive sugli appalti pubblici, allo scopo di semplificarne le procedure e di rendere gli appalti pubblici più trasparenti, efficienti e flessibili, oltre che meno burocraticizzati.</p>
      <p sl="pt">Come dice la relatrice, “Obiettivo principale degli appalti pubblici è l'acquisto economico e conveniente di beni e servizi per l'adempimento delle funzioni pubbliche. Il settore pubblico non è tuttavia un partecipante al mercato come gli altri, essendo investito di una particolare responsabilità, poiché gestisce denaro pubblico”.</p>
      <p sl="pt">Devo nuovamente costare come una legge complessa non è una legge che tuteli al meglio gli interessi delle parti in causa; anzi, nel caso degli appalti pubblici è vero il contrario. Tanto più questa è complessa, tanto meno saranno trasparenti e snelle le sue procedure, e tanto maggiori saranno le probabilità che si riesca a eludere la legge. Nei casi più gravi si verificheranno anche degli episodi di corruzione. Pertanto, è essenziale che nella revisione delle attuali direttive in materia di appalti pubblici si identifichino regole più semplici ed efficaci per la regolamentazione di un settore che rappresenta quasi il 16 per cento del prodotto interno lordo dell’Unione europea.</p>
    </intervention>
    <intervention id="2-896" speaker_id="96899" name="José Manuel Fernandes" is_mep="True" mode="written">
      <p sl="pt">Il totale della spesa destinato agli appalti pubblici per la fornitura di beni e servizi nell’Unione europea ammonta a1 500 miliardi di euro, ossia, più del 16 per cento del prodotto interno lordo dell’Unione europea. Sullo sfondo dell’attuale crisi economica, le direttive sugli appalti pubblici non debbono rallentare o rendere più costosi i procedimenti per l’aggiudicazione degli appalti. Le imprese appaltatrici, specie le piccole e medie imprese, richiedono certezza del diritto e procedure snelle. Credo che la Commissione e gli Stati membri, unitamente agli enti regionali e locali, debbano procedere a una revisione di tutta la normativa che riguarda gli appalti pubblici al fine di renderla uniforme, semplificando l’intero quadro normativo degli appalti pubblici, allo scopo di ridurre il rischio di errori e aumentare l’efficienza nell’utilizzo dei Fondi strutturali. Dobbiamo tenere presente che l’inadeguato recepimento delle regole dell’UE in materia di appalti risulta in un cospicuo numero di irregolarità nell’attuazione dei progetti europei cofinanziati dai Fondi strutturali e dal Fondo di coesione. Credo che la Commissione debba prendere in considerazione la possibilità di continuare, anche dopo il 2010, a utilizzare procedure accelerate nell’ambito dei Fondi strutturali, affinché gli Stati membri non disperdano queste risorse.</p>
    </intervention>
    <intervention id="2-313" speaker_id="2025" name="Françoise Grossetête" is_mep="True" mode="written">
      <p sl="fr">Sebbene io sia favorevole all’obiettivo della relazione di invitare la Commissione a semplificare le procedure degli appalti pubblici in modo da evitare sia alle autorità locali sia alle imprese di destinare grandi quantità di tempo e denaro a semplici questioni burocratiche, mi rammarico della formulazione della seconda parte del paragrafo 9.</p>
      <p sl="fr">Ritengo che tale interpretazione di una decisione della Corte di giustizia europea, in base alla quale le autorità locali possono collaborare tra loro senza dover mai fare ricorso al mercato, costituisca una deviazione dal principio di neutralità. Ciò potrebbe rivelarsi deleterio per le imprese (a capitale pubblico o privato), le quali si vedono così negare qualunque possibilità di concorrere all’assegnazione di appalti per la fornitura di servizi pubblici di natura economica.</p>
    </intervention>
    <intervention id="2-895" speaker_id="96952" name="Sylvie Guillaume" is_mep="True" mode="written">
      <p sl="fr">Questa relazione getta un po’ di luce sugli standard sociali e ambientali che dobbiamo integrare nelle gare d’appalto; inoltre, essa presenta delle raccomandazioni per agevolare l’accesso delle piccole e medie imprese ai mercati degli appalti pubblici. Tuttavia, la relazione presenta anche una lacuna, ovvero l’assenza al momento del riesame delle direttive sugli appalti pubblici di un riferimento esplicito alla necessità di adottare uno strumento giuridico che indichi la definizione e lo stato delle concessioni di servizi. Non possiamo accontentarci dell’attuale giurisprudenza della Corte di giustizia europea in materia di concessioni di servizi pubblici; l’esigenza di disporre di una direttiva quadro relativa ai servizi di interesse generale è molto sentita. I chiarimenti giuridici sono essenziali e per il bene comune. E’ per questa ragione che mi sono astenuto dalla votazione finale di questa relazione.</p>
    </intervention>
    <intervention id="2-894" speaker_id="28275" name="Małgorzata Handzlik" is_mep="True" mode="written">
      <p sl="pl">Il mercato interno degli appalti pubblici dell’Unione europea rappresenta circa il 15 per cento del suo prodotto interno lordo. Sono gli enti committenti a trarre vantaggio dall’apertura del mercato degli appalti pubblici, poiché dei mercati più ampi consentono maggiori margini di scelta e, di conseguenza, costi inferiori e una qualità più elevata. E’ estremamente importante stabilire come venga speso il denaro pubblico, specie ora che l’economia post crisi necessita di stimoli, in un momento in cui gli Stati membri lottano contro le difficoltà di bilancio. Come giustamente rilevato dalla relatrice, l’attuale legislazione è alquanto complicata e ciò rappresenta una sfida particolare per le autorità locali e regionali, nonché per le piccole e medie imprese. Inoltre, sono ancora attesi dei chiarimenti in merito a questioni che comprendono il partenariato pubblico privato, l’urbanistica e le concessioni di servizi.</p>
      <p sl="pl">Pertanto, concordo con i punti principali della relazione dell’onorevole Rühle, i quali dimostrano la necessità di una maggiore trasparenza nel settore degli appalti pubblici e non richiedono modifiche immediate alle direttive attualmente in vigore, ma invocano piuttosto un’analisi rigorosa dei problemi che i servizi della Commissione europea saranno chiamati ad affrontare.</p>
    </intervention>
    <intervention id="2-314" speaker_id="96823" name="Petru Constantin Luhan" is_mep="True" mode="written">
      <p sl="ro">Gli appalti pubblici rappresentano una parte rilevante del prodotto interno lordo dell’Unione europea. Il loro scopo consiste nell’acquisto di beni e servizi con il miglior rapporto qualità prezzo. Le direttive sugli appalti pubblici causano dei ritardi nella procedura di aggiudicazione degli appalti, li rendono più costosi ed erodono il margine d’azione degli enti pubblici committenti. Sfortunatamente, un numero sempre più alto di Stati membri riscontrano tali problematiche. E’ per questo motivo che ho votato a favore della relazione, poiché sono estremamente favorevole alla semplificazione e all’aggiornamento delle procedure. Sono necessarie leggi semplificate e omogenee in tutti gli Stati membri. In questo modo potremo eliminare gli errori e le incongruità attualmente esistenti tra i regolamenti applicati dagli Stati membri, nonché fare un uso più efficiente del denaro pubblico.</p>
    </intervention>
    <intervention id="2-893" speaker_id="96978" name="Nuno Melo" is_mep="True" mode="written">
      <p sl="pt">Gli appalti pubblici sono una questione estremamente delicata, da affrontare con grande serietà, poiché coinvolgono i fondi pubblici. Devono dunque essere trasparenti e completamente aperti al pubblico, in modo da non destare il minimo sospetto. Ciò detto, tali appalti debbono essere aggiudicati in base a condizioni di trasparenza, in cui tutte le parti godono di uguale trattamento e il rapporto tra prezzo e prestazione del progetto rappresenta il criterio fondamentale, affinché l’appalto sia assegnato alla migliore offerta complessiva, e non solo a quella più economica. Per questo motivo che ho votato in questo modo.</p>
    </intervention>
    <intervention id="2-315" speaker_id="97197" name="Alfredo Pallone" is_mep="True" mode="written">
      <p sl="it">Gli appalti pubblici rappresentano il circa il 18 per cento del PIL comunitario, e quindi svolgono un ruolo fondamentale per il rilancio dell’economia e la ripresa dell’occupazione, con un impatto significativo anche sulle PMI, che spesso agiscono in qualità di ente subappaltatore.</p>
      <p sl="it">Nel contesto attuale, nel quale l’interazione tra mercato interno e mercati internazionali è sempre più chiara, le compagnie europee corrono il grave pericolo di subire una concorrenza sleale da parte di aziende di paesi terzi (ad esempio la Cina) che godono di aiuti di Stato vietati alle imprese europee, e, non rispettando gli standard europei in materia di sicurezza e di diritti dei lavoratori, arrivando così a proporre costi decisamente più bassi e tempi di realizzazione più corti.</p>
      <p sl="it">È necessaria un’azione coordinata a livello europeo per combattere questo fenomeno. Ricordo, in ultimo, l’importanza del rispetto del principio di reciprocità e proporzionalità. Ad esempio, le imprese cinesi hanno accesso al mercato europeo, senza che le imprese europee possano concorrere a gare di appalto in Cina. Plaudo al relatore per il lavoro svolto ed esprimo il mio voto favorevole.</p>
    </intervention>
    <intervention id="2-316" speaker_id="28409" name="Raül Romeva i Rueda" is_mep="True" mode="written">
      <p sl="it">Sono molto lieto del fatto che l’emendamento proposto dal gruppo http://www.socialistsanddemocrats.eu/gpes/index.jsp?request_locale=IT" \t "_blank" sia stato respinto, consentendo al nostro gruppo dei Verdi/Alleanza libera europea di votare a favore della relazione dell’onorevole Rühle.</p>
    </intervention>
    <intervention id="2-317" speaker_id="28177" name="Bernadette Vergnaud" is_mep="True" mode="written">
      <p sl="fr">Condanno la politica dello struzzo di coloro che ritengono che l’attuale giurisprudenza della Corte di giustizia in materia di concessioni di servizi sia soddisfacente, sostenendo che non vi sia alcun bisogno di legiferare. Per anni i socialisti si sono battuti invocando delle direttive quadro che tutelassero i servizi di interesse generale e ora un’inversione di rotta è fuori questione. L’unica garanzia di lungo periodo per i servizi pubblici è rappresentata da una legislazione europea, non dalla giurisprudenza, per quanto questa possa essere ben fondata. Come possiamo costatare di fronte alle difficoltà del recepimento della direttiva sui servizi relativa ai servizi sociali, solo uno specifico quadro normativo può garantire la certezza del diritto e la qualità dei servizi. Le piccole e medie imprese e le autorità regionali e locali si aspettano chiarezza e certezza giuridica nell’aggiudicazione degli appalti pubblici, come ad esempio nel caso di quelli per l’edilizia popolare. Tuttavia, non abbiamo voluto votare contro questa relazione, la quale presenta degli elementi importanti che dobbiamo riuscire a integrare nelle procedure degli appalti, con particolare riferimento agli standard sociali e ambientali, alle raccomandazioni per l’agevolazione dell’accesso a tali appalti da parte delle piccole e medie imprese, e s una chiara richiesta di vigilanza in materia di partenariato pubblico privato.</p>
    </intervention>
    <intervention id="2-892" speaker_id="96862" name="Sophie Auconie" is_mep="True" mode="written">
      <p sl="fr">E’ fondamentale che le politiche europee per lo sviluppo siano coerenti. Tuttavia, la relazione dell’onorevole Keller in alcuni punti risulta essere formulata in modo eccessivo, mentre in altri è piuttosto vaga. Dal canto mio, con grande chiarezza dico “sì” alla coerenza delle politiche europee e “no” all’ipotesi di mettere in dubbio gli impegni dell’Unione europea (e della Francia) nel quadro dell’Organizzazione mondiale del commercio. La nostra agricoltura deve evolversi in modo graduale, rispondendo alle difficoltà in cui si imbattono i nostri agricoltori, i quali svolgono un ruolo cruciale, non solo nelle zone rurali, ma anche nelle nostre città. Per questa ragione ho votato contro questa relazione.</p>
    </intervention>
    <intervention id="2-319" speaker_id="39722" name="Sebastian Valentin Bodu" is_mep="True" mode="written">
      <p sl="ro">L’Unione europea è il principale donatore di aiuti a livello mondiale. Infatti, quest’anno gli aiuti allo sviluppo rivolti ai paesi extraeuropei raggiungeranno un importo di 69 miliardi di euro, pari a un incremento del 20 per cento rispetto al 2008. L’Unione europea si è dimostrata coerente rispetto agli impegni assunti nei confronti delle istituzioni internazionali. Il conflitto esistente tra la politica europea per lo sviluppo e quelle per il commercio è un dato di fatto. Tuttavia, l’Unione europea si è impegnata affinché tutte le politiche europee che si ripercuotono sui paesi in via di sviluppo tengano conto degli obiettivi di sviluppo che sono stati stabiliti.</p>
      <p sl="ro">Contrariamente alle previsioni iniziali, la crisi economica sta colpendo in modo particolare i paesi poveri, molti dei quali partecipano a progetti di sviluppo gestiti con fondi europei. D’altro canto, le politiche per le esportazioni e per l’agricoltura dell’Unione europea in questi paesi hanno un effetto avverso sul loro sviluppo. Dobbiamo, dunque, ammettere un risultato poco gradito: l’Unione europea costruisce a livello macro, ma ha un impatto negativo a livello micro. In tali circostanze, gli obiettivi adottati con la risoluzione votata ieri, nel corso della sessione plenaria del Parlamento europeo, acquistano un’importanza enorme, e devono essere adottati da tutte le istituzioni dell’UE.</p>
    </intervention>
    <intervention id="2-320" speaker_id="1892" name="Carlos Coelho" is_mep="True" mode="written">
      <p sl="pt">Alla luce della crisi economica e umanitaria con cui deve confrontarsi il mondo intero in questo momento, è più urgente che mai che le politiche di aiuto allo sviluppo dell’Unione siano gestite in modo coerente e unitario, e in pieno raccordo con le altre politiche dell’UE in materia di commercio, ambiente, ecc. E'’ oramai chiaro che nonostante, l’impegno dell’Unione europea in materia di aiuti allo sviluppo, e il fatto che essa rappresenti il principale donatore di aiuti allo sviluppo a livello mondiale, non sempre esistono connessioni efficaci tra le sue politiche, e ciò va a scapito del raggiungimento degli obiettivi di sviluppo del millennio.</p>
      <p sl="pt">Siamo giustamente desiderosi di cambiare la situazione attuale. Dobbiamo esaminare l’aiuto pubblico allo sviluppo da una prospettiva di lungo periodo per mettere insieme le sinergie dei vari Stati membri, e per garantire una maggiore coerenza tra le politiche. Quest’ultimo obiettivo deve essere raggiunto poiché contribuirà a soddisfare le esigenze in materia di sviluppo dei più bisognosi. Da un punto di vista generale, sostengo questa relazione del Parlamento europeo e ritengo che sia fondamentale che gli attori europei facciano quanto in loro potere per la rimozione degli ostacoli allo sviluppo, per il conseguimento degli obiettivi del Millennio, per la lotta alla povertà e per garantire che i diritti umani, sociali economici e ambientali vengano effettivamente implementati nei paesi in via di sviluppo.</p>
    </intervention>
    <intervention id="2-891" speaker_id="photo_generic" name="Anna Maria Corazza Bildt, Christofer Fjellner, Gunnar Hökmark e Anna Ibrisagic" is_mep="True" mode="written">
      <p sl="sv">Ieri (18 maggio 2010) la delegazione dei Conservatori svedesi ha votato contro la relazione A7-0140/2010 sulla “coerenza delle politiche per lo sviluppo dell’Unione europea e il concetto di aiuto pubblico allo sviluppo +” [2009/2218(INI) ]. La principale motivazione è che non siamo favorevoli alla proposta di introduzione di una tassa internazionale sulle transazioni. L’istituzione di una tassa Tobin andrebbe a scapito dei paesi in via di sviluppo e condurrebbe a una maggiore povertà. Tuttavia, desideriamo ricordare che esistono degli elementi nella relazione che sono in sintonia con il nostro pensiero, ad esempio il fatto che i sussidi alle esportazioni dell’Unione europea hanno avuto un effetto disastroso sulla sicurezza alimentare e sullo sviluppo di un settore agricolo sostenibile nei paesi meno ricchi.</p>
    </intervention>
    <intervention id="2-890" speaker_id="4335" name="Marielle De Sarnez" is_mep="True" mode="written">
      <p sl="fr">Un miliardo e quattrocento milioni di persone al mondo sopravvivono con meno di un euro al giorno. L’Unione europea ha il dovere di combattere contro questa situazione e ciò richiede politiche più efficienti ed efficaci di cooperazione allo sviluppo e di assistenza. Gli obiettivi di aiuto pubblico allo sviluppo ancora non sono stati raggiunti in modo soddisfacente. Per affrontare l’emergenza sviluppo, chiediamo alla Commissione di definire con urgenza delle risorse innovative aggiuntive per lo sviluppo, quali una tassa sulle transazioni finanziarie internazionali per la creazione di maggiori risorse in modo da superare le conseguenze peggiori della crisi. In modo analogo, gli Stati membri dovrebbero ribadire l’impegno assunto al vertice sugli Obiettivi del millennio di destinare lo 0,7 per cento del prodotto interno lordo all’aiuto pubblico allo sviluppo nell’arco del prossimo decennio, tenuto conto delle capacità di ricezione e di buon governo dei paesi destinatari. Infine, la politica europea di sviluppo deve essere collegata alla regolamentazione flessibile dei movimenti di persone, beni e capitali dai paesi in via di sviluppo.</p>
    </intervention>
    <intervention id="2-889" speaker_id="photo_generic" name="Lena Ek, Marit Paulsen, Olle Schmidt e Cecilia Wikström" is_mep="True" mode="written">
      <p sl="sv">Sosteniamo lo scopo di questa relazione di rendere la politiche dell’Unione europea coerenti con l’obiettivo dell’UE di promuovere lo sviluppo in paesi a reddito basso e medio. Tuttavia, la relazione dell’onorevole Keller indica, ad esempio, che un mercato di servizi avanzato con chiare regole per la concorrenza costituisca un ostacolo al conseguimento degli Obiettivi di sviluppo del millennio. Ne consegue che non siamo in grado di sostenere la relazione nel suo insieme. L’esistenza di regole fondamentali chiare è il presupposto rendere un’economia di mercato in grado di funzionare adeguatamente, e il commercio nel settore dei servizi rappresenta un elemento importante nello sviluppo delle economie nazionali.</p>
    </intervention>
    <intervention id="2-321" speaker_id="96977" name="Diogo Feio" is_mep="True" mode="written">
      <p sl="pt">L’Unione europea spesso si imbatte nei paradossi che essa stessa ha contribuito a creare, nonché nelle incongruenze che le proprie politiche causano agli Stati membri e ai loro cittadini, oppure a paesi terzi e alle loro popolazioni. In quanto maggiore donatore di aiuti allo sviluppo del mondo, l’Unione europea e gli Stati membri debbono impegnarsi affinché la loro politica di aiuto allo sviluppo non sia solo efficiente ma anche lineare e coerente; cosa che non sempre si è verificata in passato. Tutti gli sforzi per incoraggiare tale coerenza e per tentare di tenere a mente le molteplici esigenze dei popoli che ricevono gli aiuti sono benvenuti. La politica commerciale non può esimersi dal perseguimento di questo obiettivo.</p>
    </intervention>
    <intervention id="2-322" speaker_id="96706" name="João Ferreira" is_mep="True" mode="written">
      <p sl="pt">L’argomento di questa relazione è molto pertinente, poiché sappiamo che le politiche e le azioni dell’Unione europea in diversi settori sono spesso in contrasto con gli obiettivi dichiarati in materia di “aiuti allo sviluppo”. Diversi aspetti significativi vengono giustamente sollevati, quali, ad esempio, la piaga della fame a livello mondiale; l’incongruenza e la mancanza di efficacia degli accordi in materia di pesca rispetto agli obiettivi dichiarati di cooperazione allo sviluppo; la denuncia degli effetti dei sussidi europei alle esportazioni; le critiche rivolte alla liberalizzazione dei servizi, all’introduzione di regole per la concorrenza e dei paradisi fiscali, alla fuoriuscita di capitali dai paesi in via di sviluppo verso i paesi dell’Unione europea provocati da politiche incoerenti, e agli aiuti esigui riservati all’agricoltura; infine l’invito a istituire una comunità di brevetti per i medicinali anti HIV e AIDS. Sfortunatamente, la relatrice stessa pecca di incoerenza, quando invoca l’ulteriore sviluppo di strumenti quali le zone di libero scambio e i cosiddetti accordi di partenariato economico, ignorando che questi costituiscono una minaccia per gli interessi dei paesi in via di sviluppo in diversi settori - come hanno rivelato le resistenze di molti di paesi alla loro firma, resistenze superate, in alcuni casi, da pressioni e ricatti vergognosi esercitati dall’Unione europea.</p>
    </intervention>
    <intervention id="2-323" speaker_id="28572" name="Georgios Papastamkos" is_mep="True" mode="written">
      <p sl="el">Riconosco pienamente l’importanza di una politica europea di sviluppo e di aiuti ai paesi in via di sviluppo. Tuttavia, ho votato contro la relazione dell’onorevole Keller a causa della posizione, che ritengo del tutto inesatta, che assume in merito agli effetti dei sussidi alle esportazioni agricole dell’Unione europea sul settore agricolo dei paesi in via di sviluppo.</p>
      <p sl="el">Inoltre, l’Unione europea è un mercato particolarmente aperto alle importazioni di prodotti provenienti dai paesi in via di sviluppo, come conseguenza di molte iniziative quali “Tutto tranne le armi”, e altri accordi che istituiscono regimi preferenziali. E’ da notare come l’impegno assunto dagli Stati membri dell’Organizzazione mondiale della sanità in occasione del vertice ministeriale di Hong Kong del 2005 riguardi l’eliminazione in parallelo dei sussidi alle esportazioni e l’imposizione di regole su tutti i provvedimenti per le esportazioni aventi un effetto competitivo equivalente.</p>
    </intervention>
    <intervention id="2-324" speaker_id="96998" name="Evelyn Regner" is_mep="True" mode="written">
      <p sl="de">Ho votato a favore di questa relazione in quanto tengo in modo particolare che gli accordi internazionali di libero scambio comprendano standard sociali e ambientali legalmente vincolanti. Credo sia particolarmente importante che l’Unione europea non solo applichi all’interno dell’UE il principio dell’economia di mercato sociale, ma anche che lo esporti al di fuori dei suoi confini. I nostri partner degli accordi di libero scambio devono mantenere determinati standard, e credo che dovremmo interrompere le trattative con coloro che non li rispettino.</p>
    </intervention>
    <intervention id="2-325" speaker_id="28409" name="Raül Romeva i Rueda" is_mep="True" mode="written">
      <p sl="it">Ho votato con entusiasmo a favore della relazione dell’onorevole Keller sulla coerenza delle politiche per lo sviluppo, e sono molto lieto che sia stata adottata con un voto di maggioranza. Deploro il voto contrario dei gruppi del Partito Popolare Europeo (Democratico Cristiano) e dei Conservatori e Riformisti europei.</p>
    </intervention>
    <intervention id="2-326" speaker_id="96678" name="Alf Svensson" is_mep="True" mode="written">
      <p sl="sv">Nella votazione al Parlamento europeo ho votato contro la relazione “Coerenza delle politiche per lo sviluppo dell’Unione europea e il concetto di aiuto pubblico allo sviluppo +”. La gestione di una politica responsabile ed efficace per lo sviluppo dovrebbe essere al centro dell’attenzione del Parlamento europeo. Personalmente mi occupo quotidianamente proprio di questo, assieme a molti altri all’interno della commissione Sviluppo. E’ palesemente assurdo e del tutto irresponsabile che l’Unione europea, da un canto gestisca dei sussidi all’agricoltura che rendono i paesi in via di sviluppo meno in grado di competere, per poi, dall’altro, fornire aiuti volti a “rimediare ai danni” così arrecati. Il dibattito sulla coerenza delle politiche per lo sviluppo dell’Unione europea è, dunque, importante e prezioso.</p>
      <p sl="sv">Tuttavia, questa relazione contiene anche alcuni elementi che non posso sostenere, come il paragrafo sull’imposizione di una tassa sulle transazioni finanziarie e l’utilizzo del termine alquanto vago “diritti ambientali”. Una buona parte della relazione approvata in seduta plenaria è estremamente valida e il mio voto contrario non deve quindi essere inteso come una mancata adesione alla politica sulla coerenza delle politiche europee per lo sviluppo. Al contrario, si tratta di una questione che mi sta molto a cuore e tengo molto affinché tutto si svolga nel migliore dei modi.</p>
    </intervention>
    <intervention id="2-327" speaker_id="29579" name="Marc Tarabella" is_mep="True" mode="written">
      <p sl="fr">Sono particolarmente lieto dell’adozione della relazione sulla coerenza delle politiche europee per lo sviluppo e il concetto di “aiuto pubblico allo sviluppo +”. Si tratta di una relazione eccellente, volta a ottenere maggiore rispetto per i paesi in via di sviluppo. Sono particolarmente lieto dell’adozione, con un’esigua maggioranza, del paragrafo 70, in cui si invita la Commissione a includere in modo sistematico degli standard sociali e ambientali legalmente vincolanti all’interno degli accordi commerciali negoziati dall’Unione europea. Si tratta di un passo importante verso un commercio più equo. L’Unione europea deve dare il buon esempio in questo settore.</p>
    </intervention>
    <intervention id="2-328" speaker_id="96974" name="Nuno Teixeira" is_mep="True" mode="written">
      <p sl="pt">Data l’attuale congiuntura economica mondiale, questa relazione è estremamente importante, poiché tenta di dare maggiore coerenza alle politiche europee in modo da raggiungere gli obiettivi prefissati, quali gli Obiettivi di sviluppo del millennio. L’Unione europea è il maggiore donatore di aiuti del mondo – i dati più recenti indicano circa 49 milioni di euro – e i suoi interventi pongono l’accento sia sui paesi sia sui loro cittadini. Pertanto, si tratta di una politica europea ad ampio raggio, che investe aspetti di tipo commerciale, sociale e ambientale.</p>
      <p sl="pt">In questa relazione si pone l’accento sulla promozione dell’accesso ai mercati europei da parte dei prodotti provenienti da questi paesi; ad esempio, lo sviluppo di strumenti europei per l’abbattimento di tariffe doganali. Tuttavia, desidero esprimere i miei timori relativamente ad alcune sue proposte, in quanto dobbiamo dire che queste potrebbero avere delle conseguenze per i produttori europei, in particolare per quelli che si trovano in zone geografiche che richiedono un’attenzione particolare. Gli aiuti allo sviluppo e lo sradicamento della povertà sono esigenze di grande importanza e che meritano il mio sostegno incondizionato. Tuttavia, credo che non si debbano prendere degli impegni che finiranno con il colpire gli interessi dei nostri cittadini. Non dobbiamo né dimenticare i nostri cittadini né, tantomeno, subordinare i loro interessi: abbiamo nei loro confronti degli obblighi speciali.</p>
    </intervention>
    <intervention id="2-888" speaker_id="96862" name="Sophie Auconie" is_mep="True" mode="written">
      <p sl="fr">Ho votato a favore di questa relazione di iniziativa che risponde all’analisi della Commissione delle sanzioni per le infrazioni gravi delle norme in materia sociale nel trasporto stradale. Attualmente esistono delle differenze tra gli Stati membri che hanno ripercussioni negative sulle condizioni di equità del funzionamento del mercato interno e della sicurezza stradale. La commissione parlamentare Trasporti e turismo propone, in tal senso, delle possibili soluzioni. In particolare, la relazione propone l’armonizzazione delle sanzioni mediante una categorizzazione comune delle ammende. La relazione invoca l’istituzione di un ente di coordinamento avente delle responsabilità per il miglioramento della collaborazione tra gli Stati membri nell’attuazione delle norme in materia sociale, nonché l’istituzione di organi di vigilanza. Infine, sottolinea la necessità di fornire alle imprese di autotrasporto e agli autisti adeguate informazioni sulle norme pertinenti in materia sociale e sulle sanzioni previste per le violazioni, utilizzando la carta stampata, le tecnologie dell’informazione e i sistemi di trasporti intelligenti.</p>
    </intervention>
    <intervention id="2-887" speaker_id="96680" name="Zigmantas Balčytis" is_mep="True" mode="written">
      <p sl="lt">I sistemi sanzionatori degli Stati membri dell’Unione europea sono molto divergenti e, pertanto, la situazione legale delle operazioni di trasporti internazionali è diventata molto difficile da comprendere per le imprese e soprattutto per gli autisti. Le normative e la direttiva in materia di norme sociali attualmente in vigore nel trasporto stradale lasciano agli Stati membri un ampio margine di interpretazione, e ciò si traduce nell’incapacità di giungere a un recepimento uniforme all’interno delle leggi nazionali degli Stati membri. Il trattato di Lisbona offre una possibilità di ravvicinamento delle disposizioni delle leggi penali e di altre norme dei singoli Stati membri. Credo che la Commissione debba sfruttare tale opportunità per sviluppare e promuovere un’impostazione comune ai controlli e intraprendere i provvedimenti normativi necessari in modo da rimuovere gli ostacoli al mercato unico europeo e migliorare la sicurezza stradale. Per garantire l’attuazione più efficace possibile delle norme in material sociale nel trasporto stradale, la Commissione europea dovrebbe identificare un’interpretazione comune e vincolante del regolamento sulla guida e sui turni di riposo di cui gli enti nazionali dovrebbero tenere conto.</p>
    </intervention>
    <intervention id="2-330" speaker_id="28214" name="Jean-Luc Bennahmias" is_mep="True" mode="written">
      <p sl="fr">Dal 2006, una norma europea obbliga tutte le imprese autotrasportatrici in Europa a rispettare gli stessi periodi di guida giornalieri e a effettuare gli stessi periodi di riposo, al fine di garantire la sicurezza sulle strade d’Europa. Sfortunatamente, le modalità di applicazione di queste norme sono lungi dall’essere ottimali: le sanzioni per le varie infrazioni sono completamente diverse nei vari Stati membri.</p>
      <p sl="fr">Pertanto, la sanzione comminate a un autista che superi i periodi di guida giornalieri di più di due ore è dieci volte maggiore in Spagna rispetto alla Grecia. In alcuni Stati membri è prevista la reclusione per le violazioni più gravi, mentre in altri viene solo ritirata la patente. Tale mancata armonizzazione mina l’efficacia del regolamento e provoca grande incertezza tra gli operatori del settore.</p>
      <p sl="fr">Ho votato a favore della relazione dell’onorevole Ranner, che invita la Commissione a proporre sanzioni minime e massime per le varie violazioni da applicare in modo uniforme negli Stati membri. Inoltre, la relazione richiede la pubblicazione di una brochure informativa, semplice e di facile accesso, per informare i camionisti dei rischi connessi alle infrazioni.</p>
    </intervention>
    <intervention id="2-331" speaker_id="39722" name="Sebastian Valentin Bodu" is_mep="True" mode="written">
      <p sl="ro">I timori dell’Unione europea per l’assenza a livello nazionale di un sistema uniforme per la gestione delle sanzioni al codice della strada sono giustificati. L’applicazione di tali sanzioni – quanto meno di quelle non pecuniarie – a tutti gli automobilisti degli Stati membri diminuirebbe la confusione provata da molti autotrasportatori, o dai singoli autisti, a causa delle discrepanze esistenti a livello legislativo tra il paese d’origine e il paese terzo in cui si trovano a dover guidare.</p>
      <p sl="ro">D’altro canto, la Commissione europea e le commissioni parlamentari competenti hanno ragione quando dicono che è prematuro anche solo ventilare l’ipotesi di una standardizzazione delle sanzioni pecuniarie comminate per le violazioni del codice della strada. L’Unione europea presenta delle differenziazioni significative nella situazione economica delle imprese e delle popolazioni, facendo sì che le sanzioni imposte per la medesima violazione non possano essere uguali nei vari Stati membri. Tuttavia, la standardizzazione delle norme applicate al trasporto passeggeri porrebbe maggiori responsabilità a carico delle imprese di trasporti.</p>
      <p sl="ro">L’armonizzazione delle normative di tutti gli Stati membri e la loro rigida applicazione – senza rimettere a ciascun Stato membro la decisione su se adottare o meno le r europee – aumenterebbe la sicurezza sulle strade d’Europa.</p>
    </intervention>
    <intervention id="2-332" speaker_id="96977" name="Diogo Feio" is_mep="True" mode="written">
      <p sl="pt">Le violazioni costituiscono un serio problema nei trasporti stradali, in cui sorgono questioni rilevanti in materia di attraversamento delle frontiere. Pertanto, è importante che la Commissione tenga conto delle situazioni esistenti nei vari Stati membri, nonché di ciò che costituisce reato nei diversi ordinamenti giuridici nazionali, unitamente alle relative sanzioni e ammende. A tale proposito, la relatrice sostiene “che un sistema sanzionatorio efficace, equilibrato e dissuasivo deve necessariamente fondarsi su sanzioni chiare, trasparenti ed equiparabili tra gli Stati” e “invita gli Stati membri a individuare soluzioni legislative e pratiche per ridurre le talvolta notevoli differenze in termini di tipologia e di importo delle sanzioni”.</p>
      <p sl="pt">Tendo a concordare con l’importanza di un sistema penale efficace ed equilibrato e sul fatto che gli Stati membri debbano collaborare per ridurre le disparità nel trattamento delle violazioni del codice della strada. Mi è, invece, difficile accettare che a livello nazionale il legislatore debba perdere autorità in ambito penale per favorire l’armonizzazione a livello europeo relativamente alla natura delle sanzioni e al valore delle ammende.</p>
    </intervention>
    <intervention id="2-886" speaker_id="96706" name="João Ferreira" is_mep="True" mode="written">
      <p sl="pt">La relazione preparata dalla Commissione europea riassume le tipologie di sanzioni esistenti negli Stati membri, e dimostra le differenze tra i sistemi adottati da ciascuno Stato membro in questo settore, concludendo che la situazione è insoddisfacente. Essa invita pertanto gli Stati membri ad applicare le norme sociali al trasporto stradale in modo armonizzato. La relatrice del Parlamento europeo propone di incrementare gli sforzi tesi verso un’armonizzazione in questo settore, in particolare per quanto concerne l’"interpretazione dell'applicazione delle norme in materia sociale" e delle sanzioni, mediante una "categorizzazione" e il tentativo di "realizzare il mercato interno dei trasporti e di accrescere la certezza del diritto".</p>
      <p sl="pt">La sicurezza stradale è, senza dubbio, una questione importante, come anche il miglioramento delle condizioni di lavoro nel settore dei trasporti stradali, inclusi i periodi di guida e di riposo. Vorremmo ribadire che tali obiettivi non sono necessariamente raggiunti mediante un’armonizzazione generica. L’armonizzazione è certamente necessaria ma deve essere ottenuta mediante progressi, e non abbassando il livello di tutti, com’è sempre successo nel tentativo di “realizzare un mercato interno”. E’ necessario accrescere la sicurezza stradale, così come migliorare le condizioni di lavoro del settore dei trasporti. Così facendo garantiremo una maggiore sicurezza sulle strade in ciascuno stato membro.</p>
    </intervention>
    <intervention id="2-885" speaker_id="96978" name="Nuno Melo" is_mep="True" mode="written">
      <p sl="pt">La sicurezza nei trasporti stradali è da sempre una preoccupazione dell’Unione europea. L’adozione di questa risoluzione costituisce un ulteriore passo verso l’abolizione delle violazioni gravi delle norme sociali in questo settore. E’ necessaria una maggiore collaborazione tra gli Stati membri in modo da creare una rete che agevoli le comunicazioni per tutti gli operatori di questo settore quando si trovano in uno Stato membro che non è il loro. Uno sforzo finanziario particolare è anche necessario per creare presso la rete stradale europea delle infrastrutture adatte, compresi un numero sufficiente di parcheggi e servizi, affinché gli autisti possano effettivamente osservare le prescrizioni sui periodi di guida e di riposo. E’ questa la ragione che spiega il mio voto.</p>
    </intervention>
    <intervention id="2-333" speaker_id="28255" name="Andreas Mölzer" is_mep="True" mode="written">
      <p sl="de">Le statistiche dimostrano che sono soprattutto i mezzi pesanti a essere fortemente coinvolti negli incidenti stradali. Pertanto, è estremamente importante che i veicoli si trovino sempre in perfette condizioni. L’attenzione degli autisti cala tanto per la stanchezza quanto per l’effetto dell’alcool. Di conseguenza, nel nome della sicurezza generale, dobbiamo garantire il rispetto di tali provvedimenti. In tal senso, è importante che si applichino le medesime condizioni ai dipendenti e ai lavoratori autonomi, per evitare di spingere sempre più persone a intraprendere un finto lavoro autonomo in cui vengono sfruttati al limite, quando non oltre, della loro sopportazione.</p>
      <p sl="de">Tuttavia, le ammende sono spesso un modo inadeguato di garantire il rispetto dei periodi di riposo, che sono possibili unicamente quando i veicoli sono fermi. Poiché non è previsto alcun incremento di tali provvedimenti per la sicurezza ho votato contro.</p>
    </intervention>
    <intervention id="2-334" speaker_id="97197" name="Alfredo Pallone" is_mep="True" mode="written">
      <p sl="it">Signora Presidente, onorevoli colleghi, la relazione della collega Ranner, alla quale faccio i complimenti per il lavoro svolto, mette in luce non solo le differenze d'importo delle ammende tra gli Stati Membri, ma anche le differenze circa le tipologie di sanzioni, considerando tale situazione insoddisfacente per conducenti e imprese di trasporti.</p>
      <p sl="it">Concordo con l'impostazione della relazione del Parlamento che sottolinea l'importanza, anche per il mercato interno, dell'attuazione completa delle norme sociali, se necessario attraverso controlli più frequenti, l'istituzione di uno strumento di coordinamento europeo e un'armonizzazione delle infrazioni e delle relative sanzioni. Solo infatti con la presenza di un assetto uniforme si potrà infatti garantire anche un rapido recupero delle somme legate alle infrazioni. Pertanto esprimo il mio voto favorevole.</p>
    </intervention>
    <intervention id="2-335" speaker_id="96974" name="Nuno Teixeira" is_mep="True" mode="written">
      <p sl="pt">Questa relazione della collega della commissione per i trasporti e il turismo è un’eccellente iniziativa verso la soluzione di alcuni dei problemi esistenti in merito alle sanzioni applicabili nel trasporto stradale in caso di infrazioni gravi. Le norme applicabili in caso di gravi violazioni delle norme sociali variano in modo considerevole in ciascun Stato membro, rispetto al valore delle ammende e alla categorizzazione delle sanzioni, rendendo necessaria una maggiore armonizzazione.</p>
      <p sl="pt">Mi rallegro delle soluzioni proposte nella relazione per rimediare a tali differenze, in particolare per l’armonizzazione della categorizzazione delle infrazioni gravi e l’attuazione di un sistema di controlli – coordinati a livello europeo da un organismo dotato delle necessarie competenze – il cui scopo consisterebbe nel migliorare la collaborazione nell’ambito dell’attuazione di norme sociali e nel garantire l’addestramento di organi di ispezione incaricati di far rispettare tali norme.</p>
      <p sl="pt">Desidero inoltre ribadire l’importanza dello sviluppo di iniziative atte a fornire informazioni adeguate su tali norme sociali e per la creazione di infrastrutture e parcheggi tali da garantire il rispetto delle norme. Per queste ragioni ho votato a favore della relazione portata quest’oggi dinnanzi al Parlamento.</p>
    </intervention>
  </section>
  <section id="creitem29" title="10. Correzioni e intenzioni di voto: vedasi processo verbale"/>
  <section id="creitem30" title="11. Approvazione del processo verbale della seduta precedente: vedasi processo verbale"/>
  <section id="creitem31" title="12. Norme di qualità e sicurezza degli organi umani destinati ai trapianti - Piano di azione per la donazione e il trapianto di organi (2009-2015) (discussione)">
    <intervention id="2-341" speaker_id="28241" is_mep="True" mode="spoken" role="Presidente">
      <p sl="unknown">L'ordine del giorno reca, in discussione congiunta:</p>
      <p sl="unknown">la relazione (A7-0106/2010), presentata dall’onorevole Mikolášik, a nome della commissione per l'ambiente, la sanità pubblica e la sicurezza alimentare sulla proposta di direttiva del Parlamento europeo e del Consiglio relativa alle norme di qualità e sicurezza degli organi umani destinati ai trapianti [COM(2008)0818 - C6-0480/2008 - 2008/0238(COD) ]; e</p>
      <p sl="unknown">la relazione (A7-0103/2010), presentata dall’onorevole Perello Rodriguez, a nome della commissione per l'ambiente, la sanità pubblica e la sicurezza alimentare, sulla comunicazione della Commissione intitolata "Piano di azione per la donazione e il trapianto di organi (2009-2015): rafforzare la cooperazione tra gli Stati membri" [2009/2104(INI) ].</p>
    </intervention>
    <intervention id="2-342" speaker_id="28178" name="Miroslav Mikolášik" is_mep="True" mode="spoken" role="relatore">
      <p sl="sk">Sono molto lieto di avere la rara opportunità di intervenire oggi al vostro cospetto per parlare dei progressi ottenuti nel corso dei negoziati con il Parlamento e del successivo dialogo a tre sull’importante tema della donazione e del trapianto di organi.</p>
      <p sl="sk">Personalmente, e non solo come relatore ma anche come medico, considero la legge estremamente importante e credo fermamente che questa nuova direttiva affronti il principale problema che attualmente caratterizza il processo di donazione e trapianto, ovvero la carenza di organi per i pazienti in attesa.</p>
      <p sl="sk">Al fine fornire ai cittadini dell’Unione europea la migliore tutela sanitaria possibile ci prefiggiamo di garantire elevati standard di qualità e sicurezza per gli organi destinati ai trapianti.</p>
      <p sl="sk">La commissione per l'ambiente, la sanità pubblica e la sicurezza alimentare ha votato a favore del progetto di relazione il 16 marzo, adottandolo a larga maggioranza alla luce delle raccomandazioni del relatore. Successivamente, si sono svolti tre importanti dialoghi a tre interistituzionali tra Parlamento, Commissione e Consiglio sotto la guida della Presidenza spagnola.</p>
      <p sl="sk">Nel corso di tali discussioni sono emersi alcuni aspetti centrali, che desidero sottolineare.</p>
      <p sl="sk">Mi riferisco, in primo luogo, ai principi che regolamentano la donazione di organi.</p>
      <p sl="sk">La donazione volontaria e non remunerata è un principio fondamentale che non deve essere messo in discussione in alcun modo e in nessuna circostanza. La natura altruistica della donazione deve essere salvaguardata, in modo da impedire qualsiasi forma di commercializzazione e di motivazione finanziaria da parte dei donatori e garantendo, al contempo, la massima tutela possibile dei donatori viventi. A questo scopo desidero ricordare le vivaci discussioni che hanno avuto luogo sul tema della donazione da viventi. Da un lato, questo metodo resta complementare al prelievo di organi da cadaveri ma, dall’altro, costituisce un’alternativa con un notevole potenziale.</p>
      <p sl="sk">Naturalmente non è nostra intenzione impedire che si progredisca in questo settore, ma dobbiamo anche garantire che la donazione di organi da parte di donatori viventi, che non hanno alcun legame genetico o familiare con il ricevente, sia sempre volontaria e non remunerata. Il principio del non-pagamento non si applica nei casi di assegnazione del cosiddetto compenso, che un donatore vivente può ricevere per far fronte alle spese connesse alla donazione. Tuttavia gli Stati membri dovranno definire con precisione le condizioni in base alle quali tale contributo potrà essere erogato al fine di evitare qualsiasi tipo di incentivo o beneficio finanziario per i potenziali donatori.</p>
      <p sl="sk">Quando si parla di principi, è opportuno affrontare anche il tema dei criteri di assegnazione: occorrerà infatti garantire che gli organi non vengano espiantati prima dell’accertamento legale della morte del donatore e dell’acquisizione del consenso informato. Tali aspetti sono stati inseriti nelle parti introduttive della legge, note con il nome di considerando.</p>
      <p sl="sk">Il secondo principio riguarda la tracciabilità, la tutela dei dati personali e la riservatezza. Gli Stati membri sono tenuti ad assicurarsi che per tutti gli organi prelevati, assegnati e trapiantati all’interno del proprio territorio, la tracciabilità sia garantita dal donatore al ricevente e viceversa. Questo concetto ha sostituito quello dell’anonimato contemplato nella proposta originaria, che non garantiva la sicurezza della procedura. I dati personali dovranno invece rimanere riservati.</p>
      <p sl="sk">Il terzo principio concerne qualità e sicurezza: abbiamo espresso chiaramente il nostro accordo sulla necessità che gli Stati membri istituiscano un quadro normativo nazionale che regolamenti la procedura da un punto di vista organizzativo, dal momento della donazione a quello del trapianto. Gli Stati membri informeranno quindi la Commissione in merito alle attività e ai risultati ottenuti nell’ottemperanza di tale quadro normativo entro tre anni dal momento della sua entrata in vigore. In questo settore ci attendiamo grandi progressi, specialmente per quanto concerne i paesi nei quali il sistema non è ancora sufficientemente sviluppato e dove il numero di trapianti potrebbe aumentare considerevolmente tramite l’introduzione di misure sistemiche adeguate.</p>
      <p sl="sk">Desidero sottolineare, in modo particolare, il ruolo svolto dal coordinatore dei trapianti o dall’équipe di coordinazione, la cui importanza è indubbia e che si è dimostrata efficace in molti paesi, dove le operazioni di trapianto si svolgono senza problemi.</p>
      <p sl="sk">Ricordo infine alcuni criteri quali l’organizzazione e i risultati della raccolta, l’inquadramento dei ruoli delle autorità competenti, il coinvolgimento di paesi terzi, lo scambio di organi con paesi terzi e la sicurezza della procedura. Abbiamo approvato i cosiddetti atti delegati ai sensi delle disposizioni del trattato di Lisbona – sto per concludere.</p>
      <p sl="sk">Voglio infine sottolineare quanto sia importante sensibilizzare maggiormente l’opinione pubblica e per questo motivo chiedo alla Commissione di incoraggiare gli Stati membri a promuovere la donazione di organi, tramite l’introduzione di programmi speciali. Ringrazio tutti coloro che hanno contribuito allo svolgimento positivo dei negoziati e mi congratulo, in modo particolare, con la Presidenza spagnola per l’approccio efficiente e costruttivo.</p>
    </intervention>
    <intervention id="2-343" speaker_id="96989" name="Andres Perello Rodriguez" is_mep="True" mode="spoken" role="relatore">
      <p sl="es">Signora Presidente, Presidente Jiménez García-Herrera, signor Commissario, sono passati 43 anni da quando il dottor Barnard pronunciò la frase “Jesus, dit kan werk”, che in afrikaans significa “ Gesù, funziona!” costatando, incredulo, che il cuore che aveva appena trapiantato pulsava. Da allora è diventata prassi comune trapiantare gli organi di coloro che non se ne possono più servire in altre persone, permettendo loro di vivere.</p>
      <p sl="es">Va detto, tuttavia, che ciò non è bastato a impedire che attualmente vi siano 56 000 europei in lista d’attesa, 12 dei quali potrebbero morire prima della fine della discussione odierna, perché non riceveranno l’organo di cui hanno bisogno. Ecco qual è la sfida per il Parlamento che, in seduta planaria, dovrà adottare sia la direttiva, presentata in modo chiaro dall’onorevole Mikolášik, sia il piano d’azione.</p>
      <p sl="es">Occorre senza dubbio fornire modalità di sostegno chiare ed efficienti ai cittadini europei, al fine di evitare che essi muoiano a causa della carenza di organi determinata da difetti del sistema dei trapianti.</p>
      <p sl="es">Ovviamente è un bene che l’aspettativa di vita dei cittadini europei sia aumentata, che gli incidenti stradali si siano ridotti e che la scienza abbia fatto progressi, ma tali fattori accrescono la necessità di organi disponibili dato che comportano un aumento del numero di persone che ne hanno bisogno.</p>
      <p sl="es">La risposta dei cittadini europei, quando viene loro chiesto se sono disposti a donare gli organi per salvare la vita dei loro concittadini, è molto decisa e positiva. Il motivo per cui non vi è un riscontro diretto sul numero dei trapianti effettuati nei vari paesi è legato al fatto che è ancora necessario potenziare alcuni aspetti chiave del nostro sistema di trapianti come la coordinazione, l’informazione, la formazione professionale e la sensibilizzazione dei cittadini sul tema.</p>
      <p sl="es">E’ stato dimostrato che in alcuni paesi, dove la coordinazione e la formazione sono a un livello ottimale, il numero di trapianti per milione di persone è più alto. Consentitemi di portare ad esempio la Spagna, dove è stato sviluppato un modello che funge da parametro di riferimento.</p>
      <p sl="es">Oltre alle garanzie di qualità e sicurezza nei trapianti e all’aspetto complementare della gratuità e volontarietà della donazione da parte di donatori viventi, come stabilito nella direttiva, esistono le raccomandazioni, previste nel piano d’azione, sulla necessità di fornire una formazione continua ai professionisti e informazioni adeguate ai cittadini, senza le quali risulterebbe difficile lavorare.</p>
      <p sl="es">Tutti questi aspetti sono essenziali per ottimizzare quello che potremmo chiamare un sistema europeo armonizzato in materia di trapianti, condiviso da tutti gli Stati membri al fine di raggiungere l’obiettivo che ci siamo prefissati. La nostra finalità è unicamente quella di impedire che i cittadini europei muoiano perché loro mancano gli organi di cui hanno bisogno per vivere a causa di sistemi ancora imperfetti.</p>
      <p sl="es">Nell’Europa del XXI secolo non si può consentire che un organo vada perso a causa della mancanza di coordinamento e di sistemi ottimizzati, impedendo in tal modo a un cittadino europeo di beneficiarne: ecco perché bisogna approvare la direttiva e il piano d'azione, che è il frutto di un duro lavoro.</p>
      <p sl="es">Desidero cogliere l’occasione per sottolineare la volontà di cooperazione dimostrata sia dai relatori, in questo caso l’onorevole Mikolášik, che dai relatori ombra e l’impulso fornito alla direttiva e al piano d'azione dalla Presidenza spagnola, rappresentata dal ministro della sanità e dal dottor Matesanz, direttore dell’Organizzazione nazionale dei trapianti in Spagna, sul cui appoggio abbiamo sempre potuto contare.</p>
      <p sl="es">Ritengo opportuno ringraziare coloro che hanno lavorato con impegno su questo tema e vi chiedo di farlo approvando all’unanimità la relazione. In quanto deputato, vi sono grato del lavoro svolto e in quanto europeo sono lieto che sia stato fatto un passo avanti per salvare la vita a tutti quei cittadini dell’Unione che, in un qualsiasi momento, potrebbero avere bisogno di un organo.</p>
    </intervention>
    <intervention id="2-344" speaker_id="photo_generic" name="Trinidad Jiménez García-Herrera" is_mep="True" mode="spoken">
      <p sl="es">Presidente in carica del Consiglio. – Signora Presidente, signor Commissario, onorevoli deputati, è con estremo piacere che mi rivolgo al Parlamento, in occasione della seduta plenaria odierna, prendendo parte alla discussione congiunta sulla donazione e il trapianto di organi.</p>
      <p sl="es">Sicuramente si tratta di una discussione importante, soprattutto perché ha un impatto diretto sulla vita e sulla salute di migliaia di cittadini europei. A questo riguardo desidero ricordarvi che, anche se il numero di donazioni e di trapianti in questi ultimi anni è in costante aumento, attualmente si stima che 56 000 pazienti europei siano in attesa di un organo e che molti di loro moriranno prima di riceverlo.</p>
      <p sl="es">Ritengo inoltre che il dibattito odierno sia molto importante, dato che ci mette nelle condizioni di valorizzare la generosità e la solidarietà della nostra società. Consentitemi di fare un esempio: attualmente nell’Unione europea vi sono 18 donatori per milione di abitanti. Se riuscissimo a portare tale cifra al livello dei tassi europei più elevati, come i 34 donatori per milione della Spagna o i 30 o più per milione del Portogallo, in Europa si potrebbero salvare 20 000 vite umane in più.</p>
      <p sl="es">Analogamente, promuovendo la donazione da viventi nell’Unione europea in modo da raggiungere i livelli dei paesi scandinavi, del Regno Unito e dell’Olanda si potrebbero liberare dalla dialisi 2 000 persone all’anno in più. Non dobbiamo mai dimenticare, onorevoli deputati, che senza donatori non vi possono essere trapianti.</p>
      <p sl="es">La discussione di questo pomeriggio ci consentirà di incoraggiare il varo di una strategia comune europea volta a creare le migliori strutture al mondo per la donazione e il trapianto di organi. L’articolo 168 del recente trattato di Lisbona fornisce oltretutto l’opportunità di istituire un quadro normativo comune, caratterizzato da alti livelli di qualità e sicurezza per le procedure di donazione e trapianto.</p>
      <p sl="es">Esistono attualmente due importanti iniziative della Commissione su questo tema, presentate nel 2008, sulle quali il Consiglio ha lavorato con grande impegno e dedizione assieme al Parlamento nel corso di questi ultimi mesi.</p>
      <p sl="es">La prima è la proposta di direttiva sulla regolamentazione degli aspetti legati alla qualità e alla sicurezza degli organi destinati al trapianto. Come ho già detto, tale direttiva stabilisce un quadro legislativo comune, il cui scopo è di consentirci di limitare alcuni rischi durante tutti gli stadi della procedura di utilizzo degli organi a scopo medico, dalla donazione al trapianto. Lo scopo della direttiva è assicurare la qualità e la sicurezza degli organi e al contempo tutelare i donatori e i riceventi, nominando le autorità competenti.</p>
      <p sl="es">In secondo luogo, esiste un piano d'azione che concorre a rafforzare la cooperazione tra gli Stati membri e che si pone tre obiettivi: il primo è di aumentare la disponibilità di organi, il secondo, di rendere più efficiente e accessibile il sistema dei trapianti e il terzo di aumentare qualità e sicurezza.</p>
      <p sl="es">Onorevoli deputati, queste due iniziative ci forniscono un quadro comune, un quadro europeo, che include non solo la condivisione degli elementi migliori, ma anche delle migliori prassi organizzative e assistenziali che i diversi Stati membri hanno istituito in questo campo. In altre parole, si tratta di definire un quadro basato sulla qualità, la sicurezza e l’innovazione.</p>
      <p sl="es">A questo scopo, stiamo delineando un modello europeo per la donazione e il trapianto che si basi sui valori e sui principi che condividiamo tutti. Tali valori – solidarietà, equità e coesione – simboleggiano l’identità dell’Unione. In tal modo, diverremo più autosufficienti nella donazione di organi e contrasteremo il turismo dei trapianti.</p>
      <p sl="es">Sono certa che concorderete con me che l’entrata in vigore della direttiva e il sostegno del Parlamento al piano d'azione incentiveranno lo scambio di organi tra Stati membri e promuoveranno le donazioni.</p>
      <p sl="es">Stiamo istituendo in primo luogo un quadro comunitario al fine di garantire ai cittadini europei uguale accesso alla sanità in generale e al trapianto di organi in particolare. In secondo luogo, un quadro comunitario più efficiente andrà direttamente a vantaggio di quei pazienti che, per le loro caratteristiche, hanno minori possibilità di trovare un organo adatto alle loro esigenze. Si assisterà così a una riduzione del numero degli organi sprecati a causa dell’assenza di un ricevente compatibile in una particolare area geografica.</p>
      <p sl="es">Onorevoli deputati, prima di concludere vorrei aggiungere che la Presidenza spagnola ringrazia la Presidenza ceca e quella svedese per il lavoro svolto al fine di avviare i negoziati nel 2009 e di creare le circostanze atte a ottenere progressi significativi, grazie alla cooperazione tra gli Stati membri e la Commissione.</p>
      <p sl="es">La Presidenza spagnola esprime la propria riconoscenza anche al Parlamento e ai relatori, gli onorevoli Mikolášik e Perello, che si sono adoperati per incoraggiare il necessario accordo e consenso.</p>
      <p sl="es">E’ grazie al lavoro congiunto di tutte le istituzioni dell’Unione che va raggiunto un accordo che possa consentirci di avviare un servizio europeo che, da un lato, fornisca a 500 milioni di persone le migliori garanzie di qualità e sicurezza e, dall’altro, promuova un accesso equo alle cure mediche – da cui dipendono ogni anno molte vite – nonché la solidarietà all’interno della nostra società. Dobbiamo dare maggior valore al significato dell’Unione europea oggi.</p>
    </intervention>
    <intervention id="2-345" speaker_id="photo_generic" name="John Dalli" is_mep="True" mode="spoken">
      <p sl="en">membro della Commissione. – Signora Presidente, 56 000 cittadini europei sono in attesa di un trapianto d’organo in Europa e, per molti di loro, il buon esito dell’operazione è una questione di vita o di morte. Siamo qui, oggi, perché vogliamo garantire la sicurezza e la qualità degli organi che vengano trapiantati in tutta l’Europa e la proposta di direttiva della Commissione e il piano d'azione hanno proprio questa finalità. Desidero ringraziare il relatore, il dottor Mikolášik, e i relatori ombra per l’eccellente lavoro svolto sulla proposta di direttiva relativa alla qualità e alla sicurezza degli organi. Esprimo la mia gratitudine anche all’onorevole Perello Rodriguez per il sostegno fornito tramite la sua relazione d’iniziativa al piano d'azione sulla donazione e il trapianto di organi.</p>
      <p sl="en">Consentitemi di ricordare che gli obiettivi chiave delle due iniziative sono volti a migliorare la qualità e la sicurezza degli organi umani destinati al trapianto, a incrementare la disponibilità di organi e a rendere più efficienti e accessibili i sistemi di trapianto. La proposta di direttiva istituisce un quadro giuridico per i requisiti di qualità e di sicurezza, mentre il piano d'azione è finalizzato ad aumentare la disponibilità di organi e l’efficienza dei sistemi di trasporto.</p>
      <p sl="en">Il piano d'azione, della durata di sei anni, individua dieci azioni prioritarie volte a rafforzare la cooperazione tra gli Stati membri tramite iniziative congiunte e la condivisione delle migliori prassi. Prendo atto della volontà del Parlamento di includere nel piano d'azione attività che non sono potute divenire obblighi giuridici nella direttiva, ai sensi dell’articolo 168 del trattato; tali attività riguardano, in particolare, i criteri di assegnazione degli organi, la registrazione dei desideri dei potenziali donatori e alcune questioni legate alle pratiche mediche. La Commissione è disposta a sostenere gli Stati membri in relazione a questi aspetti, importanti per il Parlamento.</p>
      <p sl="en">Per quanto concerne la direttiva, sono molto lieto che ci si stia avvicinando a un accordo in prima lettura, a seguito del dialogo rapido e costruttivo svoltosi tra Parlamento, Commissione e Consiglio: mi risulta che si tratti del primo accordo in prima lettura da quanto è entrato in vigore il trattato di Lisbona.</p>
      <p sl="en">Sono convinto che il testo degli emendamenti proposti tenga conto delle principali perplessità del Parlamento, come illustrato dall’onorevole Mikolášik nella sua relazione. Consentitemi ora di esprimere la mia opinione su alcune questioni specifiche.</p>
      <p sl="en">Sono decisamente favorevole al rafforzamento dei principi relativi alla donazione volontaria e non remunerata, essenziali per garantire la qualità e la sicurezza degli organi, e ritengo positivo che si sia chiarito che il principio del non-pagamento non debba impedire ai donatori viventi di ricevere un compenso, limitatamente alla copertura delle spese e delle perdite di reddito direttamente connesse alla donazione. Condivido pienamente i timori del Parlamento concernenti la lotta contro il traffico di organi, ma la proposta si limita alla qualità e alla sicurezza, come prevede l’articolo del trattato sulla sanità pubblica. In questo contesto, valuto positivamente la sezione del testo che stabilisce che la direttiva contribuirà indirettamente alla lotta contro il traffico di organi, per esempio tramite la concessione di autorizzazioni ai centri per i trapianti e l’introduzione di condizioni di assegnazione e di sistemi di tracciabilità.</p>
      <p sl="en">Comprendo altresì i timori del Parlamento relativi alla necessità di stabilire criteri trasparenti, non discriminatori e scientifici relativamente all’assegnazione degli organi. Anche se la questione non rientra nella sfera di competenza dell’Unione europea, ritengo accettabile l’inclusione del principio in un considerando e sono lieto che il testo proposto riconosca che la donazione da viventi coesiste con quella post mortem nella maggior parte degli Stati membri. La donazione da viventi consente di aumentare il numero di organi disponibili e, per questo motivo, valuto positivamente la porzione di testo che prevede il rafforzamento della tutela dei donatori viventi, in modo da garantire la qualità e la sicurezza degli organi destinati al trapianto.</p>
      <p sl="en">Passando quindi alle disposizioni relative ai sistemi di consenso e al certificato di morte, ricordo che tali aspetti sono regolamentati da leggi nazionali; tuttavia, in uno spirito di compromesso, la Commissione può accogliere i chiarimenti aggiuntivi proposti. Prendo anche atto della volontà del Parlamento di inserire, nel piano d'azione, attività che non possono rientrare nella direttiva e relative, in particolare, ai criteri di assegnazione degli organi, alla registrazione dei desideri dei potenziali donatori e ad alcune questioni legate a pratiche mediche. La Commissione è disposta a sostenere gli Stati membri nell’affrontare questi problemi.</p>
      <p sl="en">Desidero sottolineare che l’approvazione di una legge è solo il primo passo, mentre l’aspetto che conta realmente è la sua applicazione. Questo è il motivo per cui la Commissione insiste affinché gli Stati membri riferiscano in merito alle modalità di trasposizione delle direttive nelle loro leggi nazionali tramite le “tavole di concordanza”, un concetto cui il Parlamento è sempre stato favorevole. Mi rammarico del fatto che il Parlamento, per la prima volta, non sostenga l’inclusione nella direttiva dell’obbligo per gli Stati membri di riferire in merito alla trasposizione.</p>
      <p sl="en">Diversi emendamenti, infine, allineano le proposte alle misure di comitatologia del trattato di Lisbona. Sono favorevole a conferire alla Commissione la possibilità di adottare, in alcuni casi ben definiti, gli atti delegati con procedura d’urgenza. La Commissione europea si impegna a tenere il Parlamento europeo e il Consiglio sempre al corrente qualora si presentasse la necessità di adottare un atto delegato con procedura d’urgenza. Non appena i servizi della Commissione contempleranno tale eventualità, avvertiranno informalmente le segreterie del Parlamento europeo e del Consiglio.</p>
      <p sl="en">A nome della Commissione confermo che ci impegneremo affinché le disposizioni della direttiva non pregiudichino le posizioni future delle istituzioni per quanto concerne l'applicazione dell'articolo 290 del trattato sul funzionamento dell'Unione europea e di singoli atti legislativi contenenti siffatte disposizioni.</p>
      <p sl="en">La Commissione, infine, è disposta a sostenere il pacchetto di compromesso.</p>
    </intervention>
    <intervention id="2-346" speaker_id="96677" name="Cecilia Wikström" is_mep="True" mode="spoken">
      <p sl="sv">relatore per parere della commissione giuridica. – Signora Presidente, desidero innanzi tutto ringraziare l’onorevole Mikolášik per la sua eccellente e costruttiva cooperazione su questa importante relazione.</p>
      <p sl="sv">Esistono molte sfide da affrontare nel settore della donazione e del trapianto di organi umani: noi abbiamo una responsabilità in tal senso e dobbiamo rispondere alle aspettative delle numerose persone in lista d’attesa che vivono giorno per giorno nell’incertezza, attendendo che con il nuovo organo inizi anche una nuova vita. Il confine tra la vita e la morte non potrebbe essere più chiaro.</p>
      <p sl="sv">E’ compito del Parlamento europeo lottare con determinazione contro il vergognoso fenomeno del commercio di organi umani, come del resto sta facendo anche la Commissione. Stabilendo norme chiare sull’etica e sulla sicurezza potremo fornire maggiori garanzie al sacrosanto diritto che ogni cittadino ha sul proprio corpo, la propria integrità e la possibilità di decidere in modo autonomo; a tale riguardo sono lieta che siano state tenute in considerazione le opinioni della commissione giuridica.</p>
      <p sl="sv">E’ difficile tracciare un quadro migliore di quanto faccia la relazione del nostro proposito comune di salvaguardare la vita umana nei diversi Stati membri.</p>
    </intervention>
    <intervention id="2-347" speaker_id="28253" name="Eva Lichtenberger" is_mep="True" mode="spoken">
      <p sl="de">relatore per parere della commissione giuridica. – Signora Presidente, onorevoli deputati, sicuramente il tema trattato è una questione di vita o di morte ed è proprio per questo motivo che il dibattito è così denso di emozioni.</p>
      <p sl="de">Nei vari paesi europei esistono sistemi completamente diversi per il trapianto, anche in relazione alle modalità di consenso o di non consenso, alla possibilità di utilizzo degli organi e alla facoltà dei familiari di acconsentire al trapianto. La relazione prevede che in futuro i paesi aventi sistemi molto restrittivi debbano esaminare attentamente gli esempi di altri paesi, anche al fine di valutarne gli aspetti positivi. Il numero elevato di persone in attesa di trapianto segnala non solo la necessità di creare più opportunità e di prevedere una maggiore accessibilità, ma anche quella di garantire qualità e sicurezza. Il nostro intervento, inoltre, fornirebbe un importante strumento nella lotta contro il traffico di organi, un’attività veramente ignobile, e consentirebbe una migliore regolamentazione dei trapianti da donatori viventi, che devono avvenire in assenza di remunerazione.</p>
    </intervention>
    <intervention id="2-348" speaker_id="1927" name="Peter Liese" is_mep="True" mode="spoken">
      <p sl="de">a nome del gruppo PPE. – Signora Presidente, Presidente Jiménez García-Herrera, signor Commissario, onorevoli deputati, quasi tutti sanno che gli spagnoli sono i campioni europei di calcio, un primato positivo ma sicuramente non importante quanto il fatto di essere anche campioni europei in materia di trapianto di organi.</p>
      <p sl="de">Occorre comprendere chiaramente che l’elemento chiave del modello spagnolo è costituito dall’organizzazione negli ospedali. Purtroppo, in altri paesi europei, gli organi vengono sprecati non perché i familiari non vogliano acconsentire all’espianto o perché la vittima non abbia una carta di donatore d’organi o abbia dichiarato di non voler donare i propri organi, ma semplicemente perché i medici non hanno il tempo di affrontare tali questioni.</p>
      <p sl="de">La Spagna si è organizzata meglio grazie ai coordinatori per i trapianti e, laddove questo sistema viene adottato, si salvano più persone ed è possibile restituire a molti una vita sana, senza dialisi o altre esperienze difficili. Per questo motivo, occorre insistere con gli Stati membri su questo punto nella relazione Perello.</p>
      <p sl="de">La direttiva riguarda soprattutto la qualità e la sicurezza ma anche il loro effetto sulle persone in attesa di trapianto. Attualmente, infatti, può accadere che un organo non venga utilizzato all’interno di uno Stato membro, a causa dell’impossibilità di trovare rapidamente un ricevente compatibile; tuttavia, introducendo norme comuni sulla qualità e la sicurezza, potremo migliorare lo scambio transfrontaliero di organi e aiutare i nostri cittadini. Si tratta quindi di un aspetto importante.</p>
      <p sl="de">Un altro elemento di rilievo della direttiva è quello relativo alla lotta contro il commercio di organi, un tema che non possiamo semplicemente ignorare. Per questo motivo, insieme ad alcuni colleghi deputati, ho invitato a intervenire domani in Aula un esperto che ha condotto un’indagine su tali traffici e su casi di omicidi premeditati, finalizzati al commercio di organi avvenuti in Cina. Invito i deputati ad interessarsi alla questione.</p>
      <p sl="de">Con la direttiva e il piano d'azione abbiamo inviato un segnale chiaro: la donazione volontaria e non remunerata è ora stata definita su basi giuridicamente vincolanti. Ringrazio tutti coloro che ci hanno aiutato a raggiungere questi obiettivi.</p>
    </intervention>
    <intervention id="2-349" speaker_id="97014" name="Karin Kadenbach" is_mep="True" mode="spoken">
      <p sl="de">a nome del gruppo S&amp;D. – Signora Presidente, Presidente Jiménez García-Herrera, signor Commissario, onorevoli deputati, vorrei essere d’accordo con gli oratori che mi hanno preceduto ed esordire dichiarando che “la vita è bella”. Questa è la frase che sento ripetere di tanto in tanto da un ex collega, il vicegovernatore Höger, colpito da una grave patologia cardiaca dopo essere stato morso da una zecca ma che poi ha avuto la fortuna di essere sottoposto a trapianto nel dicembre 2004. Höger è vivo e vegeto, è ancora tra noi pieno di vita e di energia e ci dice appunto che “la vita è bella”.</p>
      <p sl="de">Oggi abbiamo appreso le cifre: 55-60 000 europei sono in attesa dell’opportunità di poter dire in futuro, come Höger, che la vita è bella e dodici di essi muoiono ogni giorno perché i nostri sistemi non sono progrediti abbastanza da consentire agli organi disponibili di raggiungere in tempo il luogo in cui si trovano le persone che ne hanno bisogno. E’ nostro compito fare in modo che ciò possa avvenire in futuro. Credo che il piano d'azione sia veramente importante: dobbiamo garantire la sicurezza della donazione e del trapianto, fornire la certezza dei migliori standard medici ai donatori viventi, dei quali c’è veramente bisogno – lo dico pensando ai molti pazienti in dialisi – e dobbiamo lottare con veemenza contro qualsiasi forma di traffico di organi. In altre parole ritengo assolutamente essenziale che la donazione sia volontaria e non remunerata.</p>
      <p sl="de">Dobbiamo fornire garanzie in merito al consenso dei donatori e sviluppare sistemi europei che permettano di colmare il divario tra la singola donazione per milione di abitanti di molti Stati membri e le quaranta donazioni circa per milione di abitanti della Spagna, il nostro campione europeo. Dovremmo cercare, di concerto con i sistemi nazionali di assistenza sanitaria, di applicare il piano d'azione il prima possibile e di assicurare i massimi standard in modo che le 55 000 persone attualmente in attesa possano dire anch’essi che “la vita è bella”.</p>
    </intervention>
    <intervention id="2-350" speaker_id="4253" name="Frédérique Ries" is_mep="True" mode="spoken">
      <p sl="fr">a nome del gruppo ALDE. – Signora Presidente, domani contiamo di adottare la direttiva sulla donazione e il trapianto di organi, un documento fondamentale. In Europa circa 60 000 persone che hanno bisogno di un cuore, un polmone, un fegato o un rene attendono da anni una legge in materia e dodici di esse muoiono ogni giorno per aver dovuto attendere troppo a lungo.</p>
      <p sl="fr">Come gli oratori che mi hanno preceduto, desidero sottolineare che non sarebbe stato possibile ottenere gli eccellenti risultati odierni senza la cooperazione tra i nostri relatori, gli onorevoli Perello Rodriguez e Mikolášik, i relatori ombra – e io sono uno di loro – e la Presidenza spagnola. Desidero cogliere l’opportunità per complimentarmi con il dottor Matesanz che è stato una guida eccellente in occasione della nostra visita a Madrid.</p>
      <p sl="fr">Non bisogna confondere gli obiettivi: la nostra priorità è di aumentare le donazioni di organi nell’Unione e quindi, naturalmente, di sensibilizzare maggiormente gli uomini e le donne europei in materia di donazione. Le disparità tra gli Stati membri parlano da sole: a fronte delle 34 donazioni post mortem per milione di abitanti in Spagna, e delle 27 nel mio paese, il Belgio, se ne conta una sola per milione di abitanti in Romania. Occorre quindi educare le persone in materia di donazione, permettere ai potenziali donatori di accedere alle informazioni, abbattere le barriere amministrative, un aspetto essenziale, istituire in tutti i 27 Stati membri un organismo nazionale incaricato di verificare la qualità e la sicurezza degli organi dall’espianto al trapianto e promuovere – come è stato già detto – un’organizzazione migliore, come quella che già esiste, ancora una volta, in Spagna. In questo paese le procedure si basano su un sistema di allerta rapida e costante di tutta la catena, dal momento della morte del donatore al trapianto.</p>
      <p sl="fr">Il compromesso della direttiva, il famoso emendamento 106, che riassume tutti i nostri sforzi, invia un segnale corretto ai pazienti, un messaggio di speranza, autorizzando, dopo discussioni molto approfondite, l’utilizzo di organi non ottimali in casi di estrema urgenza e incoraggiando in particolare le donazioni da viventi, naturalmente se possibile. Mi riferisco essenzialmente alle donazioni di rene e fegato, donazioni necessarie, sempre più diffuse e sostenute da medici e specialisti e che al momento rappresentano in media solo il cinque per cento delle donazioni.</p>
      <p sl="fr">Occorre fare di più e cooperare maggiormente: questo è il principio che sottende al piano d'azione elaborato sotto la guida dell’onorevole Perello Rodriguez. Si potrebbe, ad esempio, adottare la mia proposta di tenere un registro online dei donatori, nazionale o europeo, a cui si potrebbe aggiungere un riferimento alla carta d’identità e alla patente di guida che identifica la persona come donatore: in questo modo si potrebbe procedere più rapidamente, laddove necessario.</p>
      <p sl="fr">Per riassumere, desidero sottolineare che abbiamo svolto un ottimo lavoro anteponendo un approccio eticamente rivolto più alla speranza che al divieto.</p>
    </intervention>
    <intervention id="2-351" speaker_id="28321" name="Satu Hassi" is_mep="True" mode="spoken">
      <p sl="fi">a nome del gruppo Verts/ALE. – Signora Presidente, onorevoli deputati, ringrazio gli onorevoli Mikolášik e Perello Rodriguez per l’ottimo lavoro svolto. L’aspetto più difficile che abbiamo affrontato nel corso dei dibattiti è stato quello relativo ai donatori viventi. Da un lato vi sono lunghe liste di pazienti in attesa di un trapianto di rene, dall’altro la necessità di tutelare i donatori viventi e di evitare il commercio illegale di organi e lo sfruttamento estremo della povera gente coinvolta.</p>
      <p sl="fi">Non è stato ottenuto il risultato che il gruppo Verde/Alleanza libera europea si sarebbe auspicato. Al fine di consentire le donazioni da viventi al di fuori della sfera che comprende i familiari e le persone più strette, la soluzione più sicura, per quanto concerne i diritti umani dei donatori, sarebbe quella di insistere affinché gli Stati membri impongano un rigoroso sistema nazionale volto a impedire il commercio illegale di organi. Anche se il testo legislativo negoziato ha obiettivi abbastanza più blandi, mi auguro che tutti i paesi dell’Unione adottino misure stringenti per debellare tale traffico illegale. Stando ai dati resi noti dal Consiglio d’Europa, il 5-10 per cento dei reni trapiantati avrebbe una provenienza illecita, il che implica migliaia di vittime ogni anno. Le donazioni volontarie non remunerate sono l’opzione più sicura anche per il ricevente.</p>
      <p sl="fi">D’altronde, i crimini associati al commercio di organi non esisterebbero se non vi fossero anche intermediari e una domanda. E’ spaventoso leggere le relazioni sulle modalità di acquisto degli organi nei paesi più poveri come quelli dell’Africa, dell’Asia e persino dell’Europa orientale. I documenti più sconvolgenti sono quelli che descrivono dei veri e propri omicidi. I chirurghi trapiantisti australiani hanno condannato la pratica cinese di uccidere i prigionieri per ottenere organi e noi, in Europa, dobbiamo fare il possibile per evitare di creare un mercato per questo genere di crimine.</p>
    </intervention>
    <intervention id="2-352" speaker_id="96820" name="Marisa Matias" is_mep="True" mode="spoken">
      <p sl="pt">a nome del gruppo GUE/NGL. – Signora Presidente, signor Commissario, Presidente Jiménez, la carenza di organi per i trapianti è una questione seria, menzionata già molte volte, che costituisce un problema serio per noi, sia in termini di sanità pubblica che di altri aspetti a essa legati. Mi riferisco al rafforzamento del mercato grigio e del traffico di organi, che non fa certo bene ai nostri sistemi sanitari e ai nostri cittadini. Occorre dunque lottare contro questo crimine e, a mio avviso, uno dei modi più incisivi per farlo è tramite leggi e proposte come quelle oggi al vaglio. Ecco perché vorrei concentrarmi sulle questioni più importanti sollevate dalle due proposte.</p>
      <p sl="pt">Il sistema attualmente vigente comporta enormi disparità, proprio perché mancano le misure previste dalle due proposte in discussione: disparità tra gli Stati membri, tra i sistemi esistenti, nella possibilità di avere accesso agli organi e tra i cittadini. E’ una situazione che credo non si possa più tollerare. E’ quindi importante ridurre tali disparità, come cercano appunto di fare le due proposte. Ritengo, tuttavia, che si debba risolvere il problema istituendo un sistema europeo che conservi alcune delle specificità di alcuni paesi, senza costringerli a rendere il processo più restrittivo. Il lavoro svolto dai relatori, gli onorevoli Mikolášik e Perello Rodriguez, è estremamente importante e contribuirà a risolvere il problema in oggetto.</p>
      <p sl="pt">Siamo sul binario giusto quando parliamo di proposte che si basano e fanno leva su aspetti quali la donazione, la volontarietà, la non remunerazione, la riservatezza, la tutela dei dati, la tracciabilità, la responsabilità – e a questo riguardo credo che per il Parlamento non sia importante solo la donazione ma anche la successiva guarigione del paziente – e la cooperazione tra gli Stati membri.</p>
      <p sl="pt">Tuttavia, per quanto concerne la donazione da viventi, sono lieta che la proposta prevederà un ampliamento dei diritti. Ovviamente occorre garantire tutti i diritti e le condizioni, ma è anche positivo aver superato il cerchio limitato della famiglia intesa in senso stretto poiché, in caso contrario, avremmo potuto dare origine a un’altra forma di disuguaglianza. Promuovere quindi la donazione come principale fonte di trapianto, tutelando al contempo i dati e la sicurezza dei pazienti, mi sembra un motivo più che sufficiente per trovarci oggi in questa sede e per votare a favore delle due proposte, estremamente importanti per l’Unione europea.</p>
    </intervention>
    <intervention id="2-353" speaker_id="96664" name="Anna Rosbach" is_mep="True" mode="spoken">
      <p sl="da">a nome del gruppo EFD . – Signora Presidente, mi auguro che nessuno in quest’Aula debba un giorno avere bisogno della direttiva al vaglio. Abbiamo 27 paesi comunitari e 27 diverse normative, senza contare il problema delle persone, entrate illegalmente nell’Unione, che, in quanto povere, sono disposte a donare un rene in cambio di un po’ di denaro. Purtroppo, in questi ultimi anni, abbiamo assistito a vari esempi di lavori approssimativi, a discapito sia dei pazienti sia dei donatori. Occorre assicurare dunque un coordinamento a livello comunitario e, naturalmente, far sì che ricevente e donatore godano delle migliori cure possibili. In un paio di Stati membri si è donatori fin dalla nascita mentre, nella maggior parte dei paesi, è possibile fare una donazione solo a seguito di una decisione personale volontaria. L’esistenza di 27 disposizioni legislative e regimi assicurativi diversi non aiuta di certo a creare opportunità di cooperazione.</p>
      <p sl="da">Si tratta di un tema molto complesso, poiché occorre anche assicurare che la qualità degli organi sia una priorità assoluta. E’ importante che il Parlamento affronti la questione delle donazioni illegali, fosse anche solo per motivi sanitari, poiché spesso non si conosce il donatore e dunque il suo stato di salute. Sarebbe molto grave trapiantare reni, cuori e altri organi da donatori affetti da malattie infettive, infezioni, leucemie o patologie ancor più gravi. Ecco perché occorre fare uno screening degli organi prima del loro impiego. Bisogna essere certi che gli interventi vengano eseguiti in modo sicuro o, in altre parole, che il personale responsabile dell’operazione sia ben addestrato e che vengano svolti monitoraggi del massimo livello.</p>
    </intervention>
    <intervention id="2-354" speaker_id="4319" name="Pilar Ayuso" is_mep="True" mode="spoken">
      <p sl="es">Signora Presidente, signor Commissario, Presidente Jiménez García-Herrera, desidero innanzi tutto elogiare l’operato dei relatori, gli onorevoli Mikolášik e Perello, che hanno lavorato sodo per raggiungere il miglior compromesso possibile sulla politica dei trapianti nell’Unione europea.</p>
      <p sl="es">Ricordo anche il contributo della Presidenza spagnola e del dottor Matesanz, direttore dell’Organizzazione nazionale dei trapianti in Spagna, un paese che attualmente è il leader mondiale in questo settore con 34,4 donazioni per milione di abitanti. Tale primato è unicamente il risultato del costante miglioramento dell’organizzazione e delle misure adottate per sensibilizzare maggiormente la popolazione in materia di donazione di organi.</p>
      <p sl="es">Occorre raggiungere il medesimo risultato in tutta l’Unione europea, aumentando il numero delle donazioni, garantendo che tutti i trapianti vengano svolti con gli stessi standard qualitativi e promuovendo la cooperazione tra gli Stati membri.</p>
      <p sl="es">Per combattere il traffico illegale collegato alla carenza di organi bisogna altresì assicurare che le donazioni siano volontarie e non remunerate, ad eccezione dei casi cui ha fatto riferimento il Commissario Dalli. Il piano d'azione può contribuire a risolvere il problema della carenza di organi e a incrementare le possibilità di accedere ai trapianti.</p>
      <p sl="es">La soluzione prevista per i donatori viventi è molto importante: non bisogna infatti dimenticare che le donazioni da viventi sono complementari a quelle post mortem e sono risultate efficaci anche in assenza di una relazione genetica tra donatore e ricevente.</p>
    </intervention>
    <intervention id="2-355" speaker_id="96948" name="Gilles Pargneaux" is_mep="True" mode="spoken">
      <p sl="fr">Signora Presidente, signor Commissario, i nostri obiettivi sono incoraggiare, coordinare e monitorare la donazione di organi e questo è il motivo per cui è molto positivo essere qui riuniti oggi per consentire lo sviluppo della direttiva sulla donazione e il trapianto di organi in Europa.</p>
      <p sl="fr">Attualmente 60 000 persone, uomini e donne europei, sono in attesa di trapianto in Europa e, in base alle stime, dodici persone muoiono ogni giorno perché non riescono ad ottenere l’organo in tempo. Infatti, sebbene l’81 per cento degli europei si dichiari favorevole all’introduzione della carta di donatore d’organi, solo il 12 per cento ne possiede una. Si tratta innanzi tutto di armonizzare le procedure seguendo l’esempio della Spagna, il migliore dei 27 Stati comunitari. I tassi di donazione variano considerevolmente da un paese all’altro e, pertanto, si tratta di un problema di armonizzazione.</p>
      <p sl="fr">Signor Commissario, come lei ha fatto notare poco fa, bisogna creare una rete europea dei donatori di organi che ci consenta di soddisfare meglio le necessità dei cittadini europei.</p>
      <p sl="fr">Occorrerà inoltre ottimizzare la cooperazione tra tutti gli Stati membri e dovremo fare in modo che vengano istituite delle autorità nazionali responsabili delle verifiche sulla qualità e la sicurezza degli organi dal momento dell’espianto dal donatore a quello del trapianto. In Francia, per esempio, una persona in lista d’attesa per un trapianto di fegato potrebbe ricevere un organo compatibile dalla Germania o dall’Italia, sapendo che in tutta l’Europa vengono applicati standard minimi comuni.</p>
      <p sl="fr">Si tratta anche di riaffermare, come già sottolineato, la natura volontaria e gratuita della donazione come mezzo efficace per combattere il traffico di organi e il turismo dei trapianti e per impedire a pazienti ricchi di recarsi all’estero, in Cina per esempio, per sottoporsi all’operazione.</p>
      <p sl="fr">Sono favorevole, infine, al piano d'azione finalizzato a incrementare i trapianti in Europa, che voteremo oggi, e apprezzo il lavoro svolto dai relatori, con particolare riguardo alla proposta dell’onorevole Perello Rodriguez.</p>
    </intervention>
    <intervention id="2-356" speaker_id="23705" name="Miroslav Ouzký" is_mep="True" mode="spoken">
      <p sl="cs">a nome del gruppo ECR. – Desidero innanzi tutto esprimere la mia sorpresa per il fatto che un rappresentante del mio gruppo sia stato interrotto durante la parte iniziale del suo intervento, pronunciato a nome gruppo ECR: si è trattato sicuramente di un errore.</p>
      <p sl="cs">Desidero complimentarmi con entrambi i relatori per il lavoro svolto, che considero molto valido. Sicuramente quello dei trapianti è un ambito dell’assistenza sanitaria realmente europeo e questa normativa è un passo logico e molto positivo. Mi congratulo con i relatori per aver escluso l’elemento etico che, naturalmente, rientrerà tra le competenze degli Stati membri. Come già è stato detto in Aula, esistono approcci diversi: nel mio paese, per esempio, utilizziamo il principio, già menzionato, del consenso presunto, mentre in altri paesi si richiede un consenso esplicito.</p>
      <p sl="cs">A mio parere, il documento è un primo passo per migliorare e ampliare la portata dell’attuale sistema Intertransplant, e mi fa piacere che sia stato detto che questa è la prima norma a essere approvata in prima lettura dopo l’introduzione del trattato di Lisbona. Sono ancor più lieto, tuttavia, che la donazione sia un tema tipicamente europeo: lo ritengo molto positivo.</p>
    </intervention>
    <intervention id="2-357" speaker_id="28241" is_mep="True" mode="spoken" role="Presidente">
      <p sl="unknown">In riferimento all’elenco degli oratori stiamo cercando la causa di quanto accaduto.</p>
    </intervention>
    <intervention id="2-358" speaker_id="97196" name="Oreste Rossi" is_mep="True" mode="spoken">
      <p sl="it">Signor Presidente, onorevoli colleghi, aumentare la disponibilità di organi, migliorarne l'accessibilità e la sicurezza, sensibilizzare l'opinione pubblica, è quanto ha chiesto la commissione ambiente e sanità del Parlamento europeo per accorciare le liste d'attesa per i trapianti.</p>
      <p sl="it">Occorre pertanto promuovere la ricerca biotecnologica e la circolazione degli organi nell'Unione europea, ma bisogna anche istituire una Carta europea dei donatori, prevenire il turismo da trapianti e rafforzare la lotta al traffico illegale di organi, sanzionando severamente i responsabili. Al fine di scongiurare le pratiche illegali, la donazione da vivente deve essere considerata solo come una extrema ratio , allorquando non siano percorribili altre strade come la donazione post-mortem . Per questo non deve essere prevista alcuna forma di remunerazione al donatore vivente, ma soltanto un indennizzo che copre i disagi a seguito dell'intervento subito, la cui entità sarà stabilita da normative nazionali.</p>
      <p sl="it">Gli Stati membri dovrebbero inoltre approvare o mantenere disposizioni giuridiche rigorose in relazione ai trapianti e ai donatori viventi non consanguinei, allo scopo di rendere il sistema trasparente ed escludere la possibilità di vendite illecite di organi o di coercizione di donatori. D'altra parte devono garantire il rimborso dei costi sociali per i donatori viventi e preservare dalle discriminazioni, in particolare da parte dei sistemi assicurativi.</p>
      <p sl="it">Il Parlamento tuttavia sottolinea che la donazione da vivente dovrebbe essere considerata come complementare alla donazione dopo la morte. È necessario che le donazioni di organi permangano rigorosamente non commerciali, appoggiando le misure volte a proteggere i donatori e garantendo che la donazione di organi sia effettuata in modo altruistico e volontario.</p>
    </intervention>
    <intervention id="2-359" speaker_id="28241" is_mep="True" mode="spoken" role="Presidente">
      <p sl="unknown">Onorevole Ouzký, la ringrazio ancora una volta per averci segnalato l’accaduto. Abbiamo indagato in merito ed è risultato che si è trattato di un problema di assegnazione causato dal sistema informatico. Lei verrà quindi inserito nel processo verbale come oratore del suo gruppo. Spero di aver risolto il problema e la ringrazio ancora di averlo sollevato.</p>
    </intervention>
    <intervention id="2-360" speaker_id="58758" name="Elisabetta Gardini" is_mep="True" mode="spoken">
      <p sl="it">Signor Presidente, onorevoli colleghi, signor Commissario, ci troviamo oggi a parlare del trapianto di organi che sicuramente rappresenta uno degli aspetti più positivi del progresso in ambito sanitario, ma dall'altro apre tutta una serie di problemi rispetto ai diritti del donatore e del paziente, che vanno affrontati sul piano etico, sociale, giuridico ed economico.</p>
      <p sl="it">Si tratta di attivare un percorso virtuoso che affronti il grave squilibrio tra necessità e quantità di organi disponibili, senza però ledere il principio di donazione libera e volontaria, impedendo quindi ogni forma di commercializzazione e di traffico illegale, garantendo la qualità e la sicurezza degli organi destinati ai trapianti con misure che sappiano coniugare la riservatezza con la tracciabilità. Va da sé che in un contesto di scambi transfrontalieri e di sensibili differenze tra i sistemi di trapianto adottati nei diversi Stati membri, tali obiettivi possano essere raggiunti solo promuovendo il coordinamento e la cooperazione.</p>
      <p sl="it">A tale proposito credo che sarebbe molto importante istituire una banca dati europea e adottare standard di qualità e di sicurezza comuni. Dobbiamo stare attenti però a non introdurre forme inutili di rigidità o creare ulteriori oneri burocratici che compromettano ciò che attualmente viene svolto in maniera corretta ed efficace. Ecco, sarebbe non solo contrario ai nostri obiettivi</p>
      <a text="(Il Presidente interrompe l'oratore)"/>
    </intervention>
    <intervention id="2-361" speaker_id="34232" name="Kristian Vigenin" is_mep="True" mode="spoken">
      <p sl="bg">Signora Presidente, signor Commissario, onorevoli deputati, stiamo discutendo di un tema che, per sua stessa natura, interessa un numero limitato di persone in rapporto ad altre questioni importanti in materia di assistenza sanitaria nell’Unione europea. D’altro canto, la questione riveste una grande importanza per due ragioni fondamentali. In primo luogo i trapianti sono percepiti come una grande conquista della medicina moderna e, in secondo luogo, tutti i cittadini sono di fatto potenziali donatori, il che solleva molti quesiti di natura diversa.</p>
      <p sl="bg">Desidero inoltre sottolineare che la vita umana non ha prezzo e che occorre sempre fare tutto il possibile per salvarne una. Le statistiche dimostrano che la situazione è molto diversa nei vari Stati membri: in alcuni esiste una buona organizzazione lungo tutta la catena dei trapianti mentre, in altri, i sistemi di assistenza sanitaria stanno incontrando enormi difficoltà e i trapianti rientrano nella categoria della medicina esotica. I pazienti di questi paesi che necessitano di un organo sono costretti a ricorrere al turismo dei trapianti, pur consapevoli dei grandi rischi che ciò comporta e del fatto che stanno andando contro la legge e l’etica, dal momento che la loro vita viene spesso salvata a costo di un’altra, presa e distrutta con violenza.</p>
      <p sl="bg">E’ importante impedire la commercializzazione della donazione di organi e assicurare che la donazione da viventi sia totalmente gratuita, garantendo al contempo tutte le cure necessarie e un compenso per eventuali perdite di reddito. L’istituzione all’interno dell’Unione europea di un sistema trasparente per il monitoraggio degli organi, inclusi quelli già trapiantati, risulta particolarmente importante.</p>
      <p sl="bg">Ritengo che la direttiva proposta assicuri ai cittadini europei in attesa di un trapianto una migliore possibilità di accesso agli organi, che aumenti la fiducia nel sistema di donazione e incoraggi lo scambio delle migliori prassi applicabili a livello sopranazionale.</p>
    </intervention>
    <intervention id="2-362" speaker_id="96944" name="Marina Yannakoudakis" is_mep="True" mode="spoken">
      <p sl="en">Signora Presidente, siamo tutti favorevoli alle direttive che mirano a salvare vite umane e desidero congratularmi con il relatore per il lavoro svolto su una proposta che sembra semplice, in linea di principio, ma che in realtà, entrando nei dettagli, è complessa.</p>
      <p sl="en">Nel settore delle donazioni post mortem esistono questioni delicate da affrontare. Mi riferisco ai problemi etici, alle questioni relative alla posizione della famiglia del defunto, all’opportunità di rendere obbligatoria la carta dei donatori e, naturalmente, a quella di istituire una carta europea dei donatori. Tutti questi aspetti vanno affrontati con rispetto in quanto non esiste un approccio giusto o sbagliato.</p>
      <p sl="en">L’aspetto che pone maggiori problemi è quello delle donazioni da viventi. Esiste un importante confine che non può essere varcato e che impone che tali donazioni siano gratuite e non determinino guadagni finanziari.</p>
      <p sl="en">La direttiva ha raggiunto un equilibrio assicurando una buona qualità delle donazioni post mortem e riconoscendo, al contempo, la necessità delle donazioni da viventi. Il suo punto di forza sta nel riconoscimento che le donazioni post mortem, da sole, non possono bastare per soddisfare le richieste di organi: sono stati quindi previsti una serie di controlli e linee guida, per garantire che le donazioni da viventi vengano effettuate correttamente, tutelando sia il donatore che il ricevente e assicurandone la volontarietà e la gratuità.</p>
      <a text="(Il Presidente interrompe l'oratore)"/>
    </intervention>
    <intervention id="2-363" speaker_id="1930" name="Horst Schnellhardt" is_mep="True" mode="spoken">
      <p sl="de">Signora Presidente, signor Commissario, onorevoli deputati, uno dei miei collaboratori ha subito un trapianto di organi. Ho visto di persona quanto lo ha reso felice poter usufruire di questa opportunità, ma so anche che ha dovuto aspettare a lungo e che ciò ha compromesso la qualità della sua vita. Occorre quindi approvare subito la proposta. In Germania muoiono ancora mille persone l’anno – è un dato di fatto – per carenza di organi disponibili; è quindi fondamentale porre rimedio a tale problema e garantire un certo livello qualitativo, dato che si tratta di una questione di grande rilevanza a livello sociale.</p>
      <p sl="de">In Europa esistono le condizioni ottimali per migliorare sensibilmente la situazione grazie all’esistenza del mercato interno e delle istituzioni europee. Bisogna sfruttare tale circostanza e sono molto lieto che la direttiva preveda che le donazioni debbano essere volontarie e non remunerate, assicurando in tal modo che venga preservata la dignità umana.</p>
      <p sl="de">Rispetto alla diminuzione del numero di donatori, chiedo alla Commissione di dar vita, come ha fatto in altre occasioni, a una cultura rivolta al dialogo e all’informazione in Europa, in modo da aumentare il consenso dei cittadini. Non credo sia necessario armonizzare i diversi sistemi: occorre piuttosto coordinarli e credo che la nomina di un coordinatore per i trapianti all’interno degli ospedali possa costituire un passo importante in questa direzione.</p>
      <a text="(Il Presidente interrompe l'oratore)"/>
    </intervention>
    <intervention id="2-364" speaker_id="96975" name="António Fernando Correia De Campos" is_mep="True" mode="spoken">
      <p sl="pt">Signora Presidente, Presidente Jiménez, signor Commissario, la capacità di sostituire gli organi umani deteriorati con quelli di un’altra persona, evitando il rigetto, rappresenta uno dei maggiori successi della medicina contemporanea. I parametri europei presentano alcune differenze: paesi di dimensioni medie, come il Portogallo, registrano risultati molto buoni a confronto con altri e paesi più grandi, come la Spagna, sono riconosciuti leader in termini di organizzazione e di migliori prassi.</p>
      <p sl="pt">Esistono alcuni principi e pratiche da salvaguardare e mi riferisco a tre aspetti: il rafforzamento delle conoscenze e delle informazioni scientifiche che incidono sull’incremento del numero dei donatori viventi e rende generalmente applicabile la donazione post mortem; l’imposizione di un divieto alle donazioni di carattere commerciale non solo all’interno e all’esterno degli Stati membri, bandendo il turismo dei trapianti e lottando contro il traffico illegale di organi; l’incentivazione della donazione negli ospedali per far fronte alle carenze.</p>
      <p sl="pt">Signora Presidente, garantire pari opportunità nell’accesso ai trapianti a tutti i pazienti che ne hanno bisogno e risultano idonei in base a criteri clinici armonizzati, in osservanza del principio di accesso universale all’assistenza sanitaria, è un paradigma di un’Europa sociale di cui andiamo fieri e mi congratulo con i relatori per il lavoro svolto.</p>
    </intervention>
    <intervention id="2-365" speaker_id="1318" name="James Nicholson" is_mep="True" mode="spoken">
      <p sl="en">Signora Presidente, innanzi tutto desidero ringraziare entrambi i relatori che hanno lavorato sodo e che, insieme, hanno redatto un documento importante, con un programma reale per la donazione e il trapianto di organi in tutta Europa.</p>
      <p sl="en">Siamo ben consapevoli delle cifre: ogni anno migliaia di persone in tutta Europa hanno bisogno di un trapianto d’organo. Sono pertanto lieto che in futuro uniremo i nostri sforzi volti a incrementare il numero dei registri di donatori, incentivando diversi metodi di registrazione e rafforzando la cooperazione transfrontaliera, in modo da trovare i migliori abbinamenti possibili tra donatori e riceventi. A mio parere la questione chiave è la sensibilizzazione dei cittadini e credo che le relazioni contribuiranno a raggiungere tale obiettivo.</p>
      <p sl="en">Desidero inoltre aggiungere che mi fa piacere vedere che le relazioni evidenziano il principio fondamentale in base al quale la donazione di organi dovrebbe sempre essere altruistica, volontaria e non remunerata. Tale aspetto è importante per incoraggiare le donazioni e garantire la qualità e la sicurezza del sistema nel suo complesso. Attualmente vengono salvate molte vite e molte altre potranno essere salvate in futuro. Mi congratulo per la relazione.</p>
    </intervention>
    <intervention id="2-366" speaker_id="97018" name="Theodoros Skylakakis" is_mep="True" mode="spoken">
      <p sl="el">Signora Presidente, la direttiva oggi al vaglio interesserà un numero sempre maggiore di persone nei prossimi anni, grazie ai progressi della tecnologia moderna e della genetica. Oggi non siamo ancora in grado di prevedere quanti saranno i trapianti regolamentati dalla presente direttiva, la quale forse potrebbe rivelarsi più importante di quanto immaginiamo.</p>
      <p sl="el">E’ quindi molto positivo che il testo si basi sui principi dell’altruismo e della donazione volontaria e che chieda agli Stati membri di adottare procedure molto rigorose da seguire nel corso di tutto il processo. Il compromesso, che siamo chiamati a votare, presenta tuttavia lo svantaggio di indebolire i controlli rispetto al testo sul quale avevamo votato inizialmente; esso infatti non prevede né controlli né verifiche, mentre il testo iniziale contemplava sia il controllo che la valutazione delle organizzazioni che eseguono i trapianti e forniscono gli organi. Mi auguro e ritengo che tale indebolimento non sia grave ma è comunque importante sottolinearlo, dato che la trasparenza è essenziale in questo settore.</p>
    </intervention>
    <intervention id="2-367" speaker_id="96803" name="Zbigniew Ziobro" is_mep="True" mode="spoken">
      <p sl="pl">Signora Presidente, i trapianti e la trapiantologia hanno bisogno del nostro sostegno e soprattutto di una migliore organizzazione e coordinamento dei servizi di assistenza sanitaria. E’ tuttavia fondamentale anche aumentare la fiducia della società in questa branca della medicina, specialmente perché ogni tanto emergono diverse irregolarità in questo settore – mi riferisco ai diversi casi di traffico illegale di organi di provenienza sconosciuta.</p>
      <p sl="pl">Nel mio ruolo di pubblico ministero polacco, ho condotto un’indagine nella quale sono emerse una serie di irregolarità in materia di donazione di organi, quali pagamenti illeciti ai medici, motivati con la necessità di reperire informazioni sui donatori in caso di sospetta morte cerebrale. Fornire informazioni su un singolo donatore può far guadagnare a un medico polacco una cifra pari a più di un mese del suo salario.</p>
      <p sl="pl">In materia di trapianti, la società deve essere certa che tutto si svolga legalmente, in modo trasparente e senza secondi fini e che questa nobile procedura medica sia utilizzata per salvare delle vite e non per altri scopi. La fiducia è un elemento essenziale.</p>
    </intervention>
    <intervention id="2-368" speaker_id="2025" name="Françoise Grossetête" is_mep="True" mode="spoken">
      <p sl="fr">Signora Presidente, signor Ministro, signor Commissario, il nostro dibattito odierno dimostra chiaramente che la situazione è allarmante e che, per poter essere all’altezza della sfida, occorre rafforzare gli scambi transfrontalieri di organi, in modo da creare un legame tra donatori e riceventi. In caso contrario, i pazienti avranno pochissime chance di ricevere gli organi dei quali hanno bisogno, vista la lunghezza delle liste d’attesa.</p>
      <p sl="fr">Per migliorare gli scambi transfrontalieri e aumentare i tassi di donazione occorre assolutamente adottare norme vincolanti comuni sulla qualità e la sicurezza nei 27 Stati membri: ecco perché è necessario un quadro europeo in materia.</p>
      <p sl="fr">Naturalmente bisogna essere molto vigili sul problema del traffico illegale di organi, applicando tutte le misure possibili per combattere le reti mafiose e il turismo dei trapianti. Occorre però fare attenzione a non ostacolare le donazioni da viventi, che devono essere dettate da scelte libere e informate, e garantire il principio della libertà dei trapianti facendo in modo che i potenziali donatori non vengano sottoposti ad alcuna pressione.</p>
      <p sl="fr">Dobbiamo quindi incoraggiare i pazienti che desiderano donare liberamente i loro organi per salvare vite umane; il rischio di rigetto in questo caso è infatti notevolmente più basso rispetto al trapianto di organi di donatori deceduti.</p>
      <p sl="fr">Desidero mettere in guardia coloro che, per motivi etici, vorrebbero limitare le donazioni da viventi in Europa, sostenendo che aumenterebbe il rischio di traffici illegali. La donazione di organi da donatori viventi deve soprattutto essere strettamente regolamentata: questa è l’unica soluzione possibile.</p>
    </intervention>
    <intervention id="2-369" speaker_id="28122" name="David Casa" is_mep="True" mode="spoken">
      <p sl="mt">Signora Presidente, come ha ribadito il Commissario, vi sono circa 56 000 persone in attesa di trapianto all’interno dell’Unione europea. In molti di questi casi, come è stato detto, si tratta di una questione di vita o di morte: sono dunque aspetti importanti che meritano di essere discussi ulteriormente. Le misure non incideranno direttamente sul numero di organi da trapiantare, anche se l’applicazione di prassi comuni negli Stati membri dovrebbe innalzare il livello di affidabilità e di fiducia tra i paesi, incrementando la donazione di organi sia a livello nazionale sia tra paesi.</p>
      <p sl="mt">Alcuni dei problemi menzionati nella relazione, come quello del traffico d’organi, non possono essere affrontati direttamente; apprezzo tuttavia gli sforzi del relatore volti a sensibilizzare i cittadini in materia e mi auguro che tale aspetto venga inserito nel documento conclusivo in modo non vincolante. Desidero infine congratularmi con il Commissario Dalli e con i relatori per l’ottimo lavoro svolto su questo tema delicato.</p>
    </intervention>
    <intervention id="2-370" speaker_id="33989" name="Daciana Octavia Sârbu" is_mep="True" mode="spoken">
      <p sl="ro">I trapianti e la donazione di organi salvano e prolungano la vita a migliaia di cittadini europei ogni anno ma, purtroppo, molti pazienti muoiono mentre sono ancora in lista d’attesa, nonostante il fatto che nell’Unione europea esistano donatori compatibili disponibili. Si tratta di una questione difficile e controversa, che solleva importanti quesiti. Il Parlamento, tramite la relazione, conferma un punto di vista comune: qualsiasi elemento commerciale nel processo che possa condurre alla vendita e all’acquisto di organi è illegale.</p>
      <p sl="ro">E’ essenziale adottare e applicare il prima possibile un sistema efficace, non solo perché esso potrà salvare le vite dei pazienti, ma anche perché ridurrà la richiesta di organi potenzialmente cedibili per profitto, anche contro la volontà del donatore.</p>
    </intervention>
    <intervention id="2-371" speaker_id="96922" name="Izaskun Bilbao Barandica" is_mep="True" mode="spoken">
      <p sl="es">Signora Presidente, desidero congratularmi con tutti per questa iniziativa, che innalzerà l’aspettativa di vita di molte persone, rendendo solidarietà e fratellanza qualcosa di più di mere parole.</p>
      <p sl="es">I Paesi Baschi (Euskadi) detengono il record mondiale per la donazione di organi. Nel 2009 abbiamo avuto un tasso di 38,5 donazioni per milione di abitanti: ciò significa che ogni anno si eseguono 60 trapianti di reni e 30 di fegato per milione di abitanti. Negli Stati Uniti i dati corrispondenti sono 54,7 e 21,4 mentre in Europa sono 35,1 e 13,4 e in Spagna 48,8 e 24,6.</p>
      <p sl="es">Tale successo è dovuto ai protocolli per le donazioni utilizzati negli ospedali e alle modalità organizzative e di sensibilizzazione, due aspetti che occorre sostenere, ma è anche merito del lavoro avviato nel 1986 con la creazione del sistema regionale di coordinamento dei trapianti, un altro esempio di come le regioni possano fornire un contributo all’Europa.</p>
    </intervention>
    <intervention id="2-372" speaker_id="28463" name="Frieda Brepoels" is_mep="True" mode="spoken">
      <p sl="nl">Circa due anni fa il Parlamento europeo ha approvato, a stragrande maggioranza, la relazione Adamou. Nel documento si discuteva per la prima volta delle politiche comunitarie in materia di donazione e trapianto di organi ed io ho collaborato con grande piacere alla stesura della relazione come relatore ombra.</p>
      <p sl="nl">Oggi rilevo con grande soddisfazione che il relatore, l’onorevole Mikolášik, e i relatori ombra hanno svolto uno splendido lavoro e che, nonostante i tempi stretti, sono riusciti a raggiungere un accordo con il Consiglio in prima lettura. Gran parte dei punti chiave della relazione di due anni fa sono stati inclusi e ampliati. Spero quindi che la direttiva e il piano d'azione possano determinare un aumento del numero di donatori di organi nell’Unione europea e far sì che i pazienti non siano più costretti a rimanere in lista d’attesa troppo a lungo.</p>
    </intervention>
    <intervention id="2-373" speaker_id="96661" name="Krisztina Morvai" is_mep="True" mode="spoken">
      <p sl="en">Signora Presidente, desidero avere alcuni chiarimenti da parte del relatore su due aspetti. Il primo riguarda i sistemi di “presunzione di consenso” e di “presunzione di mancato di consenso”, che, a quanto mi risulta, coesistono negli Stati membri. Uno dei due sistemi presuppone che il donatore deceduto abbia già accordato il proprio consenso all’espianto e, ovviamente, tale sistema è molto più efficace dal punto di vista del numero degli organi che si rendono disponibili. Non si potrebbe raccomandare a tutti gli Stati membri di utilizzare questo sistema?</p>
      <p sl="en">L’altro punto su cui desidero avere un chiarimento è quello della tracciabilità e dell’anonimato, riguardo ai quali sembra che vi sia qualche aspetto controverso. Quali sono i termini del problema? Cosa si intende per anonimato e tracciabilità?</p>
    </intervention>
    <intervention id="2-374" speaker_id="96678" name="Alf Svensson" is_mep="True" mode="spoken">
      <p sl="sv">Signora Presidente, circa il 95 per cento di noi dichiara che vorrebbe essere sottoposto a un trapianto d’organo se da ciò dipendesse la propria vita, ma meno della metà di noi sarebbe disposto a donare i propri organi. Dobbiamo quindi influenzare l’opinione pubblica su questo tema.</p>
      <p sl="sv">E’ possibile migliorare il coordinamento? Sicuramente sì. In passato un cuore espiantato da una persona deceduta era utilizzabile solamente per quattro ore mentre oggi il termine massimo è di 24 ore, qualora si decida di ricorrere alle tecnologie mediche moderne per i trapianti.</p>
      <p sl="sv">Siamo in possesso di conoscenze mediche che ci consentirebbero – per dirla in parole semplici – di “depurare” o di “rimettere a nuovo” i polmoni e far sì che essi possano essere utilizzati per i trapianti in modi che erano inconcepibili in passato. Si sa che i polmoni continuano a vivere per due ore dopo il decesso.</p>
      <p sl="sv">Occorre, ad ogni modo, sfruttare nella pratica le conoscenze attuali; credo si tratti di un prerequisito fondamentale se si vuole che il coordinamento venga applicato realmente e non resti solo un argomento di discussione.</p>
    </intervention>
    <intervention id="2-375" speaker_id="96784" name="Janusz Władysław Zemke" is_mep="True" mode="spoken">
      <p sl="pl">Ringrazio dell’opportunità concessami di intervenire e desidero soffermarmi su un aspetto che, a mio parere, è fondamentale.</p>
      <p sl="pl">Negli Stati membri dell’Unione europea vengono utilizzati metodi molto diversi per identificare i potenziali donatori. In alcuni paesi è necessario avere il consenso scritto del donatore mentre in altri si presume che, in assenza di obiezioni, l’organo possa essere espiantato. Naturalmente tali misure incidono in modo sostanziale sul numero dei donatori. A questo riguardo desidero chiedere al rappresentante della Commissione europea se non crede che la Commissione debba sostenere in modo più attivo la seconda soluzione, che non prevede l’obbligo di un consenso scritto. La possibilità di espiantare gli organi a chi non ha espresso la propria obiezione determinerebbe un incremento radicale del numero dei donatori.</p>
    </intervention>
    <intervention id="2-376" speaker_id="97016" name="Angelika Werthmann" is_mep="True" mode="spoken">
      <p sl="de">Signora Presidente, onorevoli deputati, più di 55 000 pazienti sono in lista d’attesa per un trapianto e quasi dieci persone al giorno muoiono nell’attesa.</p>
      <p sl="de">Il trapianto, naturalmente, deve essere volontario, corredato da una dichiarazione di consenso e non remunerato – questo al fine di combattere il commercio illegale di organi – oltre che basarsi sui massimi standard di qualità e sicurezza per le persone coinvolte.</p>
    </intervention>
    <intervention id="2-377" speaker_id="96791" name="Elżbieta Katarzyna Łukacijewska" is_mep="True" mode="spoken">
      <p sl="pl">Mi fa piacere che la questione della donazione e del trapianto di organi sia una priorità per la Presidenza spagnola, poiché si tratta di una questione di vita o di morte. Nonostante ogni anno il numero dei trapianti sia in aumento, anche il numero dei pazienti in lista d’attesa non diminuisce.</p>
      <p sl="pl">A dispetto di una maggiore sensibilizzazione a livello sociale, è riscontrabile un’evidente sproporzione tra gli Stati membri in termini di donazione e trapiantologia. Oltre a stabilire un modello europeo per la donazione e i trapianti che preveda l’utilizzo delle migliori prassi e soluzioni, è anche molto importante sensibilizzare maggiormente i cittadini e aumentare il consenso. Ecco perché mi fa piacere che il modello di riferimento per le misure proposte sia la Spagna, che ha ottenuto i risultati migliori in relazione al numero dei donatori e a quello dei trapianti eseguiti e che ha anche conquistato un enorme consenso a livello sociale sul concetto della donazione e del trapianto di organi.</p>
    </intervention>
    <intervention id="2-378" speaker_id="96987" name="Ricardo Cortés Lastra" is_mep="True" mode="spoken">
      <p sl="es">Signora Presidente, Presidente Jiménez García-Herrera, consentitemi innanzi tutto di dirvi che sono della Cantabria, una piccola regione spagnola con un tasso di 61 donazioni per milione di abitanti, la più alta in Spagna e in Europa. Desidero congratularmi con gli onorevoli Perello e Mikolášik per la relazione e anche per aver sostenuto la proposta di direttiva elaborata in risposta al problema della carenza di organi nell’Unione europea.</p>
      <p sl="es">Il successo del modello spagnolo può essere utile al resto della comunità in riferimento all’istituzione di autorità nazionali competenti, alla tracciabilità e ai donatori viventi.</p>
      <p sl="es">Desidero anche congratularmi con la Presidenza spagnola, che ha sostenuto questo tema includendolo tra le sue priorità.</p>
      <p sl="es">Onorevoli deputati, come sapete circa 56 000 pazienti sono attualmente in lista d’attesa e i tassi delle donazioni e della disponibilità di organi variano considerevolmente da un paese europeo all’altro. La carenza di organi è un fattore chiave che si ripercuote sui programmi di trapianto. La buona prassi da applicare produce risultati migliori in alcuni Stati membri rispetto ad altri e per questo motivo – concludo – l’adozione della relazione è essenziale al fine di migliorare la situazione in tutta l’Unione.</p>
    </intervention>
    <intervention id="2-379" speaker_id="96818" name="Salvatore Iacolino" is_mep="True" mode="spoken">
      <p sl="it">Signora Presidente, Presidenza spagnola, signor Commissario, onorevoli colleghi, oggi spesso il trapianto è un diritto negato. Forse non vi è patologia così problematica sul piano socioassistenziale, anche per i risvolti psicologici, rimane però un cronico divario tra le persone in lista d'attesa e i pazienti che beneficiano del trapianto. Peraltro la procedura di donazione è molto delicata sul piano giuridico-sanitario e spesso indebolita da procedure generalmente poco snelle e poco veloci, che andrebbero invece rafforzate sul piano della risposta assistenziale.</p>
      <p sl="it">L'Unione europea deve allora impegnarsi per garantire una solidarietà effettiva e una volontarietà che non rinuncia al rigore nelle procedure, valorizzando le professionalità e la cultura stessa della donazione. Bene, allora l'adozione di standard di qualità comuni è senz'altro un passo avanti che va registrato con favore in una prospettiva nella quale l'Organizzazione mondiale della sanità può dare un ulteriore contributo.</p>
    </intervention>
    <intervention id="2-380" speaker_id="97014" name="Karin Kadenbach" is_mep="True" mode="spoken">
      <p sl="de">Signora Presidente, ho seguito molto attentamente la discussione. Le parole evocano immagini nella mente delle persone e oggi abbiano sentito nominare a più riprese il commercio illegale di organi. Tale attività è illecita e credo che la direttiva lo stabilisca chiaramente; non dobbiamo far credere che riteniamo che il commercio di organi possa essere legittimo in alcune circostanze.</p>
      <p sl="de">Chiedo ai deputati, anche nei loro rapporti con i media, di sottolineare che noi desideriamo la donazione ovvero un’attività che nasce dalla volontà di un individuo di aiutare un altro a vivere più a lungo, senza ricevere in cambio alcuna ricompensa oltre alla gratitudine. Il traffico illegale di organi è pertanto inammissibile, dal momento che non è consentita alcuna forma di commercio in tal senso: per noi è possibile unicamente la donazione di organi.</p>
    </intervention>
    <intervention id="2-381" speaker_id="photo_generic" name="Trinidad Jiménez García-Herrera" is_mep="True" mode="spoken">
      <p sl="es">Presidente in carica del Consiglio. – Signora Presidente, signor Commissario, onorevoli deputati, desidero ringraziare tutti i gruppi politici e coloro che sono intervenuti per il sostegno fornito e per il tono costruttivo della discussione. Esprimo anche la mia soddisfazione poiché, con l’accordo che stiamo raggiungendo oggi, concludiamo un processo.</p>
      <p sl="es">Oltre alla difficoltà di regolamentare aspetti tecnici, che possono variare man mano che la scienza progredisce, abbiamo dovuto affrontare il problema pratico dell’applicazione del trattato di Lisbona in questo semestre. La Presidenza spagnola desidera ringraziare sentitamente tutte le istituzioni europee, il Parlamento, la Commissione e il Consiglio, unitamente a tutti gli Stati membri, per la loro cooperazione nel completamento della procedura. Si è trattato di un procedimento che, da un lato ha richiesto flessibilità e adattamento, dall’altro responsabilità e un desiderio di consenso, aspetti del resto emersi questo pomeriggio.</p>
      <p sl="es">Onorevoli deputati, siamo riusciti a rendere l’Unione più efficiente e più utile per i cittadini e dovremmo rallegrarcene. Tuttavia, come sapete, il lavoro non finirà con l’approvazione della direttiva; occorrerà invece continuare a impegnarsi al fine di assicurare che il principio della tutela della sanità pubblica, che abbiamo ricercato e ottenuto, sia mantenuto al momento del recepimento.</p>
      <p sl="es">Dovremo continuare a impegnarci per generare maggiore solidarietà e per tutelare i valori sociali, come desiderano tutti coloro che hanno partecipato alla stesura e al varo della direttiva. C’è ancora molto lavoro da svolgere nel contesto del piano d'azione che ci offre un’opportunità unica di apprendimento, adattamento e miglioramento continui.</p>
      <p sl="es">Ringrazio ancora una volta tutti i gruppi parlamentari per il loro sostegno, il tono degli interventi e l’atteggiamento costruttivo. Insieme riusciremo a raggiungere il nostro obiettivo, come peraltro abbiamo già fatto.</p>
    </intervention>
    <intervention id="2-382" speaker_id="photo_generic" name="John Dalli" is_mep="True" mode="spoken">
      <p sl="en">membro della Commissione. – Signora Presidente, sono certo che, grazie alla preziosa collaborazione tra la Commissione, il Parlamento e il Consiglio, siamo riusciti a raggiungere un accordo su tutti gli aspetti chiave. Desidero congratularmi con gli onorevoli Mikolášik e Perello Rodriguez e ringraziarli per il loro contributo.</p>
      <p sl="en">Credo che, grazie a norme rigorose su qualità e sicurezza per gli organi umani, i pazienti europei trarranno grande beneficio dalla direttiva proposta. Il documento fornirà una norma comparabile sulla sicurezza in tutta l’Unione e aumenterà la fiducia nei sistemi di trapianto. Sono certo che esso rappresenti il giusto equilibrio tra la protezione dei dati dei cittadini e la tracciabilità, oltre a contribuire indirettamente alla lotta contro il traffico di organi.</p>
      <p sl="en">La proposta non è una soluzione a tutti i problemi nel settore del trapianto di organi, ma fornisce un quadro di riferimento, chiarendo confini e responsabilità e fissando alcune norme. Molto, tuttavia, resta ancora da fare sul tema dell’organizzazione degli ospedali, sulla raccolta e la diffusione di informazioni, sulla caratterizzazione degli organi e sulle iniziative contro i traffici illegali. La tracciabilità contribuirà a porre in qualche modo fine a tali traffici, anche se il successo dipenderà dalle modalità di applicazione all’interno dei singoli paesi.</p>
      <p sl="en">Agli Stati membri viene concessa molta flessibilità e ci auguriamo che tutti assegnino alla questione la dovuta importanza. Le autorità competenti, che essi saranno tenuti a istituire, dovranno avere le risorse e le strutture atte ad assicurare buone procedure di raccolta e di gestione delle informazioni, tracciabilità, standard di verifica e procedure di caratterizzazione degli organi e dei trapianti. Tali autorità dovranno inoltre vigilare in modo efficace per rilevare eventuali eventi o reazioni avversi, contribuendo in tal modo a ridurre al massimo il rischio in futuro.</p>
      <p sl="en">Signor Presidente, Presidente in carica del Consiglio, onorevoli deputati, dagli interventi dei deputati nel corso del dibattito è emerso chiaramente che il testo di compromesso oggi al vaglio riflette le preoccupazioni di tutti. Vi ringrazio per il vostro apporto, per la cooperazione e il sostegno.</p>
      <p sl="en">Tabella analitica degli emendamenti alla proposta di direttiva del Parlamento europeo e del Consiglio relativa alle norme di qualità e sicurezza degli organi umani destinati ai trapianti</p>
      <p sl="en">[COM(2008)0818 – C6-0480/2008 – 2008/0238(COD) ]</p>
      <p sl="en">Relatore: onorevole Mikolášik (PPE)</p>
      <p sl="en">Emendamenti:</p>
      <p sl="en">Direttamente accettabile : emendamento n. 106 (insieme del testo, blocco n. 1, emendamento di compromesso) . La Commissione è favorevole all’approvazione del testo di compromesso da parte dei colegislatori.</p>
    </intervention>
    <intervention id="2-383" speaker_id="28178" name="Miroslav Mikolášik" is_mep="True" mode="spoken" role="relatore">
      <p sl="sk">Desidero ringraziarvi per aver contribuito al dibattito e aver espresso la convinzione, credo condivisa da tutti durante i negoziati, che la direttiva si spinga oltre alle controversie di natura politica, poiché riguarda le persone, i pazienti e mira a salvare vite umane.</p>
      <p sl="sk">A mio parere, con più organi e con pazienti curati meglio il numero di persone che potranno tornare a un’esistenza piena, alle loro famiglie e a vecchie o nuove attività lavorative aumenterà, cambiando sostanzialmente la qualità della loro vita.</p>
      <p sl="sk">Trasparenza, accessibilità, sicurezza, qualità, disponibilità, altruismo, un maggior numero di donatori viventi, donazioni non remunerate e volontarie: sono questi i principi su cui si basa la direttiva.</p>
      <p sl="sk">Credo che la proposta contribuirà a far aumentare il numero degli organi, grazie a una migliore cooperazione e agli scambi transfrontalieri tra i singoli paesi, e che collegherà gli Stati membri dell’Unione in modo nuovo e fondamentale.</p>
      <p sl="sk">Credo che, tramite la direttiva, tutti potremo raggiungere gli obiettivi che ci siamo prefissati fin dall’inizio: maggiore consenso, più amore e cooperazione e soprattutto pazienti più soddisfatti.</p>
    </intervention>
    <intervention id="2-384" speaker_id="96989" name="Andres Perello Rodriguez" is_mep="True" mode="spoken" role="relatore">
      <p sl="es">Signora Presidente, il fatto che, nel corso del difficile periodo di crisi che l’Europa e il mondo stanno attraversando, il Parlamento sia riuscito ad approvare in prima lettura la prima direttiva da quando è entrato in vigore il trattato di Lisbona la dice lunga sulla sensibilità di quest’Aula. Il risultato raggiunto accresce la fiducia nelle istituzioni democratiche e dimostra che i deputati vogliono progredire di pari passo con la scienza, con lo stesso livello di volontà e la stessa solidarietà della società europea.</p>
      <p sl="es">Non so se abbiamo agito nel modo migliore o se avremmo potuto fare qualcosa di più, ma desidero chiarire tutti i dubbi che possono essere sorti. Sono certo che, svolgendo il nostro compito e approvando la relazione, contribuiremo ad allungare la vita dei pazienti impedendo al contempo i traffici illegali di organi all’interno della comunità. Tali crimini potrebbero essere commessi in qualsiasi altra parte del mondo ma sicuramente non nell’Unione europea.</p>
      <p sl="es">Quindi, se a seguito di un qualsiasi intervento, qualcuno avesse ancora dei dubbi, come ha già detto qualche deputato, io desidero fugarli. Non era nostro compito, ma abbiamo cercato di agire nel rispetto della coscienza di tutti, dell’etica e della moralità, senza perdere di vista l’obiettivo fondamentale: nessun europeo deve essere privato della possibilità di subire un trapianto da cui dipende la sua vita, dato che è possibile aumentare il numero dei trapianti e conseguentemente far diminuire il traffico di organi.</p>
      <p sl="es">Concludo quindi dicendo che non so se abbiamo contribuito a tranquillizzare qualche coscienza con il lavoro svolto, ma sono assolutamente convinto che salveremo molte vite umane. Questo era il compito che ci è stato assegnato e che abbiamo svolto.</p>
    </intervention>
    <intervention id="2-385" speaker_id="28241" is_mep="True" mode="spoken" role="Presidente">
      <p sl="unknown">La discussione congiunta è chiusa.</p>
      <p sl="unknown">La votazione si svolgerà mercoledì, 19 maggio 2010.</p>
      <a text="(La seduta, sospesa alle 16.25, riprende alle 16.30)"/>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="2-883" speaker_id="28117" name="Jim Higgins" is_mep="True" mode="written">
      <p sl="en">Accolgo favorevolmente le nuove norme di qualità e sicurezza relative alla donazione di organi all’interno dell’Unione europea e, in particolare, l’introduzione di misure pratiche quali la creazione di un database paneuropeo allo scopo di evitare lo spreco di organi che potrebbero salvare delle vite. La nuova legge salverà molte vite e ottimizzerà la donazione, consentendo agli Stati membri di condividere gli organi. Prima di questa legge, qualora in un particolare Stato membro non ci fosse un ricevente compatibile, l’organo non veniva utilizzato, mentre adesso potrà usufruirne uno dei 56 000 cittadini in attesa di trapianto. Il regolamento costituisce un importante quadro che i rispettivi Stati membri dovranno sviluppare. Quanto all’Irlanda, il nostro paese ha bisogno di una struttura indipendente per monitorare i trapianti e l’espianto di organi donati. Attualmente l’Irlanda e Malta sono i soli due paesi dell’Unione europea privi di un’autorità nazionale per i trapianti con il compito di ottimizzare la procedura. Per eliminare le liste d’attesa per i trapianti, uno degli scopi principali della risoluzione, occorre mettere in evidenza l’importanza della donazione tra i cittadini dell'Unione e in Irlanda si potrebbe farlo avviando una campagna di sensibilizzazione sostenuta dal governo.</p>
    </intervention>
  </section>
  <section id="creitem32" title="13. Aspetti istituzionali dell'adesione dell'Unione europea alla Convenzione europea per la salvaguardia dei diritti dell'uomo e delle libertà fondamentali - Conferenza di riesame dello Statuto di Roma sulla Corte penale internazionale a Kampala, Uganda (discussione)">
    <intervention id="2-388" speaker_id="1941" is_mep="True" mode="spoken" role="Presidente">
      <p sl="unknown">L'ordine del giorno reca in discussione congiunta su:</p>
      <p sl="unknown">la relazione di Ramón Jáuregui Atondo, a nome della commissione per gli affari costituzionali, sugli aspetti istituzionali dell'adesione dell'Unione europea alla Convenzione europea per la salvaguardia dei diritti dell'uomo e delle libertà fondamentali (2009/2241(INI)) (A7-0144/2010), e</p>
      <p sl="unknown">le dichiarazioni del Consiglio e della Commissione sulla conferenza di riesame dello Statuto di Roma sulla Corte penale internazionale a Kampala, Uganda.</p>
    </intervention>
    <intervention id="2-389" speaker_id="97078" name="Ramón Jáuregui Atondo" is_mep="True" mode="spoken" role="relatore">
      <p sl="es">Signora Presidente, signora Commissario, signor Presidente in carica del Consiglio López Garrido, penso che oggi sia una giornata importante. So che in Aula vi sono molte giornate importanti, ma credo francamente che dall’adozione del trattato di Lisbona il 1° dicembre 2009 il mandato conferito all’Unione europea per la firma della convenzione europea per la salvaguardia dei diritti dell'uomo e delle libertà fondamentali sia stato uno dei momenti fondamentali del processo di integrazione europea.</p>
      <p sl="es">Ritengo pertanto che siamo al culmine di un’aspirazione a lungo alimentata, che rientra nel processo storico di integrazione europea, perché la dignità umana, i diritti umani, la democrazia e lo Stato di diritto fanno parte del DNA di quello che è stato in larga misura il processo storico di integrazione europea.</p>
      <p sl="es">La relazione che oggi adotteremo porta a compimento tale mandato conferito all’Unione europea da quando il trattato di Lisbona ha imposto l’adesione alla convenzione. Riassumerei dunque il contenuto della relazione, che si basa su tre idee principali.</p>
      <p sl="es">In primo luogo, vorrei sottolineare che non sono soltanto gli Stati membri a salvaguardare i diritti umani. Ora anche l’Unione europea li salvaguarda con la nuova personalità giuridica attribuitale dal trattato di Lisbona. Gli Stati membri possono giungere a un diritto comunitario e allo sviluppo di uno Stato comunitario accettando di sottostare ai principi della convenzione europea e a un tribunale esterno all’Unione e agli Stati membri che garantisca il rispetto di detti principi sempre e ovunque.</p>
      <p sl="es">La seconda idea è fornire al pubblico europeo un nuovo diritto e un nuovo tribunale: il diritto degli europei di rivolgersi a tale nuovo tribunale per garantire il rispetto dei diritti sanciti dalla convenzione in relazione all’Unione europea o agli Stati membri quando attuano il diritto comunitario.</p>
      <p sl="es">Anche le attività dell’Unione europea che riguardano la politica estera, le operazioni di polizia, la sicurezza al di fuori delle nostre frontiere e la cooperazione internazionale sono soggette ai principi della convenzione europea per la salvaguardia dei diritti dell’uomo e delle libertà fondamentali. Che cosa significa? A mio parere, onorevoli colleghi, questo significa un importante passo avanti, parlando in termini storici, nel processo di integrazione e costruzione della nozione più basilare dell’idea europea di dignità umana che, come si è detto poc’anzi, risponde alle esigenze del pubblico europeo.</p>
      <p sl="es">Significa inoltre rafforzare il sistema europeo di salvaguardia dei diritti fondamentali, unitamente alla carta dei diritti fondamentali e al trattato di Lisbona, creando un contesto, un quadro di salvaguardia giuridico pressoché perfetto e, pertanto, il più avanzato al mondo, oltre che rafforzare la credibilità dell’Unione agli occhi dei paesi terzi, poiché l’Unione europea ha sempre chiesto il rispetto dei diritti umani nelle sue relazioni bilaterali.</p>
      <p sl="es">L’odierna relazione descrive gli aspetti istituzionali e giuridici sui quali in questa sede non mi soffermerò. Ciò che mi preme sottolineare è che ora, qui, sta iniziando un processo perché, assieme alla relazione stilata congiuntamente con la commissione per le libertà civili, la giustizia e gli affari interni e la commissione per gli affari esteri, adesso la Commissione ha una posizione, un quadro negoziale che le consentirà di tornare in Parlamento per adottare l’accordo e agli Stati membri di ratificare l’adesione alla convenzione europea. Vorrei ringraziare la signora Commissario Reding per la celerità con la quale la Commissione ha adottato il mandato negoziale e il Consiglio europeo che lo farà a breve. Vorrei inoltre ringraziare gli onorevoli Gál e Preda per la collaborazione nell’ambito delle altre due commissioni. Onorevoli colleghi, penso che si tratti di una svolta epocale.</p>
    </intervention>
    <intervention id="2-390" speaker_id="photo_generic" name="Diego López Garrido" is_mep="True" mode="spoken">
      <p sl="es">Presidente in carica del Consiglio. – Signora Presidente, come sottolineava poc’anzi l’onorevole Jáuregui, la discussione oggi in corso, come quella appena conclusasi, riveste un’importanza straordinaria. Credo che l’umanità stia compiendo un passo storico nel trasformare la difesa dei diritti umani da una responsabilità attribuita prettamente agli Stati, tradizionali interlocutori e protagonisti politici degli ultimi secoli, in qualcosa che, in termini di tutela dell’umanità, va oltre le frontiere degli Stati e introduce una serie di meccanismi e garanzie istituzionali per difenderne meglio i valori universali.</p>
      <p sl="es">La convenzione europea per la salvaguardia dei diritti dell’uomo e delle libertà fondamentali, probabilmente uno dei più grandi tesori che l’Europa possieda, e la Corte penale internazionale, che va oltre i confini dell’Europa, sono esempi di tale passo avanti compiuto in questa nostra epoca verso la globalizzazione e la difesa dei diritti umani.</p>
      <p sl="es">Per quanto concerne la convenzione per la salvaguardia dei diritti dell’uomo e delle libertà fondamentali, vi è ben poco da aggiungere all’intervento dell’onorevole Jáuregui e alla sua eccellente relazione, stilata assieme ai relatori per parere, onorevoli Preda e Gál, in merito alla firma da parte dell’Unione europea di detta convenzione.</p>
      <p sl="es">Non posso dunque che ribadire molti dei concetti già espressi dall’onorevole Jáuregui sottolineando come la firma della convenzione costituisca un elemento dell’integrazione europea, che pertanto rafforza l’Unione. La convenzione andrà peraltro a rafforzare l’importante nuovo elemento introdotto dal trattato di Lisbona, vale a dire la carta dei diritti fondamentali dell’Unione europea, con la quale opererà di concerto. Questo è uno dei compiti, non soltanto politici, ma anche tecnici, della Corte europea dei diritti dell’uomo e della Corte di giustizia dell’Unione europea, senza interferire minimamente con la loro giurisdizione.</p>
      <p sl="es">Inoltre, tale iniziativa, prevista dal trattato di Lisbona, consolida la credibilità dell’Unione nel campo della difesa dei diritti umani, poiché chiediamo non soltanto agli Stati membri, bensì anche a tutti i paesi europei di contribuire al rafforzamento della convenzione europea per la salvaguardia dei diritti dell’uomo e delle libertà fondamentali. In altre parole, chiediamo loro di garantire che i diritti sanciti dalla convenzione siano rispettati e tutelati e, in tal modo, la stessa Unione europea, non soltanto i suoi Stati membri, sarà soggetta alla giurisdizione della Corte europea dei diritti dell’uomo, il che, come ho detto poc’anzi e come afferma chiaramente la relazione Jáuregui, rafforza la nostra credibilità.</p>
      <p sl="es">In merito alla Corte penale internazionale, penso che questi sia un momento che descriveremo anch’esso come “storico”, di grande rilevanza politica, perché nell’arco di qualche giorno si riunirà la conferenza di riesame dello Statuto di Roma, l’unica conferenza obbligatoria chiamata a riunirsi per rivedere, ove del caso, lo Statuto di Roma e valutare l’importantissimo passo avanti rappresentato dalla Corte penale internazionale.</p>
      <p sl="es">Si tratta dunque di un evento estremamente significativo, oggi all’esame in sede di comitato politico e di sicurezza e domani all’esame del comitato dei rappresentanti permanenti (COREPER). Speriamo che la prossima settimana sia adottata la risoluzione del Consiglio in maniera da poterci unire alla valutazione estremamente positiva della Corte penale internazionale espressa da altri Stati, come quelli dell’America latina che fanno parte dell’Unione delle nazioni sudamericane (UNASUD).</p>
      <p sl="es">Parliamo di una Corte penale internazionale che rappresenta un impegno a difendere i diritti umani e, pertanto, perseguire i crimini contro l’umanità a livello universale, impegno assunto dall’Unione europea e dai suoi Stati membri. Vorrei ricordarvi che vi è stata una posizione comune nel 2003, un piano di azione nel 2004 e anche un accordo dell’Unione europea in merito alla cooperazione con il tribunale nel 2006. Tutti gli Stati membri dell’Unione ora sono firmatari dello Statuto di Roma e, pertanto, soggetti alla Corte penale internazionale.</p>
      <p sl="es">Penso che ciò sia estremamente importante per sottolineare il ruolo che la Corte penale internazionale svolge nel mondo e l’impegno assunto dall’Unione europea per rafforzarlo. La Corte penale internazionale al momento si sta fondamentalmente occupando del continente africano, ma la conferenza di Kampala sta dicendo agli africani che non siamo contro l’Africa. Al contrario, siamo con l’Africa.</p>
      <p sl="es">Anche per questo la conferenza di riesame ha una notevolissima rilevanza, poiché è aperta a tutti gli Stati, come anche alla società civile e alle organizzazioni internazionali e regionali, e ci permetterà di valutare la situazione della giustizia internazionale in un momento in cui si sta istituendo la Corte penale internazionale come unica corte penale internazionale permanente.</p>
    </intervention>
    <intervention id="2-391" speaker_id="photo_generic" name="Viviane Reding" is_mep="True" mode="spoken">
      <p sl="en">vicepresidente della Commissione. – Signora Presidente, concordo con tutti gli intervenuti e i parlamentari che hanno lavorato su questo tema. L’adesione dell’Unione europea alla convenzione europea per la salvaguardia dei diritti dell’uomo e delle libertà fondamentali è un passo che riveste un’importanza costituzionale. In tal modo si completerà il sistema di salvaguardia dei diritti fondamentali nell’Unione, e sapete perfettamente che il trattato di Lisbona non considera tale elemento facoltativo, bensì un vero e proprio obiettivo.</p>
      <p sl="en">Apprezzo dunque il fatto che il Parlamento dia prova tanto interesse per questo dossier e lo abbia fatto, per inciso, sin dall’inizio, come dimostra la risoluzione presentata dal Parlamento.</p>
      <p sl="en">Vorrei in particolare ringraziare i relatori della commissione per gli affari costituzionali e la commissione per le libertà civili, a giustizia e gli affari interni per la loro straordinaria collaborazione al riguardo. Vorrei ringraziarli per l’audizione organizzata, che è stata di grande aiuto e reale utilità per far procedere tale iniziativa.</p>
      <p sl="en">Il progetto di relazione presentato dall’onorevole Jáuregui Atondo è in larga misura in linea con la posizione della Commissione. Consentitemi di citare tre punti che, a mio giudizio, sono importantissimi.</p>
      <p sl="en">In primo luogo, la Commissione condivide la posizione secondo cui l’adesione dell’Unione europea ai protocolli addizionali della convenzione europea che, per inciso, non sono stati ratificati da tutti gli Stati membri, sarebbe anch’essa estremamente auspicabile. In effetti, molti di questi protocolli hanno potenziale rilevanza per quanto concerne l’esercizio dei poteri dell’Unione e alcune garanzie previste da detti protocolli si rispecchiano anche nella carta. Le direttive negoziali dovrebbero pertanto incaricare la Commissione di negoziare una disposizione che assicuri all’Unione la possibilità di aderire a qualsiasi protocollo addizionale.</p>
      <p sl="en">La decisione in merito ai protocolli ai quali dovremo di fatto aderire, oltre alla convenzione stessa, dovrà essere presa poi unanimemente dal Consiglio, una volta ottenuto il consenso del Parlamento. A giudizio della Commissione, tali decisioni dovrebbero preferibilmente ricomprendere tutti i protocolli addizionali ed essere prese insieme alla decisione di concludere l’accordo di adesione stesso.</p>
      <p sl="en">In secondo luogo, è importante affrontare la situazione specifica dell’Unione come entità giuridica distinta investita di poteri autonomi che diventerà parte contraente di un meccanismo inizialmente pensato per i soli Stati. Sono pertanto necessari alcuni lievi adeguamenti tecnici e procedurali della convenzione per quanto concerne la natura specifica del diritto comunitario.</p>
      <p sl="en">Tra questi il cosiddetto “meccanismo di coresistenza” per tenere conto dell’attuazione decentrata del diritto comunitario da parte degli Stati membri. Attraverso tale meccanismo, l’Unione avrà il diritto di costituirsi come coresistente in un procedimento intentato contro gli Stati membri quando entra in gioco il diritto comunitario. Sono lieta che anche la relazione del Parlamento si esprima a favore di ciò.</p>
      <p sl="en">In terzo luogo, sottoscrivo interamente la relazione che raccomanda la partecipazione su base paritaria di rappresentanti dell’Unione a organi della convenzione assieme a quelli delle parti contraenti. Tale partecipazione è infatti un elemento fondamentale per una graduale integrazione e il progressivo inserimento dell’Unione nel sistema della convenzione. Secondo la mia interpretazione, ciò dovrebbe comportare in particolare la presenza presso la Corte di Strasburgo di un giudice eletto da ogni parte contraente.</p>
      <p sl="en">La Commissione è pertanto fortemente favorevole alla presenza di un giudice permanente a tempo pieno eletto per l’Unione che goda dello stesso status e abbia gli stessi doveri dei suoi pari. Un giudice speciale, che intervenga unicamente nei casi intentati nei confronti dell’Unione o che coinvolgano il diritto comunitario sarebbe, a nostro giudizio, insufficiente.</p>
      <p sl="en">Quanto al metodo di elezione di un giudice dell’Unione, si dovrebbe applicare la normale procedura prevista dalla convenzione.</p>
      <p sl="en">Ciò significa che l’Assemblea parlamentare del Consiglio d’Europa eleggerà un giudice su proposta di tre candidati presentata dall’Unione europea e concordo con il progetto di relazione nell’affermare che si dovrebbe consentire a un numero appropriato di eurodeputati di partecipare alle sessioni dell’Assemblea quando elegge i giudici della Corte europea.</p>
      <p sl="en">La procedura per predisporre la rosa dei tre candidati non è argomento che riguardi l’accordo di adesione: riguarda noi. Dobbiamo farlo attraverso un regolamento interno, e l’idea che il Parlamento debba essere coinvolto in maniera analoga a quella prevista dall’articolo 255 per la selezione dei candidati della Corte di giustizia è molto interessante e merita di essere esaminata con attenzione.</p>
      <p sl="en">Onorevoli parlamentari, la Presidenza spagnola attribuisce una priorità notevolissima a questo dossier, come ben sapete, e vorrebbe pervenire a un accordo entro la fine di giugno. Se il Consiglio potesse giungere a un accordo entro detto termine, cosa che spero, potremmo avviare i negoziati di adesione dopo l’estate. Come ho già detto due settimane fa a Bruxelles, garantirò che la Commissione, come negoziatrice dell’Unione, tenga il Parlamento costantemente informato per tutto il processo di negoziazione.</p>
      <p sl="en">Tutto questo riguarda gli affari europei, ma l’ordine del giorno prevede anche la questione dei diritti umani internazionali. Come sapete, 138 Stati hanno compiuto un passo avanti nel 1998 con l’adozione dello Statuto di Roma creando, per la prima volta nella storia, una Corte internazionale permanente per garantire che gli autori di crimini di genocidio, crimini contro l’umanità e crimini di guerra fossero chiamati a risponderne. La Corte ha iniziato a operare nel 2003 e ora, a distanza di sette anni, abbiamo la conferenza di riesame a Kampala, che ci invita a svolgere un’analisi iniziale delle attività della Corte, delle sfide che siamo chiamati a raccogliere e dell’efficacia del sostegno dell’Unione.</p>
      <p sl="en">Per quanto concerne le attività della Corte, sappiamo che è operativa a tutti gli effetti, seppure agli esordi. Non si è concluso alcun iter giudiziario, ma la Corte sta valutando la situazione in cinque paesi: un processo è iniziato, un altro inizierà il 5 luglio e un terzo è ancora in fase preprocessuale, tutti per Darfur e Repubblica democratica del Congo.</p>
      <p sl="en">Non dimentichiamo che si tratta soltanto di un tribunale di ultimo grado, per cui la responsabilità principale ricade sugli Stati stessi. Nella maggior parte dei casi, la Corte funge da catalizzatore affinché gli Stati indaghino e perseguano i casi dinanzi ai tribunali nazionali. Nel contempo, nella sua breve vita, la Corte è stata un potente deterrente per future atrocità perché gli autori ora sanno che la giustizia prevarrà e, in tal senso, la Corte raccoglie le sfide con le quali è chiamata a confrontarsi.</p>
      <p sl="en">La ratifica da parte del Bangladesh ha portato il numero di Stati firmatari dello Statuto di Roma a 111. E’ chiaro tuttavia che occorre ricercare l’accettazione universale dello statuto e della Corte. La Corte ha bisogno della partecipazione e della cooperazione di tutti gli Stati firmatari e non, nonché delle organizzazioni internazionali e regionali. La Corte non può assolvere le proprie funzioni se gli Stati non arrestano coloro per i quali ha spiccato un mandato di arresto, come neanche se non è possibile proteggere i testimoni o se non vi sono carceri per quanti sono stati condannati, ed è per questo che l’Unione, nell’ultimo decennio, ha sostenuto la Corte per contribuire a risolvere tali problemi.</p>
      <p sl="en">Noi, Unione europea, siamo stati sin dall’inizio forti sostenitori dell’istituzione della Corte come meccanismo fondamentale del nuovo ordine internazionale volto a porre fine all’impunità che, come sapete, nella storia recente ha visto milioni di persone vittime di criminali, ma soltanto pochissimi responsabili portati dinanzi alla giustizia.</p>
      <p sl="en">L’Unione ritiene che una Corte efficace sia uno strumento indispensabile affinché la comunità internazionale possa combattere tale impunità e promuovere un ordine internazionale basato su regole. Per questo abbiamo appoggiato la Corte avvalendoci dei vari strumenti a nostra disposizione che il ministro ha già richiamato. La posizione comune si è tradotta in un piano di azione. Siamo stati la prima organizzazione a stipulare un accordo di cooperazione e assistenza con la Corte nel 2006 e le forniamo pieno appoggio politico e diplomatico con iniziative, dialoghi politici e dichiarazioni. L’inserimento delle clausole della Corte negli accordi internazionali ora è prassi comune per l’Unione europea.</p>
      <p sl="en">Dal 2000, l’iniziativa europea, successivamente denominata strumento europeo per la democrazia e i diritti umani, ha contribuito con 29 milioni di euro al sostegno diretto o indiretto della Corte, segnatamente attraverso campagne globali per la società civile. L’Unione ha inoltre adottato diverse decisioni nel campo della giustizia, della libertà e della sicurezza al fine di rafforzare la cooperazione tra Stati membri in indagini e procedimenti riguardanti crimini previsti dallo Statuto di Roma a livello nazionale, per cui facciamo del nostro meglio per migliorare il sistema. Il sistema deve essere ulteriormente perfezionato, ma affinché ciò accada ha bisogno di un impegno forte da parte di tutte nazioni del mondo.</p>
    </intervention>
    <intervention id="2-392" speaker_id="96838" name="Cristian Dan Preda" is_mep="True" mode="spoken">
      <p sl="ro">relatore per parere della commissione per gli affari esteri. – Signora Presidente, intendo soffermarmi sulla relazione Jáuregui Atondo. Vorrei esordire complimentandomi con il collega per l’eccellente relazione stilata che, a mio parere, fornisce una descrizione completa dei vantaggi e delle sfide derivanti dall’adesione dell’Unione europea alla convenzione europea per la salvaguardia dei diritti dell’uomo e delle libertà fondamentali.</p>
      <p sl="ro">Dal punto di vista del parere che ho elaborato per la commissione per gli affari esteri, vorrei sottolineare il principale vantaggio dell’adesione dell’Unione alla convenzione. Oggi tale passo, nel periodo post-Lisbona, potrebbe sembrare del tutto ovvio, ma è un auspicio che è stato formulato sistematicamente negli ultimi trent’anni. Ritengo che l’adesione alla convenzione promuova la credibilità dell’Unione presso i paesi terzi nel dialogo sui diritti umani riconfermando a tutti che l’Unione è, soprattutto, una comunità basata sul diritto.</p>
      <p sl="ro">Le istituzioni comunitarie, nonché quelle degli Stati membri e del Consiglio d’Europa, saranno pertanto soggette a un controllo esterno indipendente da parte della Corte europea dei diritti dell’uomo di Strasburgo, sulla base dello slogan: “un solo standard per i diritti dell’uomo, una sola Corte”. Nell’ottica di giungere a un unico standard per i diritti dell’uomo, occorre sottolineare altresì che l’adesione alla convenzione offre contestualmente all’Unione anche l’opportunità di accedere ad altri trattati del Consiglio d’Europa. Mi riferisco, ovviamente, ai protocolli addizionali e alla carta sociale europea rivista che, come sapete, integra e rafforza tale salvaguardia a livello paneuropeo. Ritengo inoltre che il maggiore coinvolgimento delle autorità europee negli organi del Consiglio d’Europa specializzati in salvaguardia dei diritti umani sia una conseguenza logica dell’unico standard di salvaguardia.</p>
      <p sl="ro">Un altro elemento che ho pure sottolineato nel parere elaborato per la commissione per gli affari esteri è che occorre altresì trovare un equilibrio tra, da un lato, il mantenimento delle specificità del sistema giudiziario europeo e, dall’altro, il mantenimento del sistema giurisdizionale di Strasburgo, che ha dimostrato la sua efficacia nel salvaguardare i diritti dell’uomo a livello paneuropeo.</p>
    </intervention>
    <intervention id="2-393" speaker_id="28150" name="Kinga Gál" is_mep="True" mode="spoken">
      <p sl="hu">relatore per parere della commissione per le libertà civili, la giustizia e gli affari interni. – Signora Presidente, onorevoli colleghi, in primo luogo vorrei ringraziare il responsabile della relazione della commissione per gli affari costituzionali, onorevole Jáuregui Atondo, per la collaborazione dimostrata. Ritengo che la stretta collaborazione tra la commissione per gli affari costituzionali e la commissione per le libertà civili, la giustizia e gli affari interni, assieme alla sottocommissione per i diritti dell’uomo che ha integrato il nostro lavoro, abbia consentito di affrontare con successo la serie di questioni relative alla nostra adesione alla convenzione e indicare correttamente le questioni emergenti ancora da chiarire.</p>
      <p sl="hu">Personalmente, per conto della commissione per le libertà civili, la giustizia e gli affari interni, ho deciso di adoperarmi innanzi tutto – scelta infine confermata dalla commissione – per garantire che la nostra adesione di fatto rappresenti un valore aggiunto per i cittadini dell’Unione europea e che questi siano consapevoli di tali valori e opportunità, per quanto si debba comunque evitare di alimentare aspettative esagerate.</p>
      <p sl="hu">Vi sono innumerabili questioni cruciali da chiarire in un prossimo futuro nel corso dei negoziati, tra cui il rapporto fra la corte di Strasburgo e quella di Lussemburgo, poiché non vi sarà alcun cambiamento a livello di sistema giurisdizionale delle due entità. Ritengo importante sottolineare che la riforma del funzionamento della corte di Strasburgo coincide con l’adesione, e questa dovrebbe essere una considerazione importante. Vorrei inoltre rammentare che tale adesione avrà successo soltanto se realmente rafforzerà le attuali istituzioni e i sistemi giudiziari degli Stati membri dovranno adottare i passi necessari in tal senso. L’adesione dell’Unione alla convenzione è un esperimento unico, ma non deve compromettere quanto già raggiunto nel campo dell’applicazione dei diritti umani. E’ molto importante essere consapevoli che l’esperimento riuscirà se rafforzerà istituzioni già esistenti e garantirà un reale valore aggiunto ai cittadini.</p>
    </intervention>
    <intervention id="2-394" speaker_id="28276" name="Laima Liucija Andrikienė" is_mep="True" mode="spoken">
      <p sl="en">a nome del gruppo PPE. – Signora Presidente, la conferenza di riesame della Corte penale internazionale (CPI) è un evento importante e lungamente atteso nell’evoluzione della Corte stessa e, in senso più ampio, della giustizia penale internazionale.</p>
      <p sl="en">La conferenza di riesame è una buona opportunità affinché tutti gli interessati valutino le carenze esistenti della Corte e propongano eventuali modifiche od orientamenti di riforma. Citerei dunque vari aspetti che gli Stati membri dell’Unione, nonché la delegazione parlamentare, dovrebbero porre all’ordine del giorno.</p>
      <p sl="en">Uno di tali temi è sicuramente la posizione dei nostri partner transatlantici in merito alla Corte penale internazionale. Vorrei sottolineare che la mancata partecipazione degli Stati Uniti alla Corte è il fattore singolo più importante che sminuisce la rilevanza e l’autorità della Corte. Sarebbe pertanto utilissimo che i nostri partner americani si esprimessero più chiaramente in merito alla loro attuale posizione e al loro impegno nei confronti della CPI.</p>
      <p sl="en">Esorterei inoltre l’Unione a insistere sulla discussione e auspicabilmente il riesame dell’articolo 124, noto anche come disposizione transitoria, dello Statuto di Roma che consente agli Stati di decidere che i loro cittadini non siano soggetti alla giurisdizione della Corte penale internazionale per crimini di guerra per sette anni dalla ratifica dello statuto. Questo è un escamotage deplorevole che dovrebbe essere eliminato dallo Statuto di Roma.</p>
      <p sl="en">Da ultimo, ma non meno importante, vorrei sottolineare che l’Unione dovrebbe adoperarsi per ottenere il massimo consenso in merito alla ratifica e all’attuazione dello Statuto di Roma nelle relazioni con i paesi che non lo hanno ancora ratificato. Deve essere un obiettivo dell’Unione durante i negoziati di allargamento e le fasi di adesione dei nuovi Stati membri, così come dovrebbe occupare una posizione di primo piano all’ordine del giorno anche nelle nostre relazioni con la Russia, specialmente tenuto conto del fatto che stiamo attualmente negoziando le modalità dell’accordo di partenariato con i nostri partner russi.</p>
    </intervention>
    <intervention id="2-395" speaker_id="96865" name="Debora Serracchiani" is_mep="True" mode="spoken">
      <p sl="it">a nome del gruppo S&amp;D . – Signor Presidente, onorevoli colleghi, ringrazio il relatore per l'ottimo lavoro svolto sull'adesione dell'Unione europea alla Convenzione per i diritti dell'uomo, che rappresenta un beneficio per i cittadini europei perché grazie ad essa ci sarà un nuovo tribunale, esterno all'Unione europea, per assicurare che i diritti dei cittadini europei siano sempre rispettati dall'Unione europea e dagli Stati membri.</p>
      <p sl="it">In virtù del principio di democrazia, l'Unione europea e gli Stati membri devono avere sempre il diritto di potersi difendere, per questo credo sia fondamentale che ogni nazione che aderisce alla convenzione debba avere un giudice che spieghi il contesto di ogni ricorso, così come ritengo importante che il Parlamento europeo abbia un organo informale con lo scopo di coordinare lo scambio di informazioni fra il Parlamento e l'assemblea parlamentare del Consiglio, ed importante che il Parlamento sia inoltre consultato e coinvolto nel processo di negoziazione.</p>
      <p sl="it">Aggiungo inoltre che i cittadini europei hanno il diritto di capire i meccanismi di questa adesione, così come hanno diritto di sapere quali sono i loro diritti. Pertanto ritengo che sia fondamentale che il Consiglio d'Europa e l'Unione europea prendano in considerazione l'elaborazione di linee guida, con una chiara spiegazione di tutti gli effetti e le implicazioni che l'adesione comporterà.</p>
    </intervention>
    <intervention id="2-396" speaker_id="4514" name="Andrew Duff" is_mep="True" mode="spoken">
      <p sl="en">a nome del gruppo ALDE. – Signora Presidente, l’adesione dell’Unione europea alla convenzione europea per la salvaguardia dei diritti dell’uomo e delle libertà fondamentali è attesa da lungo tempo. E’ un tassello essenziale del mosaico la cui immagine finale dovrà essere un regime di diritti superiore promosso dalla Corte di giustizia che benefici della supervisione esterna della Corte di Strasburgo.</p>
      <p sl="en">E’ necessariamente una misura complessa perché è un quid pro quo per rendere vincolante la carta dei diritti fondamentali e segnala un importante neocostituito consenso tra quelli come i britannici tradizionali che hanno favorito l’approccio intergovernativo del Consiglio d’Europa e i federalisti come me che hanno privilegiato l’approccio sopranazionale, gemellaggio estremamente appropriato in quest’epoca di politica di coalizione nel Regno Unito tra il partito liberaldemocratico e il partito conservatore.</p>
    </intervention>
    <intervention id="2-397" speaker_id="96728" name="Barbara Lochbihler" is_mep="True" mode="spoken">
      <p sl="de">a nome del gruppo Verts/ALE. – Signora Presidente, l’adozione dello Statuto di Roma e l’istituzione della Corte penale internazionale (CPI) sono una storia di successi. Molti esempi lo dimostrano, ma l’elemento cruciale è rappresentato dal fatto che, per la prima volta nella storia, ora è possibile per i rappresentanti di alto livello di uno Stato – civili o militari – essere chiamati a rendere conto per aver ordinato crimini di guerra o crimini contro l’umanità.</p>
      <p sl="de">L’Unione ha appoggiato l’istituzione e il lavoro della Corte penale internazionale in molti modi estremamente positivi e in futuro deve continuare a sostenere e rafforzare la Corte e tutelarne l’indipendenza. L’imminente conferenza di riesame a Kampala procederà a una valutazione dello stato attuale interrogandosi sugli elementi positivi e gli aspetti da migliorare. Ora è giunto il tempo di riconoscere che gli Stati devono adoperarsi a livello nazionale per adottare leggi o attuare le normative esistenti in maniera coerente al fine di supportare la CPI.</p>
      <p sl="de">Molti sono ancora riluttanti ad agire quando si tratta di arrestare personaggi di alto livello per i quali sia stato spiccato un mandato di arresto. La signora Commissario Reding lo ha sottolineato. Spesso il timore di difficoltà diplomatiche prevale sulla comprensione del fatto che la Corte ha bisogno di sostegno tangibile per poter essere efficace.</p>
      <p sl="de">La conferenza di Kampala deve lavorare sulla definizione dell’espressione “guerra di aggressione”. Un gruppo di lavoro dedicato costituito dagli Stati firmatari dello Statuto di Roma ha svolto un certo lavoro preparatorio, indubbiamente soddisfacente, al riguardo e ha già presentato un testo idoneo, contenuto anche nella nostra risoluzione. Esortiamo la Commissione e gli Stati membri a lavorare intensamente per l’integrazione di tale definizione nello statuto e, pertanto, il suo inserimento nella sfera di competenze della Corte.</p>
      <p sl="de">Nel farlo, è necessario prestare la massima attenzione per garantire che non vengano introdotte limitazioni all’indipendenza della Corte. Consentitemi in chiusura di rammentare anche quanto sia importante per l’Unione essere rappresentata alla conferenza dai vertici del più alto rango possibile. Questo sarebbe un segnale del nostro sostegno alla Corte penale internazionale, nonché un esempio positivo per altri governi.</p>
    </intervention>
    <intervention id="2-398" speaker_id="96957" name="Ashley Fox" is_mep="True" mode="spoken">
      <p sl="en">a nome del gruppo ECR. – Signora Presidente, il mio gruppo è impegnato per la salvaguardia dei diritti umani, ma non siamo convinti che permettere all’Unione di firmare la convenzione sia saggio. Dato che ogni Stato membro è già firmatario della convenzione, che vantaggio si trarrebbe dalla firma anche dell’Unione? Sarei grato a chiunque in questa Camera mi fornisse un esempio pratico di come i diritti umani di uno dei miei elettori sarebbero salvaguardati meglio a seguito della firma della convenzione da parte dell’Unione.</p>
      <p sl="en">Al momento, gli Stati membri non sono tenuti a rendere la convenzione direttamente applicabile nel loro diritto interno. Vorrei rassicurazioni quanto al fatto che se l’Unione europea dovesse firmare la convenzione, tale posizione non muterà. Non desidero che il potere del parlamento britannico di modificare il modo in cui decidiamo di tutelare i diritti umani venga compromesso. Il mio sospetto è che uno dei motivi che si celano dietro tale proposta sia la volontà di consolidare lo stato dell’Unione per dimostrare che è una protagonista sulla scena internazionale. A mio parere, questa è un’ottima ragione per non permettere all’Unione di firmare la convenzione.</p>
    </intervention>
    <intervention id="2-399" speaker_id="96646" name="Helmut Scholz" is_mep="True" mode="spoken">
      <p sl="de">a nome del gruppo GUE/NGL. – Signora Presidente, il mio gruppo accoglie con estremo favore l’adesione dell’Unione alla convenzione europea per la salvaguardia dei diritti dell’uomo e delle libertà fondamentali. Questo è indubbiamente lo strumento europeo più importante nel campo dei diritti umani e l’importanza della Corte europea dei diritti umani di Strasburgo – forse anche per l’onorevole Fox – emerge chiaramente dal fatto che gestisce una media di 30 000 denunce all’anno. Nel 2009, per inciso, sono state 57 000 e la Corte ha pronunciato 2 000 sentenze nello stesso anno o, per essere più precisi, avrebbe dovuto pronunciarle.</p>
      <p sl="de">Con la Corte di giustizia anche l’Unione europea ha un suo tribunale, ma a differenza della Corte europea dei diritti umani, la Corte di giustizia non è soltanto responsabile della salvaguardia dei diritti fondamentali, e non è completamente fuori luogo a questo punto ribadire che la Corte di giustizia in passato non è stata l’unica ad assumere un ruolo di guida nell’evoluzione dei diritti fondamentali europei.</p>
      <p sl="de">Sia il Consiglio d’Europa sia l’Unione definiscono storica l’imminente adesione e ritengo che la maggioranza di noi in plenaria si esprimerà a favore di tale esito con il nostro voto. Spero innanzi tutto che ciò si dimostri realmente storico per i cittadini europei e crei uno spazio di diritti umani applicabili vincolante non soltanto per 47 governi, bensì anche per le istituzioni dell’Unione europea. In tal modo, l’Unione trasmetterà un segnale forte ai cittadini europei dicendo loro che non si pone al di sopra della legge quando si tratta di diritti umani e che loro, i cittadini, possono intentare un’azione se le istituzioni comunitarie dovessero violarne i diritti.</p>
      <p sl="de">La forma specifica del processo di adesione in sé sicuramente creerà qualche problema ed è dunque importante trovare le migliori soluzioni per i problemi tecnici giuridici estremamente complessi in maniera rapida e costruttiva, dando prova di apertura mentale e creatività.</p>
    </intervention>
    <intervention id="2-400" speaker_id="96663" name="Morten Messerschmidt" is_mep="True" mode="spoken">
      <p sl="da">a nome del gruppo EFD. – Signora Presidente, è facile vedere i vantaggi dell’adesione dell’Unione alla convenzione europea per la salvaguardia dei diritti dell’uomo e delle libertà fondamentali. La convenzione andrà a vantaggio di chi era alle dipendenze dell’Unione ed è stato licenziato per essersi rifiutato di apporre la propria firma su conti falsi trasformandosi in delatore. Persone del genere potranno sottoporre casi simili alla Corte europea dei diritti umani a norma dell’articolo 6. La convenzione andrà a vantaggio altresì dei colleghi parlamentari che ricevono multe esorbitanti per aver espresso liberamente opinioni e non sanno a chi rivolgersi per ottenere giustizia. Anche tali casi potranno essere sottoposti alla Corte europea dei diritti dell’uomo di Strasburgo a norma dell’articolo 10. E’ dunque facile vederne i vantaggi.</p>
      <p sl="da">Il motivo per il quale il mio gruppo e io personalmente siamo nondimeno contrari all’adesione dell’Unione alla convenzione europea per la salvaguardia dei diritti dell’uomo e delle libertà fondamentali consiste nel fatto che gli svantaggi superano manifestamente i vantaggi. Per esempio, non vi è dubbio che la Corte di giustizia, in particolare, sfrutterebbe l’adesione per ampliare nuovamente i poteri dell’Unione. In un numero ancora maggiore di ambiti, la sfera sociale, la politica in materia di stranieri e le libertà fondamentali, vedremo come è possibile sfruttare l’adesione alla convenzione per la salvaguardia dei diritti dell’uomo e delle libertà fondamentali come ennesima argomentazione a favore di più decisioni prese a livello comunitario, il che significa meno decisioni prese dagli Stati membri. Non vogliamo assistere a una situazione in cui gli Stati membri non sono in grado di stabilire la propria politica sugli stranieri o su temi riguardanti le loro libertà, la libertà di espressione e qualunque altro aspetto coperto dalla convenzione. Tali ambiti devono restare appannaggio degli Stati membri e pertanto l’Unione non dovrebbe continuare a percorrere tale via.</p>
    </intervention>
    <intervention id="2-401" speaker_id="96960" name="Nicole Sinclaire" is_mep="True" mode="spoken">
      <p sl="en">Signora Presidente, il relatore afferma nel suo testo che l’adesione alla convenzione europea per la salvaguardia dei diritti dell’uomo e delle libertà fondamentali garantirà protezione ai cittadini dalle azioni dell’Unione. Personalmente mi interesserebbe di più salvaguardare i cittadini della mia circoscrizione, il West Midlands britannico, dall’azione della convenzione per la salvaguardia dei diritti dell’uomo e delle libertà fondamentali.</p>
      <p sl="en">Naturalmente nel Regno Unito ciò è stato incorporato nel diritto nel 1998, consentendo alla convenzione di avere effetto in tutti i nostri tribunali. Nel manifesto del nuovo governo conservatore si è promesso che la legge sui diritti dell’uomo sarebbe stata abrogata, ma, come avremmo dovuto intuire, il trattato di Lisbona ha trasformato l’Unione in un’entità giuridica e l’Unione ha maggiori potersi dell’elettorato britannico. Torna in mente George Orwell. Una catastrofe annunciata! E, come sappiamo, parlando di diritti dell’uomo, alcuni sono più uguali di altri.</p>
      <p sl="en">Questo mese i miei elettori di Meriden e Hatton hanno subito l’invasione dei cosiddetti “nomadi”, che hanno spezzato la pace e stanno edificando costruzioni non autorizzate, forse abusive, sul poco che rimane della nostra preziosa terra verde circostante. Grazie alla convenzione per la salvaguardia dei diritti dell’uomo e delle libertà fondamentali, questi nomadi godono di speciali diritti tutelati. Hanno la priorità a livello di istruzione e cure sanitarie, tutto a spese dei contribuenti locali!</p>
      <p sl="en">Il relatore vuole che coinvolgiamo nel processo i nostri tribunali nazionali e i nostri ministri della giustizia. Io dico che la convenzione per la salvaguardia dei diritti dell’uomo e delle libertà fondamentali ha già fatto abbastanza danni. Forse il relatore potrebbe recarsi nella mia circoscrizione e assistere personalmente alla dissacrazione della nostra terra. Forse potrebbe parlare con gli abitanti locali che, dopo aver lavorato duramente, hanno visto crollare il valore delle loro case. Potrebbe ispezionare le linee di polizia tracciate per mantenere la pace e, naturalmente, preservare i diritti speciali dei nomadi. Potrebbe persino godere dello spettacolo di 90 camion carichi di ghiaia che deturpano le strade di campagna dove i genitori passeggiano con i loro figli. Potrebbe aiutare gli abitanti locali mentre si affrettano a installare dispositivi di sicurezza in previsione dell’impennata delle attività criminali che spesso accompagna queste edificazioni selvagge.</p>
      <p sl="en">Naturalmente, sono soltanto piccole tragedie, nulla a confronto dell’importante progetto politico che è l’Unione europea, ma non dimentichiamo che quando proponiamo diritti speciali a favore di un gruppo di cittadini, automaticamente degradiamo i diritti di altri.</p>
      <p sl="en">La convenzione per la salvaguardia dei diritti dell’uomo e delle libertà fondamentali ha degradato i diritti dei miei elettori. Non dovrebbe spettare a funzionari non eletti decidere chi è speciale e chi non lo è. Abbiamo un governo neoeletto nel Regno Unito che ha fatto promesse in tale ambito. In nome della democrazia, lasciamo che tenga fede a quelle promesse!</p>
    </intervention>
    <intervention id="2-402" speaker_id="1873" name="Íñigo Méndez de Vigo" is_mep="True" mode="spoken">
      <p sl="es">Signora Presidente, più di 20 anni fa – esattamente 23 – sono stato tanto fortunato da assistere alla firma di un accordo nell’altro edificio parlamentare tra il Presidente della Commissione europea, Jacques Delors, e il segretario generale del Consiglio d’Europa, Marcelino Oreja, affinché quelle che allora erano le Comunità europee sottoscrivessero la convenzione europea per la salvaguardia dei diritti dell’uomo. Ciò accadeva 23 anni fa.</p>
      <p sl="es">Questo mi ricorda la risposta che il poeta Heinrich Heine ha dato questo gli è stato chiesto, “Dove vorrebbe morire?”. “In Inghilterra”, rispose, “perché lì tutto accade 100 anni dopo”. Alla luce di alcuni interventi che abbiamo ascoltato, sembra che tutto accada 200 anni dopo, signora Presidente. Confido tuttavia nel fatto che l’influenza dell’onorevole Duff sul nuovo governo di coalizione liberaldemocratico conservatore migliori la situazione.</p>
      <p sl="es">Pertanto, signora Presidente, il mio gruppo, il PPE, è favorevole all’adesione da lungo tempo e apprezza vivamente l’eccellente relazione del collega Jáuregui. E’ la sua prima relazione e sono certo che non sarà l’ultima.</p>
      <p sl="es">Agiamo in tal senso in quanto riteniamo che aumenterà le garanzie per il pubblico, poiché ciò che stiamo facendo fornisce maggiori garanzie ai cittadini in merito al fatto che la legislazione comunitaria applicata dagli Stati membri e dalle leggi dell’Unione europea sia in linea con la serie di diritti riconosciuti nella convenzione europea per la salvaguardia dei diritti dell’uomo.</p>
      <p sl="es">L’odierna relazione apre la via alla risoluzione di molti problemi tecnici e giuridici che sorgeranno, perché non dobbiamo dimenticare che la convenzione è stata elaborata per essere ratificata e applicata dagli Stati membri. Qualunque sia la propaganda di alcuni schieramenti di quest’Aula, l’Unione europea non è uno Stato o un super-Stato. L’Unione è un’organizzazione internazionale e pertanto vi sono difficoltà nell’adeguare un’organizzazione internazionale a un testo elaborato per Stati.</p>
      <p sl="es">L’onorevole Giannakou, nostra relatrice ombra, che ha svolto un lavoro eccellente per il quale la ringrazio sentitamente, ci parlerà di alcuni aspetti specifici. Tutto ciò che ora desidero è unirmi alla vicepresidente Reding nell’esortare il Consiglio a conferire alla Commissione un mandato per negoziare rapidamente e sono certo che l’amico López Garrido farà in maniera che così sia. Ciò significherà, signora Presidente, che presto potremo celebrare la firma della convenzione europea per la salvaguardia dei diritti dell’uomo e delle libertà fondamentali da parte dell’Unione europea.</p>
    </intervention>
    <intervention id="2-403" speaker_id="96812" name="Juan Fernando López Aguilar" is_mep="True" mode="spoken">
      <p sl="es">Signora Presidente, vorrei unirmi al coro di complimenti rivolti al relatore, onorevole Jáuregui, e ai relatori per parere che hanno collaborato alla stesura dell’odierna relazione. Lo faccio soprattutto per sottolineare il fatto che, come abbiamo affrontato la crisi economica nell’unione monetaria durante questo anno di mandato parlamentare, è giunto il momento di dire che l’Europa non sarà costruita attraverso il mercato interno o la moneta unica, bensì attraverso i cittadini.</p>
      <p sl="es">I diritti dei cittadini sono rafforzati dalla carta dei diritti fondamentali dell’Unione europea, questo “manifesto dei diritti” che deve tenere presente la dimensione pubblica e politica dell’integrazione europea.</p>
      <p sl="es">Parimenti tali diritti sono rafforzati dall’articolo 6 del trattato sull’Unione europea in cui si conferisce il mandato per la firma della convenzione europea per la salvaguardia dei diritti dell’uomo.</p>
      <p sl="es">Ciò non sminuisce alcuno dei diritti fondamentali garantiti ai cittadini europei dalla legislazione degli Stati membri in ragione del fatto che sono cittadini di detti Stati. Viceversa, moltiplica, rafforza e incrementa i diritti di cui noi tutti godiamo in quanto partecipi e protagonisti di un progetto comune.</p>
      <p sl="es">In veste di presidente della commissione per le libertà civili, la giustizia e gli affari interni, vorrei inoltre rammentare il fatto che abbiamo discusso tutti i problemi – che inevitabilmente si manifesteranno – di integrazione della convenzione europea per la salvaguardia dei diritti nell’uomo in tale cultura condivisa del rafforzamento e dalla garanzia dei diritti e della cittadinanza. Abbiamo organizzato proficue visite presso la Corte di giustizia dell’Unione europea e la Corte europea dei diritti dell’uomo e abbiamo indetto una terza conferenza il 21 giugno alla quale parteciperanno importanti specialisti e giudici di dette Corti per elaborare una risposta comune che indichi come dovrà configurarsi la garanzia giuridica dei diritti della cittadinanza.</p>
      <p sl="es">Un giurista britannico, Hart, ha scritto che non esistono diritti senza garanzie giuridiche e non esistono garanzie giuridiche senza giudici, così come non vi può essere Europa senza cittadini né cittadini europei se non sono consapevoli del fatto che l’integrazione europea ci fa crescere e rafforza i diritti fondamentali di cui godiamo in quanto appartenenti agli Stati membri dell’Unione.</p>
    </intervention>
    <intervention id="2-404" speaker_id="96945" name="Marietje Schaake" is_mep="True" mode="spoken">
      <p sl="en">Signora Presidente, rivendendo lo Statuto di Roma della Corte penale internazionale dovremmo ricordarci che la sua creazione rappresenta realmente un successo per la democrazia liberale e un impegno per un diritto internazionale efficace. Con la ratifica di tutti gli Stati membri dell’Unione, secondo quanto disposto dal trattato di Roma, si apre il nuovo capitolo per realizzare le nostre ambizioni e assolvere le nostre responsabilità nel campo dei diritti umani, della pace e della giustizia.</p>
      <p sl="en">Una valutazione critica è importante, ma la Corte penale internazionale è già un’istituzione rilevante per garantire che tali valori fondamentali non siano soltanto europei, bensì universali. E’ l’ultimo grado, come ha rammentato la signora Commissario Reding, ma un grado importante. L’Unione europea e gli Stati membri dovrebbero proseguire con il loro impegno nei confronti della Corte, o i principi che essa cerca di garantire, adottando gli orientamenti dell’Unione in merito. E’ un obbligo primario indagare e perseguire chi commette crimini di guerra, crimini di genocidio e crimini contro l’umanità.</p>
      <p sl="en">Con il trattato di Lisbona stiamo lavorando per una politica estera comune efficace a livello comunitario. L’Alto rappresentante dovrebbe promuovere attivamente l’adesione al trattato di Roma di altri protagonisti mondiali, e mi riferisco a Cina, India, Russia, ma anche a paesi candidati importanti come la Turchia, nonché all’alleato di lunga data dell’Unione, gli Stati Uniti, che dovrebbero essere coinvolti in un dialogo sul contributo da dare alla giustizia globale affinché valutino seriamente l’ipotesi di schierarsi al fianco dell’Unione. Come europeo olandese, vorrei rassicurare i nostri cittadini dicendo loro che l’“Hague Invasion Act ” non sarà mai invocabile.</p>
      <p sl="en">L’Unione ha bisogno di lavorare costruttivamente con la Turchia e gli Stati Uniti per porre termine all’impunità in Iran, che è uno dei casi più urgenti di aggressione e in cui quotidianamente e sistematicamente i cittadini sono vittime di esecuzioni, stupri e torture inflitti dal loro stesso governo. Dobbiamo lavorare per la vera globalizzazione o universalizzazione dei diritti umani, della giustizia e dello Stato di diritto, e la CPI è uno strumento importante per conseguire tale obiettivo. Parimenti globalizzato deve essere il sostegno offerto alla Corte. Il Parlamento europeo ha lavorato molto costruttivamente ed è coeso al riguardo.</p>
    </intervention>
    <intervention id="2-405" speaker_id="96758" name="Gerald Häfner" is_mep="True" mode="spoken">
      <p sl="de">Signora Presidente, onorevoli colleghi, oggi stiamo lavorando per l’estensione del diritto a livello sovranazionale. Per comprendere l’importanza del passo che stiamo compiendo, basta ripercorrere rapidamente la storia drammatica del mio stesso paese o le violazioni dei diritti umani che attualmente hanno luogo. In realtà, i tedeschi non hanno commesso i peggiori crimini della storia perché hanno violato le leggi, bensì perché hanno promulgato leggi che hanno legalizzato ciò che non era etico, per esempio trasformando in un obbligo legale l’uccisione di ebrei, comunisti, cristiani, omosessuali e altri. Se queste persone e, soprattutto, quelle che hanno ordinato tali azioni poi dicessero di aver fatto soltanto ciò che la legge all’epoca imponeva senza possibilità successivamente di perseguirle, ciò sarebbe prova di un’incredibile debolezza del diritto e dell’umanità.</p>
      <p sl="de">Per questo, ciò che abbiamo compiuto in questa sede con la Corte penale internazionale rappresenta un importante passo avanti affinché queste persone, in futuro, sappiano che esiste un giudice superiore al diritto nazionale e per il resto della vita dovranno convivere con il fatto che saranno tenute ad assumersi le proprie responsabilità. Un passo avanti, dunque, proprio come l’adesione dell’Unione europea alla convenzione per la salvaguardia dei diritti dell’uomo, esito che noi e io personalmente abbiamo a lungo caldeggiato. Mi compiaccio per il raggiungimento, qui e oggi, del risultato atteso e vorrei ringraziare il relatore, onorevole Jáuregui Atondo, per la sua eccellente relazione.</p>
    </intervention>
    <intervention id="2-406" speaker_id="4521" name="Charles Tannock" is_mep="True" mode="spoken">
      <p sl="en">Signora Presidente, il mio partito nazionale, il partito conservatore britannico – per quanti non lo sanno, sono infatti un conservatore – ha manifestato gravi preoccupazioni in passato in merito alla Corte penale internazionale e alla sua applicazione della giurisprudenza penale internazionale, contenuta nello Statuto di Roma, nel campo dei crimini contro l’umanità, dei crimini di guerra e dei crimini di genocidio.</p>
      <p sl="en">Tuttavia, il decimo anniversario dell’entrata in vigore dello Statuto ora ci offre l’opportunità di procedere a una valutazione chiara del ruolo della Corte penale internazionale e, a mio parere, la Corte, onore al merito, si è attenuta rigorosamente al suo mandato, astenendosi da procedimenti inutilmente dannosi e cercando di accusare soltanto i tiranni più crudeli.</p>
      <p sl="en">Il procuratore capo della Corte, Luis Moreno-Ocampo, ha abilmente aiutato la Corte a rafforzare la sua imparzialità in generale. Per fortuna non vi sono stati procedimenti aggressivi in casi di matrice politica, una delle maggiori preoccupazioni dei nostri alleati americani. La Gran Bretagna ha aderito alla Corte penale internazionale sotto la precedente amministrazione laburista. Forse la recente costituzione di una coalizione tra conservatori e liberali nel Regno Unito la scorsa settimana adesso ci offre la possibilità di rivalutare il rapporto della Gran Bretagna con la Corte penale internazionale e, a Kampala, di intervenire su alcuni ambiti controversi come la responsabilità del superiore.</p>
      <p sl="en">Non possiamo permettere che gli interessi nazionali vitali del Regno Unito siano compromessi dalla Corte penale internazionale. Tuttavia, nel contempo, dobbiamo anche riconoscere che in alcune circostanze la Corte può assolvere una funzione costruttiva ponendo fine a un clima di impunità per i dittatori colpevoli di crimini di genocidio.</p>
    </intervention>
    <intervention id="2-407" speaker_id="96858" name="Marie-Christine Vergiat" is_mep="True" mode="spoken">
      <p sl="fr">Signora Presidente, signora Commissario, signor Presidente in carica del Consiglio, onorevoli colleghi, vorrei affrontare nel contempo l’adesione alla convenzione europea per la salvaguardia dei diritti dell’uomo e l’adesione alla Corte penale internazionale.</p>
      <p sl="fr">In primo luogo, mi corre l’obbligo di ringraziare i nostri relatori per la qualità dei loro testi e la loro disponibilità a integrare le proposte di tutti in un grande spirito di consenso.</p>
      <p sl="fr">Oltre a tutto ciò che è stato detto a favore di tale adesione, vorrei sottolineare due aspetti che a mio parere sono importanti: l’introduzione di un controllo all’esterno dell’Unione europea e l’extraterritorialità della convenzione, ossia la sua applicazione a tutti gli atti dell’Unione, anche quelli compiuti al di fuori del territorio comunitario. Permettetemi di esprimere l’auspicio che le clausole su “diritti umani e democrazia” in questo modo abbiano un po’ più senso. Pertanto, il mandato negoziale della Commissione non deve soltanto riguardare la convenzione stessa, bensì anche tutti i protocolli e gli accordi già sanciti dalla carta dei diritti fondamentali. E’ tuttavia necessario impegnarsi molto rapidamente ad aderire a tutti gli strumenti giuridici della convenzione in maniera da creare un sistema coerente per la salvaguardia dei diritti umani.</p>
      <p sl="fr">Quanto alla Corte penale internazionale, vorrei formulare due desideri. In primo luogo, vorrei che l’Unione europea fosse particolarmente vigile in merito ai diritti delle vittime e dei loro rappresentanti legali. Ciò implica un’assistenza legale ad hoc che consenta di accedere ad avvocati esterni specializzati.</p>
      <p sl="fr">In secondo luogo, signora Commissario, vorrei che l’Unione europea sfruttasse tutto il proprio peso, la propria energia, per garantire che gli Stati membri nel loro complesso adeguino le proprie leggi al diritto nazionale. La Francia, in particolare, non vi ha ancora proceduto. Me ne rammarico, come mi rammarico per il fatto che alcuni grandi paesi, come gli Stati Uniti, non stanno partecipando all’attuazione di questo diritto internazionale nel campo dei crimini contro l’umanità.</p>
    </intervention>
    <intervention id="2-408" speaker_id="96749" name="Andrew Henry William Brons" is_mep="True" mode="spoken">
      <p sl="en">Signora Presidente, la firma da parte dell’Unione europea della convenzione europea per la salvaguardia dei diritti dell’uomo sarà seguita da una legislazione che renderà la convenzione parte del diritto comunitario, oltre a essere un altro documento dell’organizzazione utilizzabile come riferimento esterno. Ciò significa che la Corte di Lussemburgo avrà giurisdizione sull’interpretazione e l’applicazione di due documenti potenzialmente concorrenti, la carta dell’Unione europea e la convenzione del Consiglio.</p>
      <p sl="en">Ho chiesto a vari esperti della commissione per gli affari costituzionali e della commissione per le libertà civili, la giustizia e gli affari interni che cosa accadrebbe in caso di conflitto tra i due documenti o tra sezioni diverse dello stesso documento. Quale documento o quale sezione prevarrebbe?</p>
      <p sl="en">Innanzi tutto mi è stato detto che il documento o la sezione che ha concesso la maggiore libertà prevarrebbe sul documento o la sezione che ha concesso la minore libertà. Allora ho chiesto che cosa verrebbe deciso se vi dovessero essere due parti coinvolte in una controversia e ciascuna dovesse invocare diritti concorrenti, eventualmente contraddittori, per esempio il diritto di praticare una religione senza essere offesi e il diritto alla libertà di espressione che può comportare la formulazione di critiche ai principi dei seguaci di una religione, circostanze tutt’altro che teoriche come dimostra il caso dei fumetti danesi.</p>
      <p sl="en">Alla mia ulteriore domanda, non vi è stata alcuna replica: l’esperto non ha osato esprimere un parere. Il silenzio è stato eloquente più di ogni parola. La libertà di espressione sarà sempre sacrificata perché questa è la posizione predefinita dell’Unione. Negare la libertà di parola è la cosa che le riesce meglio!</p>
      <p sl="en">Si tratta di due categorie diverse di diritto, il diritto politico alla libertà di espressione contro l’incriminazione da parte dello Stato e il diritto di non essere offesi dalle critiche. Il diritto di non essere offesi dalle critiche è ritenuto di gran lunga più importante del diritto di discutere un tema di pubblico interesse. Non vi dovrebbero essere limiti alla libertà di espressione? Vi dovrebbero essere limiti per chi incita alla violenza, ma le critiche, che non rientrano in tale contesto, non dovrebbero essere soggette a interferenze da parte del diritto penale.</p>
    </intervention>
    <intervention id="2-409" speaker_id="1431" name="Marietta Giannakou" is_mep="True" mode="spoken">
      <p sl="el">Signora Presidente, vorrei in particolare complimentarmi con il collega Jáuregui Atondo per la sua relazione e la nostra eccellente collaborazione, oltre che, ovviamente, con gli onorevoli Preda e Gál per il loro apporto nell’ambito di due diverse commissioni.</p>
      <p sl="el">L’adesione materiale dell’Unione europea alla convenzione per la salvaguardia dei diritti dell’uomo e, dunque, alla giurisdizione della Corte è naturalmente basata sul fatto che con il trattato di Lisbona l’Unione ha acquisito una propria personalità giuridica. Come è ovvio, alcuni si chiedono perché, avendo incorporato la carta dei diritti fondamentali, abbiamo bisogno di aderire alla giurisdizione della Corte dei diritti dell’uomo di Strasburgo.</p>
      <p sl="el">In primo luogo, la Corte di Strasburgo, nel senso della res judicata , ha acquisito capacità molto più ampie di quelle previste nell’ambito dei diritti fondamentali, come hanno accennato sia il Presidente in carica del Consiglio sia la signora Commissario.</p>
      <p sl="el">In secondo luogo, questo in qualche modo crea un legame tra l’Unione europea e quanto sta accadendo in Europa nel suo complesso, per cui con i paesi del Consiglio d’Europa. Certo alcuni si domandano se ciò implichi complicazioni di ordine più generale, ma la relazione sottolinea che non vi dovrebbero essere ricorsi transnazionali né una Corte è superiore o inferiore all’altra. Ciascuna Corte avrà giurisdizione per i poteri conferitile, come avrà dunque l’Unione europea per la Corte di Lussemburgo.</p>
      <p sl="el">Ritengo che l’adesione alla convenzione europea per la salvaguardia dei diritti dell’uomo sia un passo importante, come lo è la procedura per l’adesione ai protocolli relativi ai corrispondenti poteri; ciò naturalmente fornirà al Parlamento europeo lo strumento per essere coinvolto più attivamente nei negoziati e contribuire alla scelta di un giudice attraverso l’Assemblea parlamentare del Consiglio d’Europa.</p>
    </intervention>
    <intervention id="2-410" speaker_id="2073" name="Richard Howitt" is_mep="True" mode="spoken">
      <p sl="en">Signora Presidente, sono fiero di presiedere questa delegazione parlamentare alla conferenza di riesame della Corte penale internazionale per celebrare come la sua istituzione ha contribuito a costruire la giustizia globale e combattere l’impunità per crimini contro l’umanità, manifestando la nostra determinazione come Unione europea, nella nostra politica estera e di sicurezza comune, a lavorare per la giurisdizione universale della Corte.</p>
      <p sl="en">Chiedendo un migliore accesso alla giustizia per le vittime, dovremmo riconoscere che 15 dei 24 paesi al mondo che hanno dato un proprio apporto al fondo fiduciario per le vittime sono nostri stessi Stati membri, ma dovremmo anche notare con umiltà che ciò significa che 12 Stati membri dell’Unione non vi hanno contribuito e 14 nostri Stati membri non hanno designato punti di contatto nazionali né risposto al sondaggio annuale previsto dalla carta. Una giurisdizione universale all’estero inizia dall’attuazione universale qui, a casa nostra, e, signora Presidente, non posso non rimpiangere che una delle prime decisioni del nuovo governo di coalizione britannico sia quella di partecipare alla conferenza di riesame per opporsi alla giurisdizione per il crimine di aggressione e contrastare la proposta del Belgio di annoverare tra i crimini di guerra l’uso in conflitti interni di armi proibite.</p>
      <p sl="en">L’aggressione e l’uso illegale della forza contro un altro Stato sono stati perseguiti dai tribunali di Norimberga e Tokyo alla fine della Seconda guerra mondiale e trovo difficile comprendere perché la Corte penale internazionale non debba essere sfruttata per perseguire i crimini di guerra del XXI secolo. Peraltro, non capisco come certuni possano giustificare l’affermazione secondo cui l’uso di gas di guerra o proiettili dumdum è illegale se si attraversa un confine, ma non lo è se si resta al suo interno. Si sostiene che quando Saddam Hussein ha avvelenato con il gas gli arabi delle paludi o quando si spara sui dimostratori a Gaza con proiettili deflagranti, gli autori di tali atti possono compierli senza alcun timore di essere chiamati a risponderne. Io rispondo semplicemente: queste persone hanno torto.</p>
    </intervention>
    <intervention id="2-411" speaker_id="840" name="Charles Goerens" is_mep="True" mode="spoken">
      <p sl="fr">Signora Presidente, concepita come è stata per processare gli autori di genocidi, crimini contro l’umanità e crimini di guerra, la tanto attesa Corte penale internazionale è una prima risposta alle vittime che troppo spesso e, ahimè, invano hanno chiesto riparazione e giustizia.</p>
      <p sl="fr">Prima della sua creazione, molti di noi volevano che la Corte assumesse un ruolo deterrente. In effetti, poteva un organismo internazionale autorizzato a punire gli autori di crimini deplorevoli come quelli perpetrati in Bosnia, Ruanda, Cambogia e Darfur non dissuadere un determinato dittatore-carnefice consapevole del fatto che una volta che i suoi crimini fossero stati commessi non si sarebbe più sentito al sicuro al di fuori dei confini del suo paese dove ha potuto agire nella più totale impunità?</p>
      <p sl="fr">In proposito vorrei chiedere a Commissione e Consiglio se ritengono che l’obiettivo della prevenzione sia stato conseguito. Per esempio, la Commissione potrebbe dirmi se, a suo parere, il mandato di arresto spiccato dalla Corte penale internazionale contro il Presidente al-Bashir rappresenta parte della soluzione o parte del problema? Personalmente continuo a credere che sia parte della soluzione.</p>
      <p sl="fr">Comunque stiano le cose, quali lezioni impareremo dal breve periodo di attività della Corte?</p>
      <p sl="fr">Fatte proprie queste lezioni, la Commissione – e questa è la mia domanda conclusiva – intende presentare emendamenti durante la conferenza di riesame della Corte penale internazionale di Kampala, che rappresenterà l’occasione per formulare e, ove necessario, adottare emendamenti al testo che costituisce la base giuridica della Corte?</p>
    </intervention>
    <intervention id="2-412" speaker_id="28358" name="Konrad Szymański" is_mep="True" mode="spoken">
      <p sl="pl">Signora Presidente, nell’aderire alla convenzione europea per la salvaguardia dei diritti dell’uomo dobbiamo a tutti i costi evitare una serie di gravi pericoli.</p>
      <p sl="pl">Abbiamo un problema notevole legato alla concorrenza tra le due Corti: la Corte di Strasburgo e la Corte di giustizia europea. Il fatto che saranno in vigore due documenti, la carta dei diritti fondamentali e la convenzione europea, creerà inconvenienti. Sarà molto difficile spiegare ai nostri cittadini qual è la Corte giusta per presentare ricorso. Di conseguenza, vi sarà un aumento del numero di casi di diniego dell’esame di un caso per conflitti di giurisdizione tra le Corti e le motivazioni legali in causa. Vi è anche il rischio che l’adesione dell’Unione alla convenzione europea riduca il rispetto per le tradizioni costituzionali degli Stati membri che oggi rappresentano i principi generali del diritto. In particolare, l’adesione dell’Unione alla convenzione non dovrebbe essere uno strumento per eludere il protocollo del trattato di Lisbona che garantisce al Regno Unito e alla Polonia l’esenzione da effetti inattesi della carta dei diritti fondamentali.</p>
    </intervention>
    <intervention id="2-413" speaker_id="96855" name="Csanád Szegedi" is_mep="True" mode="spoken">
      <p sl="hu">Signora Presidente, onorevoli colleghi, mi dispiace molto di avere soltanto un minuto per questo importante argomento, per cui consentitemi, a prescindere dal tempo a mia disposizione, di informarvi che ancora, proprio mentre parliamo, una terribile inondazione sta devastando Ungheria settentrionale, Slovacchia e Polonia. Le vite di centinaia di persone sono in pericolo. Dovremmo rassicurarle da quest’Aula del Parlamento europeo di Strasburgo che siamo solidali con loro e le vittime e speriamo che questa inondazione distruttrice regredisca quanto prima. Chiedo ai leader del Parlamento europeo di prestare assistenza alle vittime nel caso in cui dovesse rendersi necessario. Al momento vi sono diverse decine di città in Ungheria settentrionale completamente sommerse dall’acqua. Speriamo che il destino e Dio abbiano pietà di queste regioni colpite dal disastro.</p>
      <p sl="hu">Il problema principale della relazione sta nel fatto che è importante per tutti noi presenti, membri di questo Parlamento, innalzare i diritti umani conferendo loro una dimensione superiore, segnatamente la salvaguardia dei diritti umani. L’adesione alla convenzione, però, non rafforza la salvaguardia dei diritti umani. Ne emerge soltanto l’ideologia degli Stati Uniti d’Europa, che non appoggiamo, visto che paesi sovrani, gli Stati membri dell’Unione, hanno già sottoscritto la convenzione. Ci opponiamo inoltre alla nozione che questa decisione simbolica venga interpretata come indicazione che facciamo parte di un grande impero.</p>
    </intervention>
    <intervention id="2-414" speaker_id="988" name="Carlo Casini" is_mep="True" mode="spoken">
      <p sl="it">Signor Presidente, signor Presidente del Consiglio, signora Commissario, onorevoli colleghi, certamente quest'adesione è il segno di una vocazione dell'Unione europea: la vocazione a difendere e a promuovere i diritti dell'uomo.</p>
      <p sl="it">Una vocazione che è già iscritta in tutta la sua struttura, che è raccontata dalla sua storia, dalla già avvenuta adesione dei singoli Stati membri alla convenzione del Consiglio d'Europa, dall'affermazione ripetuta che i principi generali della convenzione e quelli delle Costituzioni degli Stati membri fanno parte ormai del diritto europeo. Quindi questo gesto simbolico è estremamente importante.</p>
      <p sl="it">Ma tradurre in regole giuridiche concrete questo aspetto ideale non è così semplice: questa relazione si riferisce soprattutto e soltanto in definitiva agli aspetti istituzionali ed è una relazione totalmente accettabile. Devo dire che ringrazio anch'io il collega Jáuregui Atondo e devo anche testimoniare che la commissione AFCO – che io presiedo – pressoché all'unanimità ha approvato questo documento. Quindi siamo soddisfatti di questo documento e non mi soffermo sui singoli aspetti perché condividiamo del tutto ciò che è stato già detto dal Presidente del Consiglio e dalla Commissaria.</p>
      <p sl="it">Mi permetterei un solo suggerimento, siccome è rimasta un po' nel vago l'affermazione della presenza istituzionale dei parlamentari europei all'interno dell'assemblea parlamentare del Consiglio d'Europa quando si riunisce per eleggere il giudice e i giudici, mi permetterei di dire che c'è il problemino del rapporto tra la popolazione dell'Europa, dell'Unione europea, e la popolazione di altri paesi. Per fortuna peraltro già la norma che disciplina la partecipazione, la rappresentanza nell'assemblea parlamentare del Consiglio d'Europa dei singoli Stati dice che non possono essere meno di due per Stato e non più di diciotto. Forse diciotto, data l'importanza dell'Unione europea, sarebbe il limite che mi permetterei di suggerire.</p>
      <p sl="it">Ma devo concludere e allora devo dire che questa risoluzione lascia aperto un problema, che è bene approfondire, ed è il problema già sottolineato più volte del rapporto fra le Corti e però credo che su questo bisognerà ancora riflettere un pochino, ma soprattutto c'è il problema dell'anima europea: noi siamo, noi Unione europea, abbiamo detto all'articolo 2 del trattato di Lisbona che ci fondiamo sulla dignità dell'uomo, i diritti dell'uomo e l'eguaglianza si fondano sulla dignità dell'uomo. Non siamo uniti su questo in Europa, e allora bisogna riflettere bene su questo concetto della dignità umana, sui suoi limiti e sul suo contenuto. Ma non è oggetto di questa risoluzione, di questo rapporto totalmente condivisibile. Grazie al relatore.</p>
    </intervention>
    <intervention id="2-415" speaker_id="39319" name="Maria Eleni Koppa" is_mep="True" mode="spoken">
      <p sl="el">Signora Presidente, l’Unione europea è e resta una calda sostenitrice della Corte penale internazionale e del suo ruolo di difesa dell’universalità dei diritti umani. Noi tutti speriamo che la conferenza di riesame dello Statuto di Roma a Kampala sia una vera pietra miliare per l’ulteriore sviluppo della Corte.</p>
      <p sl="el">La comunità internazionale viene esortata a rafforzare la validità dell’istituzione e salvaguardare la tutela e l’ulteriore rafforzamento dell’indipendenza e dell’efficacia della giustizia penale internazionale. Nel quadro di tale processo di riesame sono già state avanzate varie proposte, di cui la più importante è indubbiamente quella riguardante il crimine di aggressione. Oggi è tuttavia fondamentale affermare con chiarezza che il Parlamento europeo intende sottolineare come crimini nefandi contro l’umanità non possano restare impuniti. Ciò che vogliamo è chiarezza del diritto e cooperazione da parte del maggior numero possibile di Stati membri della comunità internazionale per porre fine all’impunità attraverso un processo equo e imparziale.</p>
      <p sl="el">I criminali di guerra devono avere la certezza assoluta che saranno chiamati a rendere conto delle proprie azioni. E’ questa certezza della punizione che può contribuire a prevenire azioni simili in futuro aprendo la via alla riconciliazione dopo scontri violenti.</p>
      <p sl="el">Ribadiamo pertanto il nostro fermo sostegno alla finalità della Corte e il nostro attaccamento ai diritti umani e al diritto umanitario internazionale, augurando alla conferenza di riesame in Uganda il successo che merita.</p>
    </intervention>
    <intervention id="2-416" speaker_id="28280" name="Filip Kaczmarek" is_mep="True" mode="spoken">
      <p sl="pl">Signora Presidente, la conferenza di riesame della Corte penale internazionale rappresenterà un’occasione importante per impegnare gli Stati membri dell’Unione al rispetto di valori che per noi sono fondamentali. Fortunatamente gli europei sono largamente convinti che i più gravi crimini debbano essere giudicati e i loro autori puniti.</p>
      <p sl="pl">Alla luce di tali considerazioni, è un bene che la conferenza di riesame abbia luogo in Africa. L’Africa è un continente in cui molti crimini non sono stati ancora puniti. La Corte sta attualmente conducendo indagini in cinque paesi africani: Kenya, Repubblica democratica del Congo, Sudan, Uganda e Repubblica centrafricana.</p>
      <p sl="pl">L’impunità di chi commette crimini esecrabili contro i loro stessi concittadini e altri, indipendentemente dalla loro nazionalità, deve cessare. Il ruolo della Corte al riguardo è essenziale. Se la Corte fosse esistita 70 anni fa, forse il massacro di Katyń non sarebbe mai accaduto. L’esistenza di una corte efficace può, in sé, avere un effetto deterrente.</p>
      <p sl="pl">Gli Stati europei dovrebbero rafforzare i ruoli basilari della Corte: indagine e perseguimento di crimini di guerra, crimini di genocidio e crimini contro l’umanità. E’ importante che un maggior numero di Stati aderisca allo Statuto di Roma perché l’efficacia della Corte dipende dalla collaborazione tra Stati e organizzazioni internazionali. Pertanto, tutti gli Stati firmatari dello statuto dovrebbero partecipare a tale cooperazione, altrimenti l’efficacia non sarà raggiungibile.</p>
    </intervention>
    <intervention id="2-417" speaker_id="28306" name="Ana Gomes" is_mep="True" mode="spoken">
      <p sl="pt">Signora Presidente, vi sono alcuni punti importanti all’ordine del giorno della conferenza di Kampala come il crimine di aggressione. Tuttavia, processare l’accusato Omar al-Bashir è attualmente il passo più significativo per consolidare la giurisdizione universale della Corte penale internazionale (CPI).</p>
      <p sl="pt">E’ stato grazie alle pressioni esercitate dall’Unione europea che il Consiglio di sicurezza delle Nazioni Unite ha adito la Corte per i crimini a Darfur. I mandati di arresto spiccati dalla Corte comprendono uno per l’attuale capo di Stato del Sudan per crimini contro l’umanità e crimini di guerra.</p>
      <p sl="pt">L’Unione europea deve agire secondo la valutazione dei suoi osservatori alle elezioni sudanesi, i quali hanno concluso che le elezioni non hanno rispettato gli standard internazionali. Anche se Omar al-Bashir fosse stato eletto legittimamente, l’Unione europea dovrebbe comunque chiedere che venga portato dinanzi alla giustizia. L’Unione europea non può continuare a trasmettere segnali contraddittori.</p>
      <p sl="pt">E’ indispensabile che il Presidente al-Bashir sia consegnato alla Corte penale internazionale. In tal modo, si trasmetterà un segnale forte per scoraggiare altri dittatori dall’uso della violenza contro il loro stesso popolo; se così non agissimo, otterremmo l’effetto opposto.</p>
    </intervention>
    <intervention id="2-418" speaker_id="96824" name="Monica Luisa Macovei" is_mep="True" mode="spoken">
      <p sl="en">Signora Presidente, interverrò sull’adesione dell’Unione alla convenzione europea per la salvaguardia dei diritti dell’uomo, e desidero sottolineare che parlerò come avvocato.</p>
      <p sl="en">Vorrei richiamare l’attenzione sul ruolo della Corte di giustizia nella costruzione dell’adesione dell’Unione europea alla convenzione. In particolare, il requisito contenuto nella convenzione europea per la salvaguardia dei diritti dell’uomo che il ricorrente debba esperire tutte le vie nazionali prima di rivolgersi alla Corte europea dei diritti dell’uomo deve essere recepito da una procedura che dia in tutti i casi alla Corte di giustizia l’opportunità di decidere come ultimo grado nazionale prima che la questione venga affidata alla Corte di Strasburgo. Mi riferisco principalmente ai casi in cui gli Stati membri applicano il diritto comunitario e contro di essi vengono intentate azioni da singoli ricorrenti a seguito dell’applicazione del diritto comunitario. In tali casi, la Corte di Lussemburgo deve prima avere la possibilità di applicare la convenzione. Non dimentichiamo che la Corte di Lussemburgo applica la convenzione da anni. In proposito, vorrei richiamare la conclusione della Corte europea dei diritti dell’uomo sulla causa Bosphorus Airlines contro Irlanda del 2005, in cui si afferma che la tutela dei diritti fondamentali da parte del diritto comunitario può considerarsi equivalente a quella del sistema della convenzione.</p>
      <p sl="en">Come i miei colleghi, accolgo con favore l’adesione dell’Unione alla convenzione. Nel contempo, tuttavia, chiedo che venga condotta un’analisi approfondita della procedura istituita perché è necessario salvaguardare gli interessi dei cittadini e, al tempo stesso, preservare ciò che funziona in maniera corretta.</p>
    </intervention>
    <intervention id="2-419" speaker_id="96903" name="Paulo Rangel" is_mep="True" mode="spoken">
      <p sl="pt">Signora Presidente, vorrei sottolineare che il gruppo PPE e i suoi membri portoghesi prendono atto con grande soddisfazione, se mi è consentito dirlo, dell’avvio del processo di adesione dell’Europa alla convenzione europea per la salvaguardia dei diritti dell’uomo e delle libertà fondamentali.</p>
      <p sl="pt">Alla fine, in un paese come il Portogallo, da sempre promotore dei diritti umani con l’abolizione della schiavitù sul suo territorio già nel 1761 e pioniere nell’abolizione della pena di morte, non potevamo che essere interessati a sostenere tale processo di adesione.</p>
      <p sl="pt">Vorrei tuttavia richiamare l’attenzione sul fatto che noi reputiamo importantissimo che il Parlamento monitori il processo di adesione dell’Unione alla convenzione europea per la salvaguardia dei diritti dell’uomo e delle libertà fondamentali. Crediamo che tale aspetto sia fondamentale da un punto di vista tecnico, giuridico e politico perché il Parlamento stesso è una “casa” dei diritti umani, un luogo in cui tali diritti rivestono notevole importanza. Vorrei anche rilevare, onorevoli colleghi, che giudichiamo estremamente rilevante il fatto di essere in contatto con molti Stati terzi; è un segnale molto importante che trasmettiamo ai membri del Consiglio d’Europa (l’ingresso dell’Unione europea nel Consiglio d’Europa) che non appartengono all’Unione.</p>
      <p sl="pt">Per tali paesi, è un segnale di rafforzamento e impegno da parte dell’Unione europea nei confronti della situazione e dei livelli di democrazia e rispetto dei diritti fondamentali.</p>
    </intervention>
    <intervention id="2-420" speaker_id="96933" name="Milan Zver" is_mep="True" mode="spoken">
      <p sl="sl">Signora Presidente, signora Commissario, signor Presidente in carica del Consiglio, da tempo i diritti umani e le libertà sono stati relegati al livello del singolo Stato nazionale. Ciò rende superfluo il dilemma fondamentale, ossia se l’Unione debba essere basata su accordi intergovernativi o diventare una sorta di Stato sovranazionale. Penso che l’adesione dell’Unione alla convenzione europea per la salvaguardia dei diritti dell’uomo e delle libertà fondamentali sia un passo verso l’estensione della libertà umana e della libertà dell’individuo, un’evoluzione che comporterà anche un valore aggiunto, e deve essere un nostro obiettivo trasformare l’Unione in uno spazio in cui i livelli della libertà umana siano i più elevati al mondo.</p>
      <p sl="sl">Ciò premesso, non penso che l’Unione europea possa diventare improvvisamente un regno di libertà soltanto perché ha aderito alla convenzione. Al contrario, vi saranno ancora violazioni delle libertà e dei diritti umani, ma è importante che tali diritti e libertà non siano oggetto di una minaccia sistematica e sistemica.</p>
      <p sl="sl">Dobbiamo rafforzare il funzionamento dei tribunali e altre strutture delimitandone le competenze e con tale considerazione concludo il mio intervento.</p>
    </intervention>
    <intervention id="2-421" speaker_id="96784" name="Janusz Władysław Zemke" is_mep="True" mode="spoken">
      <p sl="pl">Signora Presidente, vorrei dire qualche parola in merito al tema specifico dell’odierna discussione. Va ricordato che, purtroppo, l’Africa è un continente in cui abbiamo assistito a molti casi di crimini e genocidi. In questa situazione l’Unione europea non deve essere passiva. Fortunatamente la Corte penale internazionale sta diventando sempre più significativa nei provvedimenti adottati contro tali crimini. Ora i criminali devono sapere che non resteranno mai impuniti, in alcun luogo. Al riguardo sono tra coloro che sono stati risolutamente a favore del sostegno dell’Unione all’operato della Corte. Non credo che oggi si possa sollevare alcun dubbio al riguardo. Penso che dovremmo discutere e pensare a che cosa fare per la Corte a Kampala affinché agisca in maniera ancora più efficiente ed efficace.</p>
    </intervention>
    <intervention id="2-422" speaker_id="23868" name="Monika Flašíková Beňová" is_mep="True" mode="spoken">
      <p sl="sk">Signora Presidente, come è stato già detto, l’adesione dell’Unione alla convenzione è soprattutto un gesto simbolico. Nonostante ciò, ritengo che possa soltanto rafforzare il processo di integrazione e sia un ulteriore passo avanti verso l’unificazione politica dell’Unione europea.</p>
      <p sl="sk">Oltre alla simbolicità, questo provvedimento legale ha anche una rilevanza pratica per la politica comunitaria in materia di diritti umani. A livello formale, eliminerà anche i doppi standard. L’Unione, va detto, prima non era tenuta a rispettare i diritti umani. Da adesso in poi, invece, le leggi dell’Unione saranno soggette a controlli giudiziari esterni, che verificheranno l’osservanza della convenzione.</p>
      <p sl="sk">Un ulteriore vantaggio concreto dell’adesione dell’Unione alla convenzione sarà una garanzia di tutela non soltanto per i cittadini europei e altri soggetti nell’Unione, ma anche per tutto coloro che rientrano nella giurisdizione dell’Unione al di fuori del suo territorio. Personalmente apprezzo l’idea che lo scopo dell’Unione sia osservare pienamente le clausole della convenzione in tutte le sue relazioni e attività esterne.</p>
      <p sl="sk">E’ importante che il testo presentatoci faccia riferimento alle possibili complicazioni tecniche e amministrative dell’intero processo e suggerisca come ridurne il più possibile la complessità. L’Unione, come membro non Stato che aderisce a una convenzione pensata per gli Stati, dovrebbe prestare attenzione a non richiedere inutili modifiche della convenzione o del suo sistema giudiziario. La Corte europea dei diritti dell’uomo è già abbastanza gravata. Inoltre, complicazioni inutili potrebbero compromettere la legittimità e la popolarità del processo di adesione dell’Unione alla convenzione.</p>
    </intervention>
    <intervention id="2-423" speaker_id="96661" name="Krisztina Morvai" is_mep="True" mode="spoken">
      <p sl="hu">Signora Presidente, onorevoli colleghi, sono membro del Parlamento da quasi un anno e inizio ad abituarmi a ciò a cui è impossibile abituarsi, ossia che ogni discussione su ogni relazione segua esattamente lo stesso copione. In Aula sono presenti 20 o 30 di noi su quasi 800 eurodeputati, e alcuni dei presenti non sono neanche qui per senso del dovere, bensì semplicemente perché non intendono votare seguendo gli orientamenti del partito, ma in base alle proprie convinzioni personali e con cognizione di causa, tutti peraltro provenienti da una stessa esperienza. Poniamo domande alle quali non riceviamo mai risposta, salvo forse per qualche affermazione generica. Chiedo sinceramente alla signora Commissario responsabile dei diritti umani di fare un’eccezione questa volta e dare una risposta precisa al mio quesito. La domanda è quale valore aggiunto e quale vantaggio trarranno i cittadini europei dall’adesione dell’Unione alla stessa convenzione sui diritti umani alla quale ha già aderito ogni Stato membro dell’Unione. Chiedo che mi venga cortesemente fornito un solo esempio che dimostri quale nuovo contributo darà l’adesione ai cittadini europei in termini di salvaguardia dei loro diritti umani. La ringrazio anticipatamente per la sua disponibilità, per una volta, a fare un’eccezione alla regola generale.</p>
    </intervention>
    <intervention id="2-424" speaker_id="96813" name="Barbara Matera" is_mep="True" mode="spoken">
      <p sl="it">Signor Presidente, signor Commissario, onorevoli colleghi, l'adesione alla Corte europea dei diritti dell'uomo rappresenta un passaggio fondamentale per la crescita dell'Unione: i due sistemi di garanzia si troveranno così a rafforzare la tutela dei diritti fondamentali degli individui, sia all'interno dei nostri ventisette paesi che all'esterno, se pensiamo a tutti i paesi membri del Consiglio d'Europa. Ecco quindi un'occasione da non perdere e che noi aspettavamo da molti anni.</p>
      <p sl="it">La dottrina e la giurisprudenza sia della Corte di giustizia sia della Corte di Strasburgo, hanno già, da tempo, anticipato questo momento o meglio posto le basi per questo traguardo, perché per me è un traguardo, per tutti noi è un traguardo. Non posso non menzionare quindi l'importanza che l'adesione rappresenta per tutti i cittadini dell'Unione, che potranno così adire la Corte di Strasburgo verso un'istituzione europea o uno Stato membro, vedendo ancora più ampliata la propria tutela.</p>
      <p sl="it">Concludo, consapevole che l'autonomia delle due corti resta immutata, così come chiaramente esposto e sancito nella relazione – anzi complimenti al collega per questa relazione – e dalla volontà di tutti quanti noi, salvo ovviamente anche la cooperazione fra le due istituzioni, che rispettano le proprie competenze.</p>
    </intervention>
    <intervention id="2-425" speaker_id="1873" name="Íñigo Méndez de Vigo" is_mep="True" mode="spoken">
      <p sl="es">Signora Presidente, vorrei chiarire due aspetti. In primo luogo, gli articoli contenuti nella carta dei diritti fondamentali che sono presenti anche nella convenzione europea per la salvaguardia dei diritti dell’uomo sono identici e hanno il medesimo significato. Mi riferisco agli articoli 52 e 53 della carta. Non vi è pertanto alcuna contraddizione.</p>
      <p sl="es">In secondo luogo, la giurisdizione della Corte europea dei diritti dell’uomo è sovranazionale. Se dunque qualcuno intende adire la Corte a seguito di una decisione dell’Unione europea o dell’applicazione del diritto comunitario, dovrà prima rivolgersi alla Corte di giustizia dell’Unione europea per una pronuncia pregiudiziale.</p>
      <p sl="es">Capisco che gli eurofobi vogliano sempre votare contro l’Europa, ma perlomeno per cortesia parlamentare dovrebbero leggere la relazione Jáuregui che spiega tutto con estrema chiarezza.</p>
    </intervention>
    <intervention id="2-426" speaker_id="photo_generic" name="Diego López Garrido" is_mep="True" mode="spoken">
      <p sl="es">Presidente in carica del Consiglio. – Signora Presidente, in merito al primo punto concernente la convenzione per la salvaguardia dei diritti dell’uomo e delle libertà fondamentali, vorrei unirmi ai complimenti formulati ai relatori e anche alla Commissione per il modo in cui ha presentato con estrema celerità un progetto di mandato negoziale. Vorrei inoltre esprimere il mio apprezzamento per l’intervento dell’onorevole Duff, il quale ha detto con grande franchezza che il governo di coalizione costituito nel Regno Unito tra conservatori e liberaldemocratici è assolutamente a favore della firma da parte dell’Unione europea della convenzione europea per la salvaguardia dei diritti dell’uomo, conformandosi dunque al trattato di Lisbona.</p>
      <p sl="es">Tuttavia, alcuni connazionali dell’onorevole Duff hanno affermato esattamente il contrario: alludo ai rappresentanti dei conservatori e dei riformisti europei e al rappresentante del gruppo Europa della libertà e della democrazia, unitamente all’onorevole Sinclaire e successivamente all’onorevole Morvai, i quali hanno posto chiaramente la domanda: “Perché l’Unione europea ha bisogno di firmare la convenzione europea per la salvaguardia dei diritti dell’uomo se gli Stati membri vi hanno già aderito?”.</p>
      <p sl="es">Ciò che è accaduto è che gli Stati membri hanno delegato alcuni loro poteri e competenze all’Unione europea, che pertanto non sono più esercitati dagli Stati membri, bensì dall’Unione. L’Unione europea potrebbe dunque teoricamente violare la convenzione europea per la salvaguardia dei diritti dell’uomo. Così è a meno che non si ritenga che l’Unione europea non abbia alcun potere né competenza. L’Unione invece ha poteri e competenze che le sono stati delegati dagli Stati membri. Questo significa che non basta che gli Stati membri abbiano firmato la convenzione. Anche l’Unione deve firmarla per completare la protezione dei diritti umani nell’intera Unione.</p>
      <p sl="es">Non capisco come persone quali i rappresentanti dei due gruppi di cui sopra, che hanno dimostrato il loro evidente euroscetticismo, rifiutino un controllo sovranazionale sull’Unione europea. E’ del tutto contraddittorio che chiunque voglia che l’Unione europea sia controllata o ritenga che tutto ciò che l’Unione europea fa sia negativo o venga mal fatto da deplorevoli burocrati rifiuti un controllo sovranazionale sull’Unione europea. E’ una contraddizione in termini. Vi saranno altre ragioni che hanno a che vedere con i diritti umani o con un’organizzazione internazionale che difende i diritti umani più legittimata, forte e solida. Vi potranno essere altre ragioni, ma non quelle addotte.</p>
      <p sl="es">Credo che la necessità di firmare la convenzione sia molto evidente e credo anche che sia indispensabile procedervi con la celerità con la quale la Commissione ha già iniziato ad agire. Come ha affermato l’onorevole Méndez de Vigo, la Commissione si è mossa rapidamente e il Consiglio deve fare altrettanto. Sono certo che il mandato per intraprendere i negoziati sarà adottato il 4 giugno in occasione della riunione del Consiglio “giustizia e affari interni” di Bruxelles, per cui non deve preoccuparsi.</p>
      <p sl="es">In merito alla questione della Corte penale internazionale, penso che la conferenza di riesame sia un’occasione molto importante. E’ un incontro fondamentale al quale la Presidenza, per conto della quale intervengo, parteciperà per stabilire e ribadire chiaramente che gli Stati membri devono collaborare con la Corte penale internazionale e lavoreranno nel quadro di tali orientamenti, naturalmente fondati sul principio della complementarietà, che è un principio basilare del funzionamento della Corte penale.</p>
      <p sl="es">Concordo con uno dei principali obiettivi della conferenza, ossia introdurre il crimine di aggressione, nonché con l’eliminazione dallo Statuto di Roma della possibilità di rinvio di sette anni prima di consegnare possibili o presunti autori di crimini di guerra. Concordo inoltre con un argomento di discussione – proposta formulata dal Belgio – vale a dire il fatto che l’uso di talune armi nei conflitti possa costituire in sé un crimine di guerra.</p>
      <p sl="es">In ogni caso, la Presidenza rilascerà una dichiarazione a sostegno della Corte penale e fornirà anche una valutazione di ciò che la Corte ha significato. Immagino peraltro che molti deputati saranno presenti ai dibattiti della conferenza di Kampala. Ritengo pertanto che si tratti di una conferenza estremamente importante, con notevole rilevanza in termini politici, simbolici e giuridici; saranno prese decisioni che incideranno sui testi giuridici.</p>
      <p sl="es">Sono, come è ovvio, profondamente grato al Parlamento per aver tenuto oggi questa discussione che ci ha consentito di ribadire i nostri valori comuni, nonché rammentare che fondamentalmente, quando parliamo di Corte penale internazionale, parliamo di persone che hanno subito le atrocità che lo Statuto di Roma cerca di perseguire, si tratta in ultima analisi di lottare contro l’impunità e affermare con chiarezza che nel XXI secolo per l’impunità non vi è più spazio.</p>
    </intervention>
    <intervention id="2-427" speaker_id="photo_generic" name="Viviane Reding" is_mep="True" mode="spoken">
      <p sl="en">vicepresidente della Commissione. – Signora Presidente, la carta dei diritti fondamentali e la convenzione europea per la salvaguardia dei diritti dell’uomo sono testi straordinari. Sono la base dei valori sui quali abbiamo costruito le nostre società e la nostra Unione europea. Credo che siano decisamente troppo importanti e troppo storici per lasciare spazio alle polemiche politiche di partito. Devo dire che sono in effetti molto fiera del fatto che in questo momento della costruzione dell’Unione europea si possa procedere traducendo nel concreto la carta dei diritti fondamentali e aderendo alla convenzione per la salvaguardia dei diritti dell’uomo.</p>
      <p sl="en">Nel sentire ciò che il vostro relatore, il Presidente in carica del Consiglio López Garrido e i vostri correlatori Dan Preda e Kinga Gál hanno detto a nome del Parlamento in questa sede, mi sono resa conto che anche voi siete profondamente consapevoli del compito storico che siamo chiamati ad assolvere. Il valore aggiunto dell’adesione è stato spiegato in maniera esemplare nei testi oggi in discussione e negli interventi di molti parlamentari.</p>
      <p sl="en">Gli Stati membri hanno tutti sottoscritto la convenzione, ma – come ha spiegato poc’anzi il Presidente in carica del Consiglio – hanno anche delegato competenze sostanziali all’Unione europea. E’ dunque normale che l’Unione, quando agisce in quanto tale, sia soggetta allo stesso controllo esterno della Corte specializzata in diritti dell’uomo, come lo sono gli Stati membri.</p>
      <p sl="en">Per citare un esempio molto concreto, vi potrebbe essere una decisione della Commissione europea contro un’industria nell’ambito del diritto in materia di concorrenza che potrebbe essere impugnata direttamente dinanzi alla Corte di Strasburgo, oggi cosa difficile da fare. Come si è già sottolineato, vi saranno molti esempi tangibili, esempi che saranno di aiuto ai cittadini in quanto – aspetto del tutto nuovo – ora avranno una doppia garanzia. La Corte di giustizia europea di Lussemburgo giudicherà sulla base della carta dei diritti fondamentali che, per inciso, è vincolante per tutti gli Stati membri. Questo va detto chiaramente una volta per tutte.</p>
      <p sl="en">Non riesco a capire come un rappresentante eletto dai cittadini al quale sia stato conferito un mandato elettivo possa rimettere in discussione i diritti di quei cittadini. E’ meglio per i cittadini avere il doppio dei diritti anziché nessuno. Qui stiamo garantendo loro il doppio dei diritti, ed è questa la finalità dell’Europa. L’Europa si occupa di diritti per i cittadini europei e sono molto orgogliosa che questa Camera si batta per tali diritti. Sì, adesso avremo carte di diritti che renderanno i cittadini consapevoli del fatto che possono rivolgersi ai tribunali affinché i loro diritti siano considerati con la serietà che meritano.</p>
      <p sl="en">Domandarsi se ora saremo firmatari della convenzione per la salvaguardia dei diritti dell’uomo non è più una domanda pertinente poiché l’articolo 6 del trattato obbliga l’Unione ad aderire alla convenzione. Non credo pertanto che dovremmo discutere ulteriormente l’argomento in quanto tutto è già stabilito.</p>
      <p sl="en">Va inoltre rammentato che l’adesione lascerà la posizione dei singoli Stati membri nei confronti della convenzione completamente immutata fintantoché non entra in gioco il diritto comunitario. Così continuerà a essere. Il rapporto tra ogni singolo Stato e la convenzione resterà esattamente com’è. Vi saranno però ulteriori garanzie per quanto concerne il diritto comunitario.</p>
      <p sl="en">Ovviamente la questione del rischio di conflitto a livello di giurisprudenza va analizzato. Di fatto lo è già e sono grata al relatore per aver menzionato tale aspetto. Sinora abbiamo visto che si ipotizza che tali conflitti siano estremamente limitati perché la convenzione fa già parte delle norme che la Corte di giustizia di Lussemburgo tiene oggi presenti e la convenzione fungerà da standard minimo. La Commissione si aspetta che nei prossimi anni la giurisprudenza di Strasburgo e quella di Lussemburgo si sviluppino in maniera armonica convergendo.</p>
      <p sl="en">Passerei ora a questioni più specifiche.</p>
      <p sl="en">In merito alla risoluzione delle controversie, non si tratta di un argomento che riguarda la Corte europea dei diritti dell’uomo o la Corte di giustizia europea. Per il momento, è un argomento che riguarda il sistema britannico per la risoluzione delle controversie e ho già iniziato a discuterne con il governo britannico per vedere se sia possibile rivedere tale sistema che in effetti, in alcuni casi, per esempio in materia di libertà di stampa, può diventare molto pericoloso.</p>
      <p sl="en">A oggi il Parlamento europeo, sotto la guida dei suoi relatori, ha svolto un ottimo lavoro. Confido in tale istituzione affinché continui a partecipare a un processo che sicuramente sarà difficile e lungo, nel quale dovremo risolvere problemi tecnici, e i problemi tecnici possono di fatto politicizzarsi notevolmente. Confido dunque nel Parlamento affinché continui a partecipare a questo difficilissimo compito.</p>
      <p sl="en">Quanto alle relazioni tra il Parlamento europeo e l’Assemblea parlamentare del Consiglio d’Europa, lascio tutto nelle mani del Parlamento. Se avrete bisogno di aiuto, sarà pronta ad assistervi al riguardo, ma è una questione in merito alla quale spetta ai parlamentari vedere se riescono a trovare un terreno comune, e credo che non dovrebbe essere così difficile.</p>
      <p sl="en">Quanto alla Corte penale internazionale, il Parlamento ha già ricevuto il procuratore Moreno-Ocampo e il presidente della Corte Song. Penso che questo sia stato un segnale politico molto forte da parte del Parlamento europeo circa il fatto che il Parlamento sta considerando la questione dei diritti umani con estrema serietà, non soltanto in Europa, ma anche al di fuori.</p>
      <p sl="en">Riteniamo altresì che la conferenza di Kampala sia la conferenza internazionale più importante dedicata alla giustizia internazionale in un decennio. Dobbiamo fare in modo che assuma tutto il suo peso. Anche in questo caso confido nel Parlamento perché so che alcuni parlamentari parteciperanno e interverranno a Kampala.</p>
      <p sl="en">Sappiamo che l’Unione europea ha svolto e svolgerà un ruolo importante integrando gli esiti della conferenza nelle proprie politiche sulla giustizia internazionale e l’assistenza agli Stati terzi, nonché soprattutto in ogni negoziato che avrà luogo nei prossimi mesi e anni. In particolare, continueremo a sostenere lo sviluppo di capacità a livello nazionale per rafforzare le giurisdizioni nazionali e consentire loro di condurre indagini e procedimenti nazionali sui crimini previsti dallo Statuto di Roma in maniera credibile ed efficace.</p>
      <p sl="en">La nostra politica al riguardo resta immutata per quanto concerne la struttura e la portata, ma ora disponiamo di un nuovo strumento, il trattato di Lisbona, che ci consente di essere più coerenti ed efficaci nel nostro sostegno alla Corte. In linea con l’incoraggiamento del Parlamento espresso nella risoluzione e nel corso della discussione, l’Alto rappresentante/vicepresidente e i suoi servizi continueranno risolutamente a promuovere l’adesione universale allo Statuto di Roma. Lo faremo sistematicamente in tutte le nostre discussioni con i partner al di fuori dell’Europa.</p>
      <p sl="en">Sono state poste due domande molto specifiche alle quali vorrei brevemente rispondere.</p>
      <p sl="en">Nella prima domanda si chiedeva se un mandato di arresto spiccato contro il Presidente al-Bashir sia parte della soluzione o del problema. La Commissione lo vede chiaramente come parte di una soluzione a lungo termine perché il mandato di arresto dimostra che, con la creazione della Corte, la giustizia è diventata imminente. Di chiunque si tratti, anche se il soggetto in questione è un capo di Stato, e anche se tale mandato di arresto non dovesse essere immediatamente eseguito, non scomparirà perché la Corte penale internazionale è un tribunale permanente. Vi assicuro pertanto che l’Unione europea continuerà a esortare il Sudan a collaborare pienamente con la Corte.</p>
      <p sl="en">Per quanto concerne la presentazione o meno di emendamenti della Commissione alla riunione di Kampala, la risposta è “no” perché l’Unione in quanto tale non è firmataria. Saranno gli Stati membri a negoziare gli emendamenti. La Commissione svolgerà tuttavia un ruolo attivo nella valutazione che sarà condotta alla conferenza e contiamo pienamente sulla Presidenza spagnola affinché guidi le nazioni europee in maniera che in tale occasione la loro voce faccia una profonda differenza.</p>
    </intervention>
    <intervention id="2-428" speaker_id="97078" name="Ramón Jáuregui Atondo" is_mep="True" mode="spoken" role="relatore">
      <p sl="es">Signora Presidente, vorrei esprimere i miei ringraziamenti a tutti coloro che sono intervenuti perché per la stragrande maggioranza si sono espressi a favore in merito all’accordo di adesione che voteremo domani. Il consenso è stato infatti pressoché unanime.</p>
      <p sl="es">Vorrei in particolar modo ringraziare la signora Commissario Reding per averci concesso l’opportunità di continuare a lavorare insieme, poiché ci attendono negoziati estremamente complessi e credo che il Parlamento debba seguirli molto da vicino.</p>
      <p sl="es">Vorrei brevemente rispondere ad alcune domande e chiarire alcuni aspetti. L’adesione non è un gesto simbolico, onorevoli colleghi, ha una valenza giuridica. Alcuni si domandano perché aderire e quale valore aggiunto comporti l’adesione. Vi fornirò un esempio.</p>
      <p sl="es">Ipotizziamo che un concorso per l’assunzione di personale dell’Unione europea operi, per un motivo tecnico o senza motivo, una qualche discriminazione ai danni, per esempio, degli avvocati ungheresi. A quale sede dovrebbero rivolgersi gli avvocati ungheresi? Alla Corte di giustizia dell’Unione europea. Qual è il valore aggiunto dell’adesione? L’opportunità per questi avvocati di sporgere denuncia alla Corte europea dei diritti dell’uomo se il loro diritto all’uguaglianza non è stato riconosciuto dalla Corte di giustizia dell’Unione europea. E’ una nuova corte, una nuova opportunità di garantire i diritti umani fondamentali come, per esempio, il diritto all’uguaglianza. E’ dunque chiaro che tale evento non rappresenta un contributo simbolico, bensì un contributo giuridico.</p>
      <p sl="es">Vorrei chiarire due aspetti, onorevoli colleghi. I parlamentari hanno espresso l’auspicio che i negoziati non si limitino all’adesione alla convenzione europea per la salvaguardia dei diritti dell’uomo, ma riguardino anche l’integrazione dei protocolli che la convenzione negli anni ha costruito, specialmente quelli concernenti i diritti riconosciuti dalla carta dei diritti fondamentali, poiché ciò assicurerà l’equivalenza tra i due documenti.</p>
      <p sl="es">Infine, il Parlamento chiede anche l’adesione agli organi e alle autorità della convenzione e del Consiglio d’Europa, perché questo permetterà il riconoscimento del sistema universale di salvaguardia dei diritti umani, compresa la carta sociale europea di Torino.</p>
    </intervention>
    <intervention id="2-429" speaker_id="1941" is_mep="True" mode="spoken" role="Presidente">
      <p sl="unknown">Comunico di aver ricevuto una proposta di risoluzione a conclusione della discussione.</p>
      <p sl="unknown">La discussione congiunta è chiusa.</p>
      <p sl="unknown">La votazione si svolgerà mercoledì 19 maggio 2010.</p>
      <p sl="unknown">Dichiarazioni scritte (articolo 149)</p>
    </intervention>
    <intervention id="2-430" speaker_id="96702" name="Elena Oana Antonescu" is_mep="True" mode="written">
      <p sl="it">L’entrata in vigore del trattato di Lisbona crea il quadro giuridico per l’adesione alla convenzione europea per la salvaguardia dei diritti dell’uomo (CEDU), facendo dell’Unione il quarantottesimo firmatario della convenzione. L’adesione dell’Unione alla convenzione potenzierà il livello di salvaguardia stabilito dal trattato di Lisbona attraverso la carta dei diritti fondamentali, che ha forza giuridica vincolante.</p>
      <p sl="it">La Corte europea dei diritti dell’uomo di Strasburgo acquisirà l’autorità per esercitare un controllo giudiziario sugli atti delle istituzioni, degli organismi e delle agenzie comunitari, comprese le decisioni prese dalla Corte di giustizia europea, per quanto concerne il rispetto della convenzione, creando in tal modo un ulteriore livello di controllo giudiziario dei diritti fondamentali nell’Unione. A seguito dell’adesione dell’Unione, la convenzione assicurerà lo standard minimo di salvaguardia dei diritti umani e delle libertà fondamentali in Europa e sarà applicata su base obbligatoria, specialmente in situazioni in cui il livello di tutela garantito dall’Unione è inferiore a quello offerto nell’ambito della convenzione.</p>
      <p sl="it">Credo che sia gli Stati membri sia la Commissione dovranno predisporre riunioni informative che forniscano spiegazioni in merito alle implicazioni e agli effetti dell’adesione in maniera che i cittadini europei siano pienamente consapevoli del significato di tale processo.</p>
    </intervention>
    <intervention id="2-431" speaker_id="33997" name="Corina Creţu" is_mep="True" mode="written">
      <p sl="it">L’adesione dell’Unione europea alla convenzione europea per la salvaguardia dei diritti dell’uomo e delle libertà fondamentali è un passo logico dopo l’entrata in vigore del trattato di Lisbona e approfondisce ulteriormente l’integrazione e la creazione di uno spazio politico comune. L’adesione dell’Unione alla convenzione assicurerà maggiore coerenza tra l’Unione europea e i paesi che appartengono al Consiglio d’Europa e il sistema paneuropeo che ha istituito nel campo dei diritti umani.</p>
      <p sl="it">A mio parere, il maggiore beneficio dell’adesione alla convenzione consiste nel fatto che garantirà protezione ai cittadini per le azioni dell’Unione, tutela analoga a quella di cui godono per le azioni di tutti gli Stati membri. Si tratta di uno sviluppo sostanziale, poiché gli Stati membri hanno delegato importanti poteri all’Unione. E’ logico avere la possibilità di ricorrere alla Corte europea dei diritti dell’uomo per decisioni prese dall’Unione nel suo complesso. Poiché parliamo di cittadinanza europea, dobbiamo anche attribuire a tale nozione un contenuto specifico, che include l’offerta di questa possibilità.</p>
      <p sl="it">Spero che tale ulteriore strumento messo a disposizione dei cittadini europei sia facilmente accessibile e, in particolare, che la decisione di aderire a tale convenzione contribuisca a creare nell’Unione europea un quadro più coerente per i diritti umani.</p>
    </intervention>
    <intervention id="2-432" speaker_id="28377" name="Lidia Joanna Geringer de Oedenberg" is_mep="True" mode="written">
      <p sl="it">In relazione agli imminenti negoziati sull’adesione dell’Unione europea alla convenzione europea per la salvaguardia dei diritti dell’uomo e delle libertà fondamentali, vorrei richiamare l’attenzione sulla questione delle relazioni esterne. Questo è un ambito sul quale l’adesione dell’Unione alla convenzione inciderà particolarmente. Perché? In primo luogo, mi permetto di ricordare che nel quadro del trattato di Lisbona la Corte di giustizia europea ha una competenza molto limitata nel campo della politica estera. L’adesione alla convenzione in parte ovvierà a tali limiti garantendo una supervisione giudiziaria esterna di tutti gli aspetti dell’attività dell’Unione. La Corte dei diritti dell’uomo di Strasburgo acquisirà il diritto di valutare come l’Unione osserva i diritti fondamentali in tutti gli ambiti della sua attività, per cui anche nel campo della politica estera. In secondo luogo, non è necessario rammentare quanto spesso riemerge la discussione sulla necessità di rispettare i diritti umani nelle relazioni dell’Unione con paesi terzi, anche nel consesso del Parlamento europeo. L’adesione alla convenzione conferirà pertanto all’Unione credibilità nel dialogo sui diritti umani con i paesi terzi. Non vi è dubbio che assoggettandosi alla supervisione della Corte dei diritti dell’uomo di Strasburgo l’Unione ha l’opportunità di rafforzare la dimensione dei diritti umani nella sicurezza e nella politica estera, promuovendo in tal modo più efficacemente l’idea dei diritti umani nel mondo poiché l’Unione affronta seriamente i propri obblighi in tale ambito. Speriamo che sia così.</p>
    </intervention>
    <intervention id="2-882" speaker_id="96771" name="Jarosław Kalinowski" is_mep="True" mode="written">
      <p sl="it">L’adesione dell’Unione europea alla convenzione per la salvaguardia dei diritti dell’uomo e delle libertà fondamentali è indubbiamente un passo nella giusta direzione lungo il cammino per garantire privilegi equi e paritari. Dobbiamo assicurarci che tali principi siano sostenuti in tutti gli Stati membri, il che migliorerà anche la coesione legislativa tra l’Unione e i paesi del Consiglio d’Europa, oltre a incrementare il numero di istituzioni a cui i cittadini possono ricorrere in caso di violazione dei loro diritti. Si rafforzerà altresì il significato e la credibilità di numerose iniziative del Parlamento europeo nel campo della salvaguardia delle libertà fondamentali, che sono diritto di ogni individuo. Non dimentichiamo però che prima di sostenere i diritti dei cittadini di paesi terzi, l’Unione dovrebbe preoccuparsi che tali diritti non siano violati negli Stati membri.</p>
    </intervention>
    <intervention id="2-433" speaker_id="96999" name="Alexander Mirsky" is_mep="True" mode="written">
      <p sl="it">Esiste un paese nell’Unione europea in cui, per quasi 20 anni, i diritti umani e le libertà fondamentali quasi del 20 per cento della popolazione sono stati violati. Nonostante ciò, nel 2003 la Lettonia è stata accolta nell’Unione europea. All’epoca dei negoziati di adesione della Lettonia, il governo lettone ha promesso all’allora Commissario responsabile dell’allargamento dell’Unione, Günther Verheugen, che il problema dei non cittadini sarebbe stato risolto, ma a oggi, malgrado le promesse, la questione è tuttora irrisolta. Di conseguenza, vi sono circa 340 000 non cittadini che vivono nel territorio dell’Unione. In Lettonia sono cittadini di seconda categoria ai quali non è consentito lavorare nel settore pubblico né ricoprire cariche ufficiali, anche nelle circoscrizioni in cui più del 60 per cento della popolazione è rappresentato da non cittadini. Esiste una città in Lettonia, Daugavpils, dove più del 90 per cento della popolazione è russofona. Nonostante ciò, l’uso del russo come lingua ufficiale nella città è vietato e il 30 per cento della popolazione non ha diritto di voto alle elezioni locali. I consiglieri locali eletti in una città russofona non possono usare la propria madrelingua nelle riunioni. Per quanto possa sembrare paradossale, a oggi, la Commissione non ha trovato né le necessarie argomentazioni né il tempo per esercitare pressioni sul governo lettone affinché ponga fine a questa discriminazione per motivi linguistici. E’ essenziale costituire un gruppo di lavoro per approfondire la situazione in Lettonia senza ulteriori indugi, altrimenti non vedo perché l’Unione debba sottoscrivere la convenzione europea per la salvaguardia dei diritti dell’uomo e delle libertà fondamentali. Dobbiamo rendere noto con chiarezza e senza ambiguità che esiste un paese nell’Unione europea in cui i diritti di più del 25 per cento della popolazione sono stati cinicamente violati per anni.</p>
    </intervention>
    <intervention id="2-881" speaker_id="96773" name="Rafał Trzaskowski" is_mep="True" mode="written">
      <p sl="it">Quando parliamo di adesione dell’Unione europea alla convenzione europea per la salvaguardia dei diritti dell’uomo, parliamo di un lavoro in corso da 10 anni e di molti timori riguardanti, tra l’altro, la concorrenza tra la Corte di giustizia e la Corte europea dei diritti dell’uomo. Questo sicuramente creerà problemi per quanto concerne la giurisdizione e l’autonomia della Corte di giustizia. Penso tuttavia che ciò che abbiamo conseguito dopo questi 10 anni può significare la complementarietà dei due sistemi, per cui forse dovremmo prendere le distanze da tale approccio gerarchico. La Corte di giustizia segue da tempo l’operato della Corte dei diritti dell’uomo di Strasburgo e viceversa. I due sistemi coesistono e non vi è concorrenza tra loro; probabilmente i timori sono dunque ingiustificati. Abbiamo bisogno dell’adesione alla convenzione per ragioni simboliche, ma soprattutto ne abbiamo bisogno perché la convenzione integrerà il sistema di salvaguardia dei diritti umani nell’Unione europea e gli conferirà maggiore credibilità agli occhi dei suoi cittadini perché si potranno tutelare dall’Unione europea e dalle sue istituzioni, quindi non solo dagli Stati membri come è avvenuto sinora. Dovremmo pertanto rallegrarci per il fatto che il sistema sarà rafforzato. Ci occorre nondimeno una certa lealtà in modo da non compromettere la credibilità del sistema. Per questo proponiamo che gli Stati membri non si possano perseguire l’un l’altro per questioni riguardanti il diritto comunitario avvalendosi delle possibilità offerte dalla convenzione.</p>
    </intervention>
  </section>
  <section id="creitem33" title="14. Piano d'azione di Stoccolma (discussione)">
    <intervention id="2-435" speaker_id="1941" is_mep="True" mode="spoken" role="Presidente">
      <p sl="unknown">L'ordine del giorno reca le dichiarazioni del Consiglio e della Commissione sul piano d'azione di Stoccolma.</p>
      <p sl="unknown">Il dibattito precedente è stato molto interessante, però siamo andati oltre i tempi stabiliti, quindi io prego tutti coloro che interverranno di attenersi strettamente ai tempi.</p>
    </intervention>
    <intervention id="2-436" speaker_id="photo_generic" name="Diego López Garrido" is_mep="True" mode="spoken">
      <p sl="es">Presidente in carica del Consiglio. – Signora Presidente, lo spazio europeo di libertà, sicurezza e giustizia è uno dei massimi conseguimenti dell’Unione europea, uno dei più grandi progressi compiuti nella cooperazione tra Stati membri, nella cooperazione civile, nella cooperazione penale e nella sicurezza interna. E’ uno dei risultati più importanti del progetto europeo e uno degli esiti che più si è avvicinato al raggiungimento di ciò che l’Unione europea non riesce mai a ottenere, un rapporto con il pubblico.</p>
      <p sl="es">E’ sicuramente questo aspetto delle politiche dell’Unione che i suoi cittadini ritengono aggiunga il maggiore valore agli aspetti più importanti della loro vita quotidiana, nel godere delle loro libertà, per esempio la sicurezza. Questo è indubbiamente uno dei massimi conseguimenti nel campo della libertà, della sicurezza e della giustizia.</p>
      <p sl="es">Vi sono state persino alcune decisioni adottate dal Consiglio in tale ambito prima del trattato di Lisbona, quando era praticamente intergovernativo, che riguardano il tema oggi in discussione: l’indagine di crimini di genocidio, crimini contro l’umanità e crimini di guerra a livello nazionale.</p>
      <p sl="es">Per esempio, le decisioni del Consiglio del 13 giugno 2002 e dell’8 maggio 2003 hanno offerto la possibilità agli Stati membri di cooperare a livello intergovernativo, nazionale per perseguire tali the crimini che fortunatamente, e tutti ricordiamo il caso del generale Pinochet, sono persino parte della legislazione in alcuni Stati membri.</p>
      <p sl="es">La Spagna, per citare un esempio, ha quella che si definisce giustizia universale, per cui crimini gravi, pur commessi al di fuori di un paese, possono esservi eventualmente processati, anche se ciò significa andare oltre il principio consacrato della territorialità del diritto penale. A tale principio hanno di fatto rinunciato alcuni Stati in cui i crimini particolarmente intollerabili e profondamente lesivi della stessa dignità dell’umanità possono essere perseguiti anche al di fuori del territorio in cui sono commessi.</p>
      <p sl="es">Un aspetto di tale spazio di libertà, sicurezza e giustizia è quanto è stato chiamato “programma di Stoccolma”, in un momento in cui il trattato di Lisbona sta già aprendo tale ambito non soltanto alla sfera intergovernativa, ma anche alla sfera prettamente e chiaramente comunitaria. E’ evidentemente specifico del metodo comunitario e pertanto conferisce a Parlamento e Corte di giustizia ruoli di guida che prima non avevano.</p>
      <p sl="es">Il programma di Stoccolma è estremamente importante. Per questo ne accogliamo con favore l’adozione da parte del Consiglio nel dicembre 2009 e successivamente da parte del Consiglio europeo. E’ un programma che delinea un piano di lavoro chiaro per l’Unione europea e i suoi Stati membri ponendo gli interessi e le esigenze dei cittadini al centro delle sue priorità per i prossimi anni.</p>
      <p sl="es">E’ dunque un programma molto importante. Il programma istituisce, e se mi consentite farò ancora riferimento alla discussione precedente, l’obbligo per gli Stati membri di collaborare con la Corte penale internazionale nel perseguimento di crimini di genocidio e crimini contro l’umanità in maniera che non restino impuniti. Questo fa parte del programma di Stoccolma adottato alla fine dello scorso anno sotto la Presidenza svedese.</p>
      <p sl="es">Stiamo quindi parlando di un programma di grande rilevanza, che deve essere attuato e definito nel dettaglio. Al riguardo, riconosciamo l’importanza della comunicazione dal titolo “Creare uno spazio di libertà, sicurezza e giustizia per i cittadini europei Piano d'azione per l'attuazione del programma di Stoccolma” in cui si presentano iniziative per contribuire all’attuazione del programma.</p>
      <p sl="es">Il programma di Stoccolma ci consente di partire dai conseguimenti precedenti per far fronte a nuove sfide cogliendo le nuove opportunità offerte dal trattato di Lisbona. E’ una nuova era. Istituzionalmente parlando è forse in misura ancora maggiore una vera e propria rivoluzione, se mi consentite di esprimermi così enfaticamente, perché proprio di vera rivoluzione giuridica e istituzionale si tratta per uno spazio di libertà, sicurezza e giustizia che prima rientrava interamente nella sfera intergovernativa, mentre ora chiaramente si sposta nella sfera comunitaria, un processo che inizialmente assume forma nell’importante programma di Stoccolma. Il Consiglio riconosce l’importanza che il Parlamento riveste in quanto colegislatore rispetto alla maggior parte delle misure che adotteremo nel prossimo quinquennio.</p>
    </intervention>
    <intervention id="2-437" speaker_id="photo_generic" name="Viviane Reding" is_mep="True" mode="spoken">
      <p sl="en">vicepresidente della Commissione. – Signora Presidente, onorevoli parlamentari, sono certa che già lo conoscete, ma vorrei rapidamente esporvi il piano di azione della Commissione intitolato “Creare uno spazio di libertà, sicurezza e giustizia per i cittadini europei Piano d'azione per l'attuazione del programma di Stoccolma”, piano di azione per l’attuazione del programma di Stoccolma. Tale piano è una guida per adottare provvedimenti molto concreti nei prossimi cinque anni.</p>
      <p sl="en">Innanzi tutto vorrei fare però un passo indietro: gli avvenimenti delle ultime settimane e degli ultimi mesi ci hanno dimostrato che esiste un senso di urgenza condiviso di confrontarsi con la situazione economica e sociale europea, nonché l’aspettativa molto chiara dei nostri cittadini che l’Unione agisca rapidamente e risolutamente. Certo ricorderete l’adozione del programma di lavoro della Commissione alla fine di marzo, il cui contenuto dimostrava che la Commissione non soltanto ha l’intenzione di agire, ma sta già agendo. Il programma si concentrava, tra l’altro, sulla necessità che l’Unione costruisse un’agenda dei cittadini ponendoli al centro dell’azione europea. Il piano di azione nel campo della giustizia e degli affari interni è la prima iniziativa strategica della nuova Commissione per rendere concreto tale programma di lavoro e segue molto da vicino i mandati, nonché la filosofia più ampia, del programma di Stoccolma, tenuto conto delle proposte e dei suggerimenti del Parlamento.</p>
      <p sl="en">La sfida posta dalla volontà di garantire il rispetto dei diritti e delle libertà fondamentali integrando e garantendo nel contempo la sicurezza in Europa è affrontata in tale ambito in una maniera che giudichiamo completa. La serie di iniziative descritte sono una roadmap per un’Europa libera e sicura. Pensiamo che non si possa scindere la libertà dalla sicurezza: sono due facce della stessa medaglia; riguardano ambedue i cittadini e questo è un modo per far conoscere loro meglio l’Europa.</p>
      <p sl="en">Il piano di azione ci guiderà per realizzare una serie ambiziosa di misure molto concrete in un campo in cui il valore aggiunto dell’Europa sarà molto visibile per i nostri cittadini. E’ inoltre un potente messaggio che ribadisce ciò che abbiamo discusso prima, ossia che il trattato di Lisbona e la carta europea dei diritti fondamentali sono azioni per i cittadini. Poiché tutte queste azioni sono intercorrelate, indispensabili e coerenti con la portata dell’ambizione che abbiamo espresso nel trattato di Lisbona e nella carta dei diritti fondamentali, dobbiamo conseguire tale esito ambizioso quanto prima, in linea con le aspettative dei cittadini.</p>
      <p sl="en">Anche per questo il Parlamento non dovrebbe interpretare tale piano di azione come se fosse scolpito nella pietra; possono accadere eventi imprevisti e se dovessero succedere la Commissione sicuramente si avvarrà del proprio diritto di iniziativa per contribuire a risolvere i problemi. E’ questo il motivo per il quale abbiamo intenzione, e sarà importante per il Parlamento, di presentare una revisione a medio termine dell’attuazione del programma di Stoccolma nel 2012 al fine di garantire che il programma resti in linea con gli sviluppi europei e globali.</p>
      <p sl="en">Nondimeno, come ha già ribadito il Presidente in carica del Consiglio, questo piano di azione non riguarda soltanto ciò che la Commissione europea proporrà. Riguarda anche molto ciò che gli Stati membri faranno, ossia come gli Stati membri assumeranno iniziative nel caso in cui entri in gioco la sussidiarietà, come attueranno le decisioni dell’Unione europea nel loro diritto nazionale e come collaboreranno con gli altri Stati membri.</p>
      <p sl="en">Pertanto, alla fine tale piano di azione sarà una storia di successi soltanto se tutte le istituzioni svolgeranno il proprio ruolo e confido nel fatto che il Parlamento ci aiuti ad avanzare rapidamente lungo la giusta via.</p>
    </intervention>
    <intervention id="2-438" speaker_id="96674" name="Anna Maria Corazza Bildt" is_mep="True" mode="spoken">
      <p sl="en">a nome del gruppo PPE. – Signora Presidente, in primo luogo vorrei complimentarmi con la Commissione per la sua tempestiva presentazione di un piano di azione molto concreto per conferire poteri ai cittadini europei. Sono stata molto attiva nelle discussioni in Parlamento perché realmente credo che il programma di Stoccolma sia la maniera migliore per promuovere un’Europa incentrata sui cittadini: un’Europa per i cittadini, con la gente.</p>
      <p sl="en">Invito pertanto la Commissione ad aderire alla visione del programma di Stoccolma nel presentare le proposte specifiche per il prossimo quinquennio. Il programma adottato rappresenta un reale equilibrio tra la volontà di garantire sicurezza ai cittadini e quella di rispettarne diritti, libertà e integrità rafforzandone la cittadinanza.</p>
      <p sl="en">In merito al piano di azione accolgo con particolare favore le misure presentate di recente per combattere il traffico di esseri umani e l’abuso dei minori, nonché rafforzare la protezione dei minori non accompagnati, giusto per citare qualche esempio. Apprezzo inoltre il fatto che il piano di azione include una strategia per combattere la mutilazione genitale femminile, la violenza in ambito domestico e la violenza contro le donne. Nondimeno avrei voluto che fosse stato possibile presentare la proposta prima del previsto, signora Commissario.</p>
      <p sl="en">Dobbiamo inoltre incoraggiare la partecipazione dei cittadini durante il processo e garantire la trasparenza del processo decisionale e la consultabilità dei documenti. Spero che le misure saranno esposte in maniera facilmente comprensibile.</p>
      <p sl="en">Per concludere, confido nella possibilità di continuare a collaborare con i colleghi in Parlamento, nonché con la Commissione e il Consiglio, per creare veramente uno spazio di libertà, sicurezza e giustizia, trasformandolo in una realtà tangibile.</p>
    </intervention>
    <intervention id="2-439" speaker_id="96832" name="Kinga Göncz" is_mep="True" mode="spoken">
      <p sl="hu">a nome del gruppo S&amp;D. – Signora Presidente, vorrei formulare alcune osservazioni generali e altre specifiche in merito al piano. Ovviamente riteniamo che il programma di Stoccolma sia estremamente importante. Proprio per questo il piano di azione è stato per qualche verso deludente, in quanto le sue ambizioni non specchiano realmente l’importanza che il Parlamento gli ha attribuito o l’entità della maggioranza con la quale ha votato gli emendamenti su diversi argomenti. Vediamo che i punti più importanti, o perlomeno molti punti importanti, del piano sono stati rinviati al 2013-2014 e rispetto a quest’anno già si osserva un certo ritardo. Pare un problema generale anche il fatto che la cooperazione tra Commissione e Parlamento per quanto concerne i trattati internazionali non sia stata ancora chiarita. Sebbene il riscontro sia notevolmente migliorato, come quello sui negoziati SWIFT e TFTP con gli Stati Uniti, vi sono ancora alcuni punti da chiarire.</p>
      <p sl="hu">Mi piacerebbe esporre alcune proposte concrete: ci rammarichiamo per la mancanza dell’istigazione all’odio nel progetto di legislazione. Soltanto le relazioni e la decisione quadro concernente l’attuazione figurano tra i piani. Analogamente, l’obbligo di mettere a disposizione informazioni sui diritti umani non è sufficientemente categorico. Sappiamo che l’attuazione è legata al grado in cui i cittadini sono consapevoli dei propri diritti. In merito all’immigrazione, vorrei rammentare che la cooperazione è iniziata, ma non pare abbastanza ambiziosa. Sussistono altri due problemi importanti. Il primo riguarda la reciprocità sui visti, ambito nel quale occorrono nuove soluzioni efficaci sia in ragione della reintroduzione dell’obbligo di visto sia a causa delle disparità. Il secondo riguarda invece la libera circolazione dei lavoratori, campo nel quale è importante porre fine alla discriminazione che continua a esistere ai danni dei nuovi Stati membri.</p>
    </intervention>
    <intervention id="2-440" speaker_id="39713" name="Renate Weber" is_mep="True" mode="spoken">
      <p sl="en">a nome del gruppo ALDE. – Signora Presidente, il programma di Stoccolma è indubbiamente ambizioso, ma dobbiamo ancora adottare un piano di azione che lo attui nella maniera più efficiente. Efficienza non soltanto significa un calendario appropriato, bensì si riferisce anche al contenuto della legislazione che adotteremo negli anni a venire e alle istituzioni delle quali in futuro ci avvarremo.</p>
      <p sl="en">Se vogliamo che l’Unione sia più coerente, dobbiamo agire per ottenere un livello di fiducia e mutuo riconoscimento nel campo giudiziario o sulla cooperazione di polizia, sulla falsariga del principio che ha presieduto alla creazione del mercato unico dell’Unione. Per conseguire tale obiettivo, dobbiamo modificare la visione delle nostre tradizioni giuridiche, che non dovrebbero più essere percepite, sfruttate o utilizzate in modo improprio per impedirci di avere standard minimi, specialmente nel campo del diritto penale.</p>
      <p sl="en">I nostri cittadini chiedono e meritano una protezione migliore dal terrorismo e dalla criminalità organizzata e transfrontaliera. E’ nostro dovere garantire tale protezione, ma è necessario farlo rispettando pienamente nel contempo non soltanto i diritti delle vittime, bensì anche quelli dei convenuti. Per questo occorre applicare a tutti gli Stati membri standard procedurali minimi e se dovremo essere audaci per raggiungere tale obiettivo, lo saremo. Saremo audaci nel conferire a Eurojust più poteri o nel proteggere i dati dei nostri cittadini o nel regolamentare il pacchetto sull’asilo.</p>
      <p sl="en">Il mio gruppo politico è deciso a collaborare costruttivamente con la Commissione e con il Consiglio e, nel contempo, a lottare risolutamente per la salvaguardia dei diritti umani.</p>
    </intervention>
    <intervention id="2-441" speaker_id="96815" name="Judith Sargentini" is_mep="True" mode="spoken">
      <p sl="en">a nome del gruppo Verts/ALE. – Signora Presidente, ascoltando la signora Commissario e il Presidente in carica del Consiglio mi sono venute in mente alcune domande.</p>
      <p sl="en">Siamo quasi giunti al termine della Presidenza spagnola. Mancano cinque settimane. All’inizio la Presidenza ha esposto grandi idee sull’asilo, la migrazione, la direttiva antidiscriminazione e l’emancipazione delle donne, ma devo dire che, rimanendo solo cinque settimane, mi chiedo dove siano proposte e risultati concreti.</p>
      <p sl="en">Commissione e Parlamento hanno fatto il proprio lavoro sull’asilo e la migrazione, e sinceramente ci aspettiamo che il Consiglio agisca. Non sono soltanto i singoli Stati membri a dover attuare le proprie leggi, come ha affermato la signora Commissario. E’ il Consiglio a dover proporre idee su Dublino, la direttiva in materia di accoglienza, il sistema Eurodac e la direttiva concernente le qualifiche. Stiamo ansiosamente aspettando che agisca.</p>
      <p sl="en">La direttiva antidiscriminazione è un testo che la plenaria ha votato e che i verdi realmente attendono. Rivolgendomi alla Commissione su tale tema, parità e antidiscriminazione sono ovviamente principi basilari del programma di Stoccolma, ma perché la Commissione non ha scelto di rendere prioritaria la regolamentazione del trattamento delle coppie omosessuali nel piano di azione? Si è detto che i cittadini sarebbero stati posti al centro dell’azione. Regolamentare il trattamento delle coppie omosessuali significa farlo. Potreste darmi una spiegazione del motivo?</p>
      <p sl="en">Per quanto concerne Europol, nel periodo pre-Lisbona Europol era soggetto a un minimo di supervisione da parte del Parlamento, e così è ancora, sebbene ora sia entrato in vigore il trattato di Lisbona. Per esempio, la competenza per intavolare negoziati in tema di accordi di cooperazione con paesi terzi si basa su decisioni del Consiglio che risalgono a un paio di anni fa. Si dice che Europol ora stia discutendo un trattato con Israele e chi sa con quali altri paesi si stanno stabilendo contatti per sottoscrivere un testo. Il trattato di Lisbona conferisce al Parlamento un nuovo ruolo e vorrei che la Commissione agisse nel rispetto di tale funzione.</p>
    </intervention>
    <intervention id="2-442" speaker_id="97198" name="Mara Bizzotto" is_mep="True" mode="spoken">
      <p sl="it">a nome del gruppo EFD . – Signora Presidente, onorevoli colleghi, centosettanta provvedimenti in cinque anni, numeri troppo ambiziosi per un programma privo di una vera connotazione, specie su alcuni temi.</p>
      <p sl="it">Sull'immigrazione il programma, al di là dei documenti ufficiali, mostra una debolezza imbarazzante: a cosa serve promettere di rafforzare organismi e agenzie se poi manca una strategia politica? Una strategia davvero utile che deve basarsi su alcuni punti fermi: lotta all'immigrazione clandestina lungo la frontiera sud, condivisione tra tutti gli Stati europei degli oneri a contrasto della clandestinità, politica di accordi con paesi terzi, soprattutto il riconoscimento che l'immigrazione nel momento della crisi non è una risorsa.</p>
      <p sl="it">Dalla homepage del Parlamento leggiamo che più del 20% dei giovani in Europa è senza lavoro. In un continente con venticinque milioni di disoccupati la Commissaria agli Affari interni dice che la questione dell'immigrazione deve essere basata sulla solidarietà. Bisogna invece ragionare con concretezza e realismo: oggi la priorità è dare lavoro ai nostri cittadini! Tutto il resto è retorica buonista che non aiuta né l'integrazione degli immigrati né tantomeno la nostra gente.</p>
    </intervention>
    <intervention id="2-443" speaker_id="28397" name="Agustín Díaz de Mera García Consuegra" is_mep="True" mode="spoken">
      <p sl="es">Signora Presidente, parliamo di più di 360 azioni in cinque anni. Dal mio punto di vista, si sarebbe dovuto dedicare più tempo alla presentazione del piano di azione in Parlamento affinché i deputati avessero l’opportunità di discutere e, aspetto ancora più importante, modificare le proposte.</p>
      <p sl="es">Facciamo alcuni esempi: lotta alla radicalizzazione; controllo del finanziamento del terrorismo e possibilità di creare un programma europeo di controllo delle transazioni finanziarie dei terroristi (TFTP); coordinamento tra centro di situazione dell’UE (SitCen), Europol ed Eurojust nella lotta al terrorismo e alla criminalità organizzata; lotta all’uso di Internet a fini terroristici; modifica del regolamento concernente Frontex; sostenibilità della creazione di un sistema europeo di guardie di frontiera. Oltre a questo, è stato detto molto di più. Questi sono argomenti estremamente importanti che avrebbero meritato un formato parlamentare diverso.</p>
      <p sl="es">Va altresì osservato che per quanto concerne la tutela delle vittime della criminalità il piano propone soltanto una misura: la creazione di uno strumento globale per la tutela delle vittime, che includerà le vittime del terrorismo. Credo, e sarebbe stato un emendamento che non ho potuto presentare per motivi procedurali, che la creazione di uno strumento speciale per tutelare le vittime del terrorismo sia una priorità imprescindibile dell’Unione europea. Sottolineo ovviamente che questo è il mio punto di vista.</p>
      <p sl="es">Per concludere, signora Commissario, in relazione a Europol vorrei sapere perché entro il 2013 si sostituirà a una decisione del Consiglio un regolamento per Europol.</p>
    </intervention>
    <intervention id="2-444" speaker_id="23868" name="Monika Flašíková Beňová" is_mep="True" mode="spoken">
      <p sl="sk">Signora Presidente, vi sono molti aspetti contenuti nel piano di azione del programma di Stoccolma di cui vorrei parlare. Poiché dobbiamo procedere, citerei gli ambiti problematici.</p>
      <p sl="sk">Ritengo senza ombra di dubbio che il sistema comune di asilo dell’Unione sia un ambito problematico, del quale abbiamo discusso insieme perlomeno varie volte in questa sede. Da un lato la Commissione parla della necessità che i migranti o gli immigranti legali possano integrarsi perfettamente nel sistema comune; dall’altro il piano di azione dà prova di scarsissima ambizione in tal senso.</p>
      <p sl="sk">Analogamente, pare che non possiamo aspettarci una proposta per l’elaborazione unificata delle domande di asilo fino al 2014, per cui neanche il mutuo riconoscimento dei diritti dei profughi tra Stati membri dell’Unione. I vostri progetti sono nondimeno abbastanza concreti per quanto concerne la limitazione dell’afflusso e della circolazione degli immigranti o dei migranti, per esempio i lavoratori stagionali.</p>
      <p sl="sk">Pertanto, per non dilungarmi, non è in vista un sistema comune di asilo progressivo ed equo, e il piano descrive misure alquanto repressive.</p>
      <p sl="sk">Vorrei citare perlomeno altri due aspetti. Il primo riguarda il fatto, ahimè triste, che persino nelle parole della Commissione il progresso verso il mutuo riconoscimento delle coppie omosessuali dichiarate in un quadro comunitario non è prioritario e le implicazioni di ciò mi preoccupano realmente.</p>
      <p sl="sk">Il secondo, e qui concludo, riguarda i diritti delle società. Il piano di azione di Stoccolma fa spesso riferimento ai cittadini e ai loro diritti, ma sottolinea chiaramente la libertà delle imprese senza sufficienti regolamentazioni, il che è quantomeno sorprendente, specialmente nel contesto dell’attuale crisi economica e finanziaria.</p>
    </intervention>
    <intervention id="2-445" speaker_id="4529" name="Sarah Ludford" is_mep="True" mode="spoken">
      <p sl="en">Signora Presidente, a mio parere la parte migliore del piano di azione è l’elenco di cinque misure concrete in materia di diritti dell’individuo nei procedimenti penali, comprendente la roadmap avallata dal programma di Stoccolma.</p>
      <p sl="en">Parlo in veste di relatrice per la prima di tali misure sull’interpretazione e la traduzione per i convenuti, tema sul quale, sono lieta di dirlo, ho raggiunto un accordo provvisorio con la Presidenza spagnola proprio questa mattina e spero che le nostre rispettive istituzioni sottoscrivano tale risultato.</p>
      <p sl="en">Ringrazio la signora Commissario Reding per il suo manifesto sostegno, visto che abbiamo attinto a piene mani della proposta della Commissione e i suoi rappresentanti hanno dato un notevole apporto, per cui le formulo i miei personali ringraziamenti in questa sede.</p>
      <p sl="en">Finalmente, seppure con un decennio di ritardo, stiamo costruendo la fiducia reciproca necessaria per il mutuo riconoscimento. Il mio appoggio al mandato di arresto europeo deriva dal mio scoramento, per non dire dalla mia rabbia, per alcuni errori della giustizia e il modo in cui attualmente opera, come nei casi di Gary Mann e Andrew Symeou, nei quali sono coinvolta. Se queste misure fossero state introdotte dieci anni fa, credo che tali errori giudiziari non sarebbero stati commessi.</p>
    </intervention>
    <intervention id="2-446" speaker_id="28120" name="Simon Busuttil" is_mep="True" mode="spoken">
      <p sl="mt">Signora Presidente, concordo con quanti dicono che il mercato comune europeo, il mercato unico, è probabilmente il più grande progetto che l’Unione europea abbia intrapreso. Credo che il progetto oggi in discussione, che favorisce i cittadini europei, sia il più grande compito successivo che l’Unione europea è chiamata ad assolvere. E’ interessante che il mercato unico sia nato nel 1992, lo stesso hanno in cui abbiamo adottato il trattato di Maastricht con cui si è introdotto il concetto di cittadinanza europea.</p>
      <p sl="mt">Con tale piano di azione, ora stiamo creando uno spazio entro il quale tale cittadinanza europea potrà essere esercitata. Ciò può avvenire in diversi ambiti: diritti umani, diritti civili, accesso alla giustizia e diritto alla libertà di circolazione nell’Unione europea. L’Unione europea può inoltre fungere da esempio in diversi campi, segnatamente traffico di esseri umani, lotta alla pedofilia, diritti dell’infanzia, criminalità informatica e, ovviamente, questioni legate all’immigrazione e all’asilo.</p>
      <p sl="mt">Ritengo nondimeno che tale progetto richieda tre elementi: in primo luogo, un avallo politico che gli conferisca importanza e significato per i nostri cittadini; in secondo luogo, rispetto del principio della sussidiarietà perché vi sono alcuni ambiti importanti nei quali non si può rinunciare all’esercizio di tale diritto; in terzo luogo, i tempi, che il piano di azione deve rispettare, altrimenti sarà tutto inutile.</p>
    </intervention>
    <intervention id="2-447" speaker_id="96812" name="Juan Fernando López Aguilar" is_mep="True" mode="spoken">
      <p sl="es">Signora Presidente, in veste di presidente della commissione per le libertà civili, la giustizia e gli affari interni, sono stato coautore della risoluzione adottata sul programma di Stoccolma in novembre, unitamente ai colleghi Casini e Berlinguer. Vorrei sottolineare che, come ho detto all’epoca, il programma di Stoccolma non avrebbe semplificato la vita del Parlamento nel campo della libertà, della sicurezza e della giustizia. Al contrario, l’avrebbe resa decisamente più difficile.</p>
      <p sl="es">Desidero sottolineare in questa sede che alcuni requisiti contenuti nella risoluzione adottata non si riflettono nel piano di azione proposto dalla Commissione, poiché non vi sono chiaramente contemplati. Pertanto, essendo consapevole dei limiti della discussione e dell’intervento parlamentare in merito al piano di azione, vorrei rammentare che i paragrafi da 148 a 150 della risoluzione parlamentare contenevano alcune indicazioni precise in merito ad aspetti estremamente importanti.</p>
      <p sl="es">Molti di questi sono stati citati, dalla tutela delle vittime alle istituzioni e alle agenzie legate a Schengen, Europol, Eurojust, Frontex e all’Ufficio europeo di sostegno per l’asilo con i suoi nuovi imminenti regolamenti, ma vi erano anche alcune disposizioni su problemi sostanziali e fondamentali, come la protezione dei dati e la clausola sulla lotta alla discriminazione. L’interdipendenza tra protezione dei dati e sicurezza è stata certamente dibattuta in Parlamento, in particolare durante la discussione sul programma di controllo delle transazioni finanziarie dei terroristi (TFTP), e la discussione ha messo in luce la necessità che l’Europa si impegni direttamente nella ricerca di un giusto equilibrio tra sicurezza e privacy.</p>
      <p sl="es">Ciò che realmente conta, però, è che la Commissione ora dispone di cinque anni per attuare tutti i collegamenti contenuti nel piano di azione per il programma di Stoccolma. Mi rivolgo dunque alla Commissione affinché collabori strettamente con il Parlamento per tener conto di tutti gli impegni derivanti dai paragrafi 148 e 150 della risoluzione ricordando che se non opera diligentemente e di concerto con il Parlamento, quest’ultimo sarà vigile e formulerà proposte. Il Parlamento collaborerà inoltre con il Consiglio, il quale è in grado di adottare iniziative che potrebbero meritare di essere considerate e discusse in tale sede.</p>
    </intervention>
    <intervention id="2-448" speaker_id="28208" name="Nathalie Griesbeck" is_mep="True" mode="spoken">
      <p sl="fr">Signora Presidente, signora Commissario, signor Presidente in carica del Consiglio López Garrido, per quanto mi concerne vorrei esprimere soddisfazione per la possibilità offertami di intervenire in merito al piano di azione, la roadmap , come è stata definita dalla signora Commissario, per l’attuazione del programma di Stoccolma. Il piano affronta una serie di temi fondamentali e anziché stilarne un elenco casuale nel poco tempo a mia disposizione, mi concentrerò soltanto sui punti che creeranno alcune difficoltà, una formale, l’altra sostanziale, parlando dell’argomento.</p>
      <p sl="fr">A livello formale, come è stato detto nel corso della discussione, ci siamo prefissi di rispettare una serie di scadenze molto precise nella realizzazione delle misure e vi invito ad adoperarvi al meglio per intraprendere azioni concrete in maniera che i nostri ideali non vengano sostenuti soltanto a parole.</p>
      <p sl="fr">A tal fine, spostandoci sul piano sostanziale, dobbiamo affrontare due punti principali affinché l’attuazione sia riuscita. Dobbiamo definire alcune priorità. Sulla questione della sostanza, la signora Commissario ha parlato di valore aggiunto. Personalmente suggerisco di procedere con alcuni punti che reputiamo più urgenti di altri: in primo luogo, in materia di cooperazione giuridica, in maniera da agire coerentemente e armonicamente in termini giuridici, ovviamente con una sorta di Erasmus per i giudici o, perché no, una sorta di Erasmus per tutte le professioni legali e un altro per le professioni di polizia.</p>
      <p sl="fr">In secondo luogo, sempre a livello sostanziale, ed è un aspetto prioritario, occorre adottare ogni provvedimento possibile per garantire i diritti dell’infanzia, tutelarli e combattere la criminalità informatica, la pornografia infantile e lo sfruttamento sessuale.</p>
    </intervention>
    <intervention id="2-449" speaker_id="28576" name="Stavros Lambrinidis" is_mep="True" mode="spoken">
      <p sl="el">Signora Presidente, la parola chiave che manca dai programmi sull’immigrazione è “solidarietà”. Oggi abbiamo votato sul reinsediamento dei richiedenti asilo da paesi terzi in Europa, ma il programma della Commissione si rifiuta di promuovere una disposizione analoga per l’insediamento dei richiedenti asilo da un paese dell’Europa all’altro o per denaro. Che cosa ne è stato della solidarietà?</p>
      <p sl="el">Oltre 100 000 immigranti illegali arrivano in Grecia dalla Turchia ogni anno. Che cosa ne è stato dell’accordo Europa-Turchia sul rimpatrio di questi immigranti illegali? E’ stato accantonato ed è menzionato a mala pena nel nostro programma. Che cosa ne è stato dell’accordo negoziato da Frontex con la Turchia oggi? Siete in grado di assicurarci che non metterà direttamente o indirettamente in discussione i diritti sovrani della Grecia, e dunque dell’Europa, alle frontiere?</p>
      <p sl="el">Infine, ovviamente, vi è il grande obbligo di solidarietà nei confronti degli immigranti stesso detto “integrazione”. Senza l’integrazione degli immigranti, non vi è modo per i 40 milioni di persone che sono venuti a vivere tra noi di farlo in condizioni di parità. Forse stiamo costruendo bombe a orologeria. Servono programmi, serve denaro, e al momento la Commissione non ne ha.</p>
    </intervention>
    <intervention id="2-450" speaker_id="97078" name="Ramón Jáuregui Atondo" is_mep="True" mode="spoken">
      <p sl="es">Penso che un’Europa nella quale sono scomparse le frontiere ed esiste un fenomeno dilagante di criminalità sovranazionale abbia bisogno di più ambizione quando si tratta di rispondere al problema della criminalità sopranazionale.</p>
      <p sl="es">Penso che dobbiamo avere più ambizione in termini di coordinamento di polizia, in altre parole Europol, come anche in termini di coordinamento giudiziario, ossia Eurojust, procuratore europeo, standardizzazione tecnica delle indagini penali, unificazione del diritto processuale penale e ravvicinamento dei rispettivi ordinamenti giuridici penali.</p>
      <p sl="es">Onorevoli colleghi, credo che vi sia poca ambizione e troppa resistenza nazionale, per cui vi esorto, specialmente in sede di Consiglio, a superare la tendenza pro-sovranità degli Stati membri e unificare i nostri sistemi nel campo della giustizia penale per combattere efficacemente l’insicurezza e la criminalità sovranazionale.</p>
    </intervention>
    <intervention id="2-451" speaker_id="96818" name="Salvatore Iacolino" is_mep="True" mode="spoken">
      <p sl="it">Signora Presidente, onorevoli colleghi, è sicuramente un'opportunità importante quella offerta dal programma di Stoccolma. Un numero elevato di azioni positive che la Commissione dovrà porre in essere, definendo realmente uno spazio comune di libertà, giustizia e sicurezza.</p>
      <p sl="it">Il raggiungimento degli obiettivi esige tuttavia il metodo della cooperazione fra le Istituzioni europee e fra di esse e gli Stati membri, quale strumento indispensabile di reale collaborazione. Temi come la regolazione dei flussi migratori secondo criteri obiettivi di equità, il decoro delle persone detenute nelle carceri oggi sovraffollate, il benessere delle persone riabilitate dopo essere entrate nel tunnel della droga, la rivitalizzazione delle agenzie, il contrasto alla criminalità organizzata a livello transfrontaliero, impongono quest'autentica cooperazione.</p>
      <p sl="it">A questa sfida è orientata ovviamente l'attività del nostro Parlamento, anche esercitando funzioni forti, decise, di stimolo nei confronti della Commissione e delle altre Istituzioni comunitarie nonché nei confronti degli Stati membri.</p>
    </intervention>
    <intervention id="2-452" speaker_id="28497" name="Gerard Batten" is_mep="True" mode="spoken">
      <p sl="en">Signora Presidente, la collega Ludford ha detto di nutrire preoccupazioni in merito agli errori della giustizia rispetto al mandato di arresto europeo nei casi di Andrew Symeou e Gary Mann. Si sottovaluta la situazione, sempre che di valutazione si possa parlare! Il mandato di arresto europeo è in sé un grosso errore della giustizia. L’estradizione si è ridotta è una mera formalità burocratica. I tribunali britannici sono stati privati della capacità di proteggere i cittadini britannici da un arresto e una detenzione ingiusti quando sono estradati in un paese straniero. Lo so perché ero presente in corte di appello nella causa di Andrew Symeou quando due esperti lord giuristi non sono stati in grado di evitare l’estradizione di Symeou, anche se era chiaro a tutti in aula che le prove erano inesistenti o fabbricate dalla polizia. Ma, ovviamente, ed è questo il punto fondamentale, il tribunale non ha facoltà di analizzare le prove, non ha il diritto. La collega Ludford e i liberaldemocratici ora possono piangere lacrime di coccodrillo sui casi come quello di Symeou, ma devono assumersi la responsabilità della miseria umana che hanno causato.</p>
    </intervention>
    <intervention id="2-453" speaker_id="96900" name="Georgios Papanikolaou" is_mep="True" mode="spoken">
      <p sl="el">Signora Presidente, con reale soddisfazione abbiamo votato nel programma di Stoccolma per le disposizioni che parlano di solidarietà sui temi dell’immigrazione e nella lotta all’immigrazione illegale. Leggo nel piano di azione che la Commissione creerà uno strumento nel 2011 per valutare i sistemi di asilo nazionali in maniera da poter prestare una migliore assistenza agli Stati membri in termini di capacità ed esigenze di ciascuno.</p>
      <p sl="el">Nel contempo, però, abbiamo dato il via in Parlamento affinché l’Ufficio europeo di sostegno per l’asilo inizi a operare a Malta. La domanda è: l’Ufficio europeo di sostegno per l’asilo avrà nulla a che vedere con questo meccanismo e, attraverso tale meccanismo, con la valutazione svolta? E’ stato previsto un programma interno di reinsediamento per i profughi per attenuare le pressioni tra Stati membri?</p>
    </intervention>
    <intervention id="2-454" speaker_id="96824" name="Monica Luisa Macovei" is_mep="True" mode="spoken">
      <p sl="en">Signora Presidente, vorrei accennare al meccanismo per valutare la corruzione negli Stati membri, ossia il meccanismo previsto dal piano di azione. Abbiamo una decisione del Consiglio per il programma di Stoccolma che fa riferimento alla questione e abbiamo il piano di azione della Commissione sull’attuazione del programma di Stoccolma. Ambedue fanno riferimento a una valutazione agli sforzi anticorruzione profusi negli Stati membri. Abbiamo dunque bisogno di una volontà politica forte e di un notevole impegno da parte degli Stati membri affinché tale meccanismo possa essere instaurato. Lo dico perché tutti sappiamo che sinora gli sforzi compiuti a livello nazionale non sono stati efficaci in tutti gli Stati membri, per non dire di peggio.</p>
      <p sl="en">In secondo luogo, il termine per la comunicazione previsto dal piano di azione sulla politica e il meccanismo dell’Unione contro la corruzione è fissato per il 2011. Suggerirei di anticiparlo entro la fine del 2010. In tal modo si risponderebbe meglio alla necessità di combattere la corruzione nell’Unione, in quanto la corruzione è anche vista come causa della crisi economica. Sarebbe dunque una misura per arrestarla e prevenirla.</p>
    </intervention>
    <intervention id="2-455" speaker_id="photo_generic" name="Diego López Garrido" is_mep="True" mode="spoken">
      <p sl="es">Presidente in carica del Consiglio. – Signora Presidente, al centro di questa discussione sullo spazio europeo di libertà, sicurezza e giustizia vi è qualcosa che è ha giustamente menzionato l’onorevole Busuttil quando alludeva alla cittadinanza europea.</p>
      <p sl="es">Qui si parla della composizione di quella cittadinanza europea, che dobbiamo approfondire. Questo è certamente uno dei temi fondamentali della nuova fase politica che sta iniziando in Europa con il trattato di Lisbona ed è ovviamente stato uno dei temi fondamentali per la Presidenza spagnola.</p>
      <p sl="es">E’ stata posta una domanda chiara e diretta in merito al Consiglio dall’onorevole Sargentini su ciò che è stato fatto dalla Presidenza spagnola in questo periodo e cosa si prevede per il futuro.</p>
      <p sl="es">La ringrazio per la domanda estremamente diretta e cercherò di articolare la mia risposta attorno ad alcuni punti che riguardano tutti la cittadinanza europea e il contenuto dei diritti, delle libertà, delle garanzie e della giustizia: in breve, la condizione dei cittadini europei nel XXI secolo.</p>
      <p sl="es">Per quanto concerne le libertà prima parlavano dell’adesione alla convenzione europea per la salvaguardia dei diritti umani. Questa è una delle priorità della Presidenza spagnola. Mi riferisco alla discussione approfondita che abbiamo avuto prima.</p>
      <p sl="es">Ritengo anche che, rispetto alle libertà e ai diritti, abbiamo bisogno di parlare della direttiva sul diritto all’interpretazione e alla traduzione nei procedimenti penali, direttiva sulla quale, come sapete, stiamo lavorando.</p>
      <p sl="es">Attendiamo che la Commissione europea formuli una proposta in termini generali sulla direttiva molto specifica citata dall’onorevole Sargentini, la direttiva antidiscriminazione, testo molto ambizioso ed estremamente importante. La Presidenza del Consiglio, come è ovvio, la sostiene e aspettiamo l’iniziativa della Commissione.</p>
      <p sl="es">I vari aspetti legati alle vittime sono stati motivo di interesse per la Presidenza spagnola, che li ha considerati prioritari, specialmente per quanto concerne le vittime della violenza con motivazione sessista. Vorrei aggiungere che durante questo periodo si sono compiuti progressi sulla direttiva per la lotta al traffico di esseri umani. Quanto alla direttiva concernente la lotta agli abusi sessuali, stiamo lavorando per giungere a una posizione comune in giugno, così come stiamo lavorando su un’iniziativa legislativa per combattere la violenza con motivazione sessista. Mi riferisco all’ordine di protezione europeo, attualmente discusso nell’ambito di varie commissioni parlamentari, la commissione per le libertà civili, la giustizia e gli affari interni e la commissione per i diritti della donna e l’uguaglianza di genere. La violenza con motivazione sessista è indubbiamente il più grande flagello che esiste con il più gran numero di vittime nelle società europee. Il Consiglio “occupazione, politica sociale, salute e consumatori” (EPSCO) ha anche adottato lo scorso mese l’osservatorio europeo sulla violenza contro le donne e la linea di assistenza telefonica per le vittime.</p>
      <p sl="es">In merito ai temi della sicurezza, il Consiglio europeo di marzo ha adottato la strategia di sicurezza interna. Al riguardo, è stata approvata la costituzione del comitato permanente per la cooperazione operativa in materia di sicurezza interna. Sono stati siglati accordi con gli Stati Uniti sui temi della sicurezza e altri accordi sono in fase di negoziazione. Mi riferisco alla dichiarazione di Toledo sulla sicurezza e l’aviazione civile, alla questione di SWIFT, ben nota al Parlamento, in merito alla quale vi è un mandato negoziale per pervenire quanto prima a un accordo politico con gli Stati Uniti. Stiamo inoltre lavorando con gli Stati Uniti a una dichiarazione comune sulla lotta al terrorismo e a un accordo sulla protezione dei dati.</p>
      <p sl="es">Per quel che riguarda la cooperazione civile, speriamo di concordare il regolamento Roma III, una normativa che si applicherà ai matrimoni.</p>
      <p sl="es">Quanto al tema dell’immigrazione e dell’asilo, emerso anch’esso in molti interventi, va detto che la Presidenza spagnola è responsabile della prima valutazione del patto europeo sull’immigrazione e l’asilo, che predisporrà in collaborazione con la Commissione. Nel contempo, sempre in collaborazione con la Commissione, è in fase di elaborazione un programma di rimpatrio per i minori non accompagnati.</p>
      <p sl="es">Inoltre, per quanto concerne l’asilo, proseguono le attività di Frontex e si sta formulando un programma europeo per i profughi e il loro reinserimento. Con alcuni paesi si stanno altresì definendo programmi di rimpatrio.</p>
      <p sl="es">In più, vi è il fondo europeo per i profughi, che dovrebbe essere pronto per il 2011: la relazione Tavares del Parlamento prevede che venga adottato entro tale data. Sono dunque in corso varie importanti iniziative per quel che riguarda l’immigrazione.</p>
      <p sl="es">Integrerei la mia risposta citando infine una discussione intrapresa in modo molto costruttivo dalla Commissione, e specificamente dalla signora Commissario Reding, sul procuratore europeo, previsto dal trattato di Lisbona. Penso che sia una discussione che dobbiamo tenere poiché sarebbe molto importante non solo, come afferma il trattato di Lisbona, per salvaguardare gli interessi economici dell’Unione, tema che ovviamente ci sta a cuore, bensì anche in una fase successiva per perseguire crimini transnazionali, discussione che è stata anche avviata dalla Presidenza spagnola dell’Unione europea.</p>
      <p sl="es">Vi sono alcuni elementi specifici sui quali la Presidenza spagnola, in collaborazione con la Commissione e il Parlamento, sta richiamando o ha richiamato l’attenzione. Riteniamo che sia assolutamente fondamentale per noi avere credibilità a livello di costruzione di un’Europa sicura e aperta, che protegga i suoi cittadini. Questo è lo spirito con il quale la Presidenza spagnola intende proseguire come triade, unitamente alle Presidenze dei nostri partner, Belgio e Ungheria. Questa è l’intenzione della Presidenza spagnola e naturalmente confidiamo anche in futuro nella collaborazione del Parlamento europeo, sinora offertaci.</p>
    </intervention>
    <intervention id="2-456" speaker_id="photo_generic" name="Viviane Reding" is_mep="True" mode="spoken">
      <p sl="en">vicepresidente della Commissione. – Signora Presidente, tutti parlano del programma di Stoccolma, un albero di Natale con centinaia di desideri. Vorrei che tutti parlassero della realtà. Come sono stati trattati questi desideri prima del trattato di Lisbona? Dietro porte chiuse, senza molta considerazione per i cittadini e le loro esigenze, i loro auspici, le loro aspettative; nel terzo pilastro, dove i ministri degli interni non hanno interpellato né Parlamento europeo né Commissione, dove la Corte di giustizia non ha avuto nessuna possibilità di intervenire.</p>
      <p sl="en">Questo è il nostro punto di partenza: una situazione impossibile in cui decisioni de minimis non sono state attuate neanche a livello nazionale, in cui i cittadini non hanno avuto mezzi o strumenti per rivolgersi a un tribunale, protestare e chiedere giustizia.</p>
      <p sl="en">Fortunatamente adesso abbiamo il trattato di Lisbona. Il terzo pilastro non esiste più. Vi sono proposte della Commissione, codecisione, attuazione a livello di Stati membri, controllo della Corte di giustizia europea, ma ciò significa anche che le cose non possono più essere fatte all’istante. Norme e proposte devono seguire il normale iter nel cui ambito voi parlamentari avete chiesto alla Commissione di svolgere il proprio lavoro.</p>
      <p sl="en">Tale iter comporta, in primo luogo, un’analisi attenta di ciò che è fattibile, ciò che è bene, ciò che ha valore aggiunto. In secondo luogo, una consultazione pubblica per capire se le idee che abbiamo proposto saranno accettate o meno dalla società civile, dall’industria, dagli Stati membri, dai parlamenti nazionali, che ora sono attori in tutti questi ambiti e svolgono il test di sussidiarietà. Dopodiché, le valutazioni di impatto per verificare se quello che facciamo è giusto. Soltanto allora giungiamo alla proposta definitiva della Commissione.</p>
      <p sl="en">Se volete che la Commissione continui ad agire come si è agito negli ultimi anni, basta che me lo diciate e formulerò una proposta alla settimana. E sapete che cosa ne sarà di tutte queste proposte? Saranno prima bloccate, e giustamente, nei parlamenti nazionali perché occorre avanzare proposte serie basate sul presupposto giuridico che ciò che stiamo facendo è solido, fattibile e attuabile negli Stati membri.</p>
      <p sl="en">Non voglio che la prima proposta che formuliamo sia contestata dinanzi alla Corte di giustizia e la Corte dei diritti dell’uomo. Vorrei condurre tutti noi lungo una via su cui i cittadini comprendano che il valore aggiunto di quello che facciamo rappresenta un reale vantaggio per loro in termini concreti. Sì, in quanto Commissario responsabile delle politiche femminili, ho sentito questo Parlamento discutere in merito a ciò che occorre fare, soprattutto per dare la certezza giuridica alle donne in tutti i nostri Stati membri che quando hanno un problema di violenza avranno giustizia e non l’illusione di sperare di avere giustizia per poi non disporre di mezzi di ricorso e non ottenere nulla. Pertanto, in tale ambito, dobbiamo veramente lavorare insieme.</p>
      <p sl="en">Vi sono centinaia di misure da “Lisbonizzare”, far riemergere dall’ombra per essere portate alla luce del sole, adattare alle norme di leggi reali, centinaia di misure che non funzionano.</p>
      <p sl="en">Il mandato di arresto: l’onorevole Ludford ne ha parlato poc’anzi. Ovviamente non viene eseguito negli Stati membri perché la costruzione attorno al mutuo riconoscimento e alla reciproca fiducia, che è alla base del mutuo riconoscimento, non è stata realizzata. Onorevoli parlamentari, non possiamo attuare tutto questo senza reciproca fiducia. Mi dispiace ma non posso per decreto inculcare la reciproca fiducia nelle teste dei giudici di tutta l’Europa!</p>
      <p sl="en">La reciproca fiducia va costruita attraverso la legislazione e con misure che promuovano i diritti dei cittadini in tutti i nostri Stati membri in modo che anche i giudici attuino le norme che abbiamo ricercato, e indubbiamente al riguardo stiamo avanzando rapidamente.</p>
      <p sl="en">Un piano di azione, certo, il collega che ne parlava non è più presente, ma ovviamente occorre un piano di azione per combattere la violenza contro le donne. Nel 2011 ci aspettiamo un testo completo sulla tutela delle vittime. Per me non esistono vittime di prima, seconda o terza categoria; tutte le vittime vanno considerate.</p>
      <p sl="en">Abbiamo inoltre lavorato sulla protezione dei dati, quando fortunatamente il Parlamento ha detto no al momento in cui le cose funzionavano prima dell’introduzione del trattato di Lisbona. Non continueremo più ad agire nella stessa maniera e sicuramente lei, presidente della commissione, sa bene che la sua commissione e le altre sono perfettamente integrate nel nostro modo di procedere.</p>
      <p sl="en">Dovremo fare insieme molte cose: questioni estremamente tecniche che avranno un impatto importantissimo sulla nostra società. Occorrerà agire e sarà necessario spiegare ai cittadini come agiamo, perché anche questo fa parte del nuovo approccio e non è sicuramente la parte più facile.</p>
      <p sl="en">Indubbiamente dovremo adottare misure, per esempio in tema di asilo e immigrazione illegale e, come avete visto, la collega Malmström ha proposte molto concrete sull’immigrazione illegale, i controlli alle frontiere e la migrazione legale. Sarebbe inoltre importante che il Parlamento, unitamente al Consiglio, potesse adottare le proposte esistenti, il pacchetto sull’asilo, la proposta sul permesso semplice, il programma comune di reinsediamento, il mutuo riconoscimento e il neoadottato piano di azione per i minori non accompagnati. Gli argomenti in discussione sono moltissimi.</p>
      <p sl="en">Non si tratta di capire chi farà cosa perché alcune cose semplicemente non potete farle. Citerò un esempio. Si è sollecitata la direttiva antidiscriminazione. La direttiva antidiscriminazione, mi dispiace dirlo, ed è bloccata in sede di Consiglio. Pertanto, che cosa mi chiedete di fare, non a me personalmente visto che è stata presentata prima che assumessi l’incarico? La Commissione ha posto la questione dell’antidiscriminazione e l’unanimità è bloccata in sede di Consiglio. Parlate dunque al Consiglio, parlate con chi la sta bloccando.</p>
      <p sl="en">Le coppie omosessuali: sapete perfettamente che il tema è prerogativa della sussidiarietà: spetta agli Stati membri regolamentare il trattamento delle coppie omosessuali. L’Unione europea entra in gioco nel caso del trattamento transfrontaliero delle coppie omosessuali, ma non posso fare il lavoro per Francia, Italia, Polonia, Romania, Grecia e Lussemburgo. Sono soltanto gli Stati membri a poterlo fare. A mio parere, non vi è discriminazione se questi individui, prescindendo dalla loro origine, esercitano il diritto alla mobilità transfrontaliera, ed è ciò che faremo.</p>
      <p sl="en">Abbiamo già iniziato a vederlo, in termini di mobilità, diritti dei cittadini, collaborazione tra ordinamenti giuridici, abolizione delle frontiere esistenti nel mercato unico che, mi duole dirlo, non può definirsi tale parlando dei cittadini. Per questo sono molto lieta. Ho letto la relazione Monti. Vi sono molti elementi nella relazione che ci indicano la direzione da seguire. Sapete qual è la mia bibbia? La relazione, stilata da uno di voi parlamentari, che contiene tutti gli elementi sulla libera circolazione dei cittadini e tutti i problemi da risolvere.</p>
      <p sl="en">Ciò che vi propongo è di analizzarli uno per uno e risolverli di concerto con il Parlamento. Quando formulerò una proposta, e avete visto come funziona, voi dovrete esaminarne talmente tante di vostre da dover fare gli straordinari notturni. Scherzosamente aggiungo che non so se sia consentito dalla regolamentazione delle condizioni di lavoro e dai diritti umani, ma per questa volta non mi preoccuperò dei vostri diritti umani di parlamentari. Lavoreremo finché non avremo risolto questi problemi. Ne esistono centinaia da risolvere e non posso farlo da sola. Ho bisogno del vostro aiuto molto costruttivo. So che lo avrò, ma aiutatemi a lavorare su un aspetto alla volta, anche se dovesse essere un elemento alla settimana. Sottoporrò tutto alla vostra attenzione. Intendo presentarmi dinanzi alle vostre commissioni tutte le volte che mi convocherete, signora Presidente, e ne discuteremo insieme, elemento per elemento. In cinque anni, con il vostro aiuto, avremo cambiato il volto del nostro continente.</p>
    </intervention>
    <intervention id="2-457" speaker_id="1941" is_mep="True" mode="spoken" role="Presidente">
      <p sl="unknown">La discussione è chiusa.</p>
    </intervention>
  </section>
  <section id="creitem34" title="15. Tempo delle interrogazioni (interrogazioni alla Commissione)">
    <intervention id="2-460" speaker_id="1405" is_mep="True" mode="spoken" role="Presidente">
      <p sl="unknown">L’ordine del giorno reca il tempo delle interrogazioni (B7-0211/2010).</p>
      <p sl="unknown">Il Parlamento esamina una serie di interrogazioni alla Commissione.</p>
      <p sl="unknown">Prima parte</p>
    </intervention>
    <intervention id="2-462" speaker_id="photo_generic" name="Connie Hedegaard" is_mep="True" mode="spoken">
      <p sl="en">membro della Commissione. – Signor Presidente, prometto di iniziare a rispondere molto rapidamente perché il documento al quale l’onorevole parlamentare fa riferimento non è un documento adottato dalla Commissione e la sua pubblicazione non è stata autorizzata. Tuttavia, nel corso di questo mese la Commissione intende adottare la comunicazione al Consiglio e alla Commissione che valuta i vantaggi e i costi dell’innalzamento dell’obiettivo al 30 per cento per la riduzione delle emissioni di gas a effetto serra.</p>
      <p sl="en">Tale comunicazione è stata di fatto richiesta dal Consiglio “ambiente” nelle sue conclusioni del 15 marzo di quest’anno. Inutile precisare che abbiamo avuto pochissimo tempo, ma riteniamo che sia una discussione importante; dopo tutto, vi saranno ovviamente molti dettagli che occorrerà analizzare in maniera più approfondita. Inoltre, la comunicazione presenterà, come richiesto dalla direttiva ETS, un’analisi della situazione dei settori ad alta intensità energetica che, come è stato appurato, sono esposti a un rischio di rilocalizzazione delle emissioni di carbonio alla luce dell’esito di Copenaghen.</p>
      <p sl="en">Consentitemi tuttavia di dire una cosa con estrema chiarezza. Non è intenzione della Commissione prendere la decisione di passare al 30 per cento il giorno dopo la presentazione della comunicazione. Si tratta soltanto di un’iniziativa per garantire che, quando avranno luogo le discussioni su tali obiettivi di riduzione, esista una base molto informata da cui la discussione possa procedere. Questo è lo scopo: fornirci l’analisi, i costi, le cifre e i calcoli in maniera che la discussione possa essere informata. Spero realmente che anche il Parlamento partecipi alla discussione.</p>
    </intervention>
    <intervention id="2-463" speaker_id="96803" name="Zbigniew Ziobro" is_mep="True" mode="spoken">
      <p sl="pl">autore. – Signor Presidente, il documento indica che i maggiori tagli delle emissioni di gas a effetto serra nell’Europa centrorientale avranno un’importanza fondamentale per il conseguimento del nuovo obiettivo. E’ vero che la Commissione nota come tali misure richiedano notevoli esborsi finanziari, ma intende attingere il denaro per tali paesi dai fondi strutturali. In altre parole, ciò dipenderebbe da un reincanalamento dei mezzi stanziati per altri scopi, in particolare per la riduzione delle disparità di sviluppo tra gli Stati membri dell’Unione e il tenore di vita di tali Stati, per cui avverrebbe, per esempio, a spese dello sviluppo delle infrastrutture stradali nei paesi dell’Europa centrorientale.</p>
    </intervention>
    <intervention id="2-464" speaker_id="photo_generic" name="Connie Hedegaard" is_mep="True" mode="spoken">
      <p sl="en">membro della Commissione. – Signor Presidente, spero che l’onorevole parlamentare rispetti il fatto che non scenderò nei dettagli di un progetto tra i tanti in merito a cui sono trapelate informazioni. Non sarebbe opportuno che lo facessi.</p>
      <p sl="en">Durante la mia audizione dinanzi al Parlamento europeo ho affermato che dovremmo prestare attenzione al fatto che quando spendiamo il denaro dell’Unione europea per vari scopi, si garantisca anche che i diversi progetti – si è per esempio parlato di infrastrutture – siano verificati dal punto di vista dell’impatto climatico. Credo tuttavia che nessuno in questa fase possa dare una risposta in merito alle modalità di realizzazione di tale progetto se decidessimo di perseguire una riduzione del 30 per cento entro il 2020. Stiamo invece cercando di fornire un’analisi e invitare Parlamento e Consiglio, tra gli altri, a prendere parte alla discussione.</p>
    </intervention>
    <intervention id="2-465" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Signor Presidente, oggi abbiamo votato in merito alla relazione sulla modifica della direttiva riguardante le prestazioni energetiche degli edifici. Questo è solo l’inizio di un nuovo processo nel cui ambito possiamo effettivamente ridurre le emissioni e il consumo di energia degli edifici in maniera significativa. Come ha detto il collega, abbiamo ancora bisogno di fondi. Spero che avremo il vostro sostegno per un aumento consistente della percentuale di stanziamento del FESR per l’efficienza energetica delle abitazioni, nonché per la creazione di un fondo dal 2014 volto al miglioramento dell’efficienza energetica anche nel settore industriale.</p>
    </intervention>
    <intervention id="2-466" speaker_id="4554" name="Chris Davies" is_mep="True" mode="spoken">
      <p sl="it">Signor Presidente, signora Commissario, la domanda iniziale non dimostra forse la portata del problema che si è chiamati ad affrontare quando si discute tale tema? Molti parlamentari qui e molti governi rappresentati in seno al Consiglio semplicemente non accettano la necessità di un’azione urgente per prevenire il cambiamento climatico. E’ facile per loro firmare risoluzioni in un’epoca di prosperità economica, ma ora la situazione è diversa e sono restii a sottoscrivere interventi concreti. Non si deve forse affrontare il problema della negazione del cambiamento climatico se vogliamo essere più ambiziosi?</p>
    </intervention>
    <intervention id="2-467" speaker_id="photo_generic" name="Connie Hedegaard" is_mep="True" mode="spoken">
      <p sl="en">membro della Commissione. – Signor Presidente, in primo luogo vorrei studiare ciò che avete concordato oggi in materia di efficienza energetica degli edifici. Vi sono molti modi per compiere maggiori sforzi in tale ambito.</p>
      <p sl="en">Esistono anche alcuni modelli finanziari alternativi che è possibile utilizzare in virtù dei quali sarebbe nell’interesse di coloro che si occupano degli edifici renderli più efficienti dal punto di vista energetico. Vi saranno molte maniere per farlo, e non tutte necessariamente richiederanno fondi, per cui sarei lieta di approfondire la questione.</p>
      <p sl="en">Concordo decisamente con il parlamentare che ha formulato nell’interrogazione nell’affermare che uno degli ambiti in cui possiamo fare molto di più in Europa sarebbe il campo dell’efficienza energetica e degli edifici. Il potenziale in tale ambito è notevolissimo ed è stupido sprecare energia di cui nessuno di noi realmente beneficia soltanto perché non la usiamo in maniera abbastanza efficiente.</p>
      <p sl="en">In risposta all’onorevole Davies e in merito a chi nega il cambiamento climatico, ogni qual volta mi trovo di fronte a situazioni del genere cerco di affrontarle. Nonostante tutte le discussioni – specialmente nel Regno Unito ho avuto una discussione approfondita con East Anglia e sicuramente l’IPCC sarebbe più qualificato a correggere gli errori nel momento in cui li riscontra – a oggi non ho visto nulla che realmente contrasti con la conclusione principale della scienza, vale a dire che dobbiamo affrontare la questione con estrema serietà.</p>
      <p sl="en">Penso che vi siamo moltissime altre ragioni, con le quali anche gli scettici del clima dovrebbero convenire, per cui è fondamentale fare qualcosa nel campo dell’efficienza energetica e delle tecnologie energetiche. Se l’Europa non è ambiziosa in questo campo, temo fortemente che perderemo terreno sui mercati emergenti di questo secolo a favore dei nostri concorrenti. La rilocalizzazione delle emissioni di carbonio non è un’argomentazione valida per sostenere che se facciamo qualcosa, rischiamo di perdere posti di lavoro. Ho veramente paura che se siamo troppo esitanti nei prossimi anni, rischiamo di perdere posti di lavoro su larghissima scala. Sono lieta di vedere che anche il nuovo governo britannico pare molto incline a essere ambizioso nel campo del cambiamento climatico. Penso che sia importantissimo per tutti noi.</p>
    </intervention>
    <intervention id="2-468" speaker_id="1405" is_mep="True" mode="spoken" role="Presidente">
      <p sl="unknown">Annuncio l’interrogazione n. 18 dell’onorevole Geringer de Oedenberg (H-0220/10).</p>
      <p sl="unknown">Oggetto: Misure della Commissione in materia di diritti d'autore</p>
      <p sl="unknown">L'articolo 118 del trattato sul funzionamento dell'Unione europea istituisce la competenza dell'Unione in materia di regolamentazione in materia di proprietà intellettuale, prevedendo che "nell'ambito dell'instaurazione o del funzionamento del mercato interno, il Parlamento europeo e il Consiglio, deliberando secondo la procedura legislativa ordinaria, stabiliscono la misure per la creazione di titoli europei al fine di garantire una protezione uniforme dei diritti di proprietà intellettuale nell'Unione e per l'istituzione di regimi di autorizzazione, di coordinamento e di controllo centralizzati a livello di Unione”.</p>
      <p sl="unknown">La mancanza di un quadro normativo uniforme in materia di diritti di autore per tutta l'Unione costituisce un ostacolo importante allo sviluppo del mercato interno per i prodotti coperti da detti diritti.</p>
      <p sl="unknown">Quali iniziative intende adottare la Commissione europea nel settore dei diritti d'autore sulla base dell'articolo 118 del TFUE?</p>
    </intervention>
    <intervention id="2-469" speaker_id="photo_generic" name="Michel Barnier" is_mep="True" mode="spoken">
      <p sl="fr">membro della Commissione. – Signor Presidente, vorrei innanzi tutto ringraziare l’onorevole Geringer de Oedenberg per l’interrogazione, che centra perfettamente la sostanza delle discussioni attualmente in corso in merito al diritto d’autore e a Internet.</p>
      <p sl="fr">Purtroppo, troppo spesso il diritto d’autore viene presentato come un ostacolo alla creazione di un mercato digitale unico. Penso che non sia giusto. Il diritto d’autore consente al creatore di vendere ciò che ha creato garantendogli un ritorno sul suo investimento. Inoltre, questo non è vero soltanto nel regno della creazione culturale, che l’onorevole Geringer de Oedenberg conosce perfettamente. E’ anche vero nel campo dell’industria, della creazione, dell’innovazione industriale; un ritorno sull’investimento grazie al quale il creatore potrà continuare a creare altre opere e nuovi contenuti. Tale modello economico, che sostiene il diritto d’autore, esiste da molti secoli, ma la gestione dei diritti si è naturalmente evoluta con le tecnologie, la radio, la televisione, il cavo, il satellite e, oggi, Internet. Ogni volta le nuove tecnologie ci hanno consentito di passare a nuovi modelli economici che hanno comportato un cambiamento nell’uso e nella commercializzazione del diritto d’autore.</p>
      <p sl="fr">Signor Presidente, onorevoli parlamentari, anziché proporre emendamenti radicali al diritto d’autore, intendo proteggere la creazione ricercando anche un quadro giuridico che permetta a nuovi modelli economici di emergere. L’ho annunciato quando mi sono presentato dinanzi a voi il 13 gennaio ed è esattamente il principio che guiderà la mia azione. Inoltre, questo è il ruolo che ipotizzo, per voi, per il legislatore europeo. L’agenda digitale adottata dalla Commissione il 19 maggio, su attiva sollecitazione della mia collega e amica Kroes, contiene la mia roadmap , che copre il diritto d’autore e Internet.</p>
      <p sl="fr">Quest’anno, inoltre, assumerò tre iniziative seguendo tali orientamenti. In primo luogo, una proposta di direttiva quadro sulla gestione collettiva dei diritti d’autore. L’idea in questo caso è innanzi tutto consentire alle società di gestione collettiva di organizzarsi meglio per offrire nuovi servizi Internet, come elenchi personalizzati o negozi one-stop . D’altro canto, lo scopo è anche allineare le norme sulla governance , la trasparenza e la supervisione delle società di gestione collettiva in maniera da consentire prezzi e ritorni più trasparenti per i membri tali di tali società.</p>
      <p sl="fr">In secondo luogo, una direttiva sulle opere orfane: l’obiettivo è creare la certezza giuridica necessaria per sostenere l’impegno per digitalizzare il nostro patrimonio culturale. Penso a una definizione europea delle opere orfane.</p>
      <p sl="fr">In terzo luogo, presenterò un libro verde sul contenuto audiovisivo e Internet. In questo caso, si tratta di analizzare le condizioni affinché in Europa emergano nuovi servizi di video-on-demand . Nel 2011 avvieremo un dialogo con varie parti interessate su temi che hanno un certo impatto sulla creazione di nuovi servizi di contenuti a valore aggiunto in Internet in maniera da stabilire come chiarire le norme esistenti. L’idea è di vedere quale ruolo può essere svolto dalla tecnologia nell’identificazione e nel pagamento del contenuto digitale, individuare gli aspetti che ruotano attorno ai mezzi di comunicazione digitali e capire come combattere l’economia nera della pirateria Internet in maniera più efficace. Il mio metodo sarà semplice: voglio ascoltare le varie parti interessate proponendovi azioni. Voglio un’Europa in cui possano emergere nuovi modelli economici. Non ho idee preconcette in merito al tipo di intervento che sarà necessario, sia esso legislativo o di altro genere. Non sono neanche dogmatico o disilluso quanto alle possibilità di trovare soluzioni passe-partout . Vorrei tuttavia sfruttare questo nuovo processo di ripresa del mercato interno e dell’agenda digitale, di cui per inciso l’onorevole Monti ha parlato nella sua relazione, per sviluppare una vera politica economica per il settore culturale in Europa.</p>
    </intervention>
    <intervention id="2-470" speaker_id="28377" name="Lidia Joanna Geringer de Oedenberg" is_mep="True" mode="spoken">
      <p sl="pl">autore. – Signor Presidente, apprezzo le iniziative assunte dalla Commissione. Ho un’ulteriore domanda in merito al libro verde del 2008 intitolato “Il diritto d’autore nell’economia della conoscenza”, in cui la Commissione ammette che l’attuale sistema di eccezioni facoltative alla tutela del diritto d’autore introdotto dalla direttiva del 2001 non assolve il suo scopo, in altre parole non agevola la distribuzione di opere tutelate dal diritto d’autore e non riflette un equilibrio tra i diritti degli autori e i diritti di coloro che ne usano le opere.</p>
      <p sl="pl">Inoltre, l’aspetto importante è che le eccezioni obbligatorie alla tutela del diritto d’autore sono indispensabili per le biblioteche, per rendere le opere disponibili ai non vedenti e anche per la distribuzione delle opere orfane. Vorrei chiedere quali iniziative la Commissione intende presentare in un prossimo futuro rispetto a tali eccezioni alla tutela del diritto d’autore?</p>
    </intervention>
    <intervention id="2-471" speaker_id="photo_generic" name="Michel Barnier" is_mep="True" mode="spoken">
      <p sl="fr">membro della Commissione. – Signor Presidente, onorevole Geringer de Oedenberg, lei mi pone una domanda su un punto che vorrei anch’esso confermare, ossia come la Commissione agirà; vorrei dunque rilasciare una dichiarazione in merito all’uso dell’articolo 118 del trattato. Posso confermare che, al riguardo, non è l’approccio che abbiamo scelto. L’approccio che privilegiamo consiste nel creare un quadro normativo che favorisca le licenze paneuropee per il diritto d’autore. Si tratta di un approccio pragmatico che ci consentirebbe di conseguire i risultati auspicati in maniera più efficace rispetto all’introduzione di un unico diritto d’autore centralizzato. Direi inoltre che questo libro verde è molto importante e deve permetterci di porci molte domande e far avanzare idee. Penso in particolare alla questione degli ipovedenti.</p>
      <p sl="fr">Mi chiedete perché non siamo più ambiziosi per quanto concerne la creazione di un unico diritto d’autore europeo. Il più grande ostacolo all’introduzione di un diritto d’autore comunitario, onorevole Geringer de Oedenberg, è che per essere efficace dovrebbe assolutamente avere la precedenza sul diritto d’autore nazionale. In altre parole, il diritto d’autore dell’Unione dovrebbe prevalere sul diritto d’autore nazionale, concetto che francamente mi sembra difficile da vendere, sia culturalmente sia politicamente. Anche se un siffatto approccio fosse accettato dagli Stati membri, avrebbe un impatto alquanto limitato perché non sarebbe applicabile alle opere preesistenti. Potrebbe essere applicato soltanto alle opere di nuova creazione. Pertanto, il nuovo diritto d’autore non sarebbe applicabile a tutte le composizioni musicali preesistenti.</p>
      <p sl="fr">Ho anche detto perché intendevo lavorare su una direttiva riguardante le opere orfane. Tuttavia, prima di giungere a una formulazione definitiva di questo progetto di direttiva, avrò cura di consultare i parlamentari, lei compresa, che sono più addentro nell’argomento.</p>
    </intervention>
    <intervention id="2-472" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Signor Presidente, vorrei chiedere se il Commissario intende rivedere la direttiva sul diritto d’autore e i diritti connessi nella società dell’informazione. Lo chiedo perché abbiamo bisogno di certezza giuridica. Purtroppo, le eccezioni sono state interpretate in modi diversi nei vari Stati membri portandoli a prendere decisioni differenti sullo stesso argomento. Per questo ritengo utile per noi procedere a una revisione, specialmente alla luce del nuovo trattato di Lisbona.</p>
    </intervention>
    <intervention id="2-473" speaker_id="photo_generic" name="Michel Barnier" is_mep="True" mode="spoken">
      <p sl="fr">membro della Commissione. – Signor Presidente, onorevole Ţicău, per rispondere alla sua domanda con estrema chiarezza, al momento non intendiamo modificare il catalogo delle eccezioni nella direttiva del 2001. Abbiamo adottato un approccio che reputo pragmatico e progressivo, con le tre iniziative che ho citato sulla gestione collettiva, le opere orfane e il libro verde, ed è pertanto in tale ambito che affronteremo le preoccupazioni che lei ha manifestato. Non intendiamo tuttavia modificare il catalogo delle eccezioni.</p>
    </intervention>
    <intervention id="2-474" speaker_id="1405" is_mep="True" mode="spoken" role="Presidente">
      <p sl="unknown">Annuncio l’interrogazione n. 19 dell’onorevole Alan Kelly (H-0190/10).</p>
      <p sl="unknown">Oggetto: Mappa UE degli aiuti statali</p>
      <p sl="unknown">Sarebbe la Commissione disposta ad una revisione globale della mappa UE degli aiuti statali per il periodo 2007-2013?</p>
      <p sl="unknown">Nonostante quest'anno sia prevista una revisione, questa consentirebbe soltanto alcuni "cambi" di regioni in taluni Stati membri invece di designare nuovamente la regioni per riflettere la realtà in seguito alla crisi finanziaria?</p>
      <p sl="unknown">L'attuale mappa degli aiuti statali è stata concordata in base a statistiche del 2006, ma oggi l'economia europea è profondamente diversa. Riconosce la Commissione che ciò rappresenta un punto debole dell'attuale mappa e come ritiene che si possa ovviare a tale carenza?</p>
    </intervention>
    <intervention id="2-475" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signor Presidente, il Commissario Almunia mi ha pregato di rispondere a questa interrogazione.</p>
      <p sl="en">Per garantire la continuità dello sforzo di sviluppo regionale, nel 2006 la Commissione ha deciso che l’elenco delle regioni designate dagli Stati membri nel quadro delle mappe degli aiuti regionali dovrebbe valere per tutto il periodo dal 2007 al 2013. La Commissione, nei suoi orientamenti per gli aiuti statali regionali, ha tuttavia riconosciuto che possono verificarsi situazioni in cui si rendono necessari adeguamenti e, conformemente al punto 104 degli orientamenti, si è dunque offerta agli Stati membri la possibilità di procedere a una revisione a medio termine delle mappe degli aiuti regionali per quanto concerne le regioni designate a norma dell’articolo 107, paragrafo 3, lettera c), del trattato sul funzionamento dell’Unione europea.</p>
      <p sl="en">Tre su diciassette Stati membri interessati dalla revisione a medio termine hanno deciso di avvalersi di tale possibilità. Nel quadro della revisione a medio termine, gli Stati membri possono sostituire fino a metà delle regioni che attualmente possono usufruire di aiuti regionali con neodesignate regioni. In talune circostanze, è anche possibile aumentare le intensità degli aiuti per regioni già designate nell’ambito della mappa degli aiuti regionali iniziale. Nell’ambito della revisione a medio termine, l’ammissibilità delle regioni neodesignate e gli eventuali aumenti delle intensità degli aiuti saranno valutati sulla base della media degli ultimi anni dei dati Eurostat relativi al prodotto interno lordo pro capite e al tasso di disoccupazione per corrispondenti regioni di livello NUTS 3. Ciò contribuirà a garantire che gli aiuti agli investimenti regionali siano mirati allo sviluppo economico delle regioni svantaggiate rispetto alla media nazionale.</p>
      <p sl="en">Il fatto che soltanto tre degli Stati membri interessati dalla revisione a medio termine abbiano deciso di notificare modifiche alle mappe degli aiuti regionali pare suggerire che la maggior parte degli Stati membri ritiene che la crisi economica non abbia sostanzialmente inciso sulla serie di regioni che necessitano di aiuti allo sviluppo.</p>
    </intervention>
    <intervention id="2-476" speaker_id="96667" name="Alan Kelly" is_mep="True" mode="spoken">
      <p sl="en">autore. – Signor Presidente, ringrazio molto per la risposta. Trovo sorprendente che soltanto tre Stati abbiano effettivamente fatto domanda. E’ incredibile.</p>
      <p sl="en">Vengo da una regione in cui abbiamo perso migliaia di posti di lavoro: Dell – 3 000 posti di lavoro e proprio oggi 800 sono stati persi per la casa farmaceutica Pfizer, 300 dei quali nella mia zona, il sud dell’Irlanda, che ha un equivalente sovvenzione lordo dello zero per cento. Il nostro governo ha presentato nuovamente domanda e spero che cambierà perché se così non dovesse essere, il governo non potrà concretamente realizzare misure attive dal punto di vista dello Stato per richiamare società più grandi. Tale situazione per me rappresenta un’involuzione e deve cambiare. Mi adopererò dunque attivamente affinché la Commissione persegua una diversa strategia perché ritengo che la mappa degli aiuti statali sia superata.</p>
    </intervention>
    <intervention id="2-477" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signor Presidente, può effettivamente apparire strano, come ha sottolineato l’onorevole parlamentare, che soltanto tre Stati membri abbiano chiesto la revisione a medio termine. Tuttavia, secondo i dati disponibili questa mattina, così è.</p>
      <p sl="en">Ovviamente molti Stati membri e molte regioni sono gravemente colpiti dalla crisi economica, ma forse alcuni Stati membri stanno scoprendo che esistono altri modi e mezzi per gestire la situazione perché, come abbiamo visto, pochissimi hanno chiesto la revisione. A diciassette è stata offerta la possibilità, ma soltanto tre la hanno chiesta.</p>
      <p sl="en">Penso che l’onorevole parlamentare concorderebbe con me nell’affermare che lo scopo basilare del programma a lungo termine è naturalmente garantire continuità alle regioni in maniera che possano pianificare a lungo termine. Esistono, come è ovvio, altri mezzi per affrontare la crisi oltre questo, ma sono certa che il Commissario Almunia è disposto a discuterne con voi in un’occasione successiva.</p>
    </intervention>
    <intervention id="2-478" speaker_id="1405" is_mep="True" mode="spoken" role="Presidente">
      <p sl="unknown">Seconda parte</p>
      <p sl="unknown">Annuncio l’interrogazione n. 20 dell’onorevole Posselt (H-0179/10).</p>
      <p sl="unknown">Oggetto: Cooperazione UE-Ucraina in materia di polizia</p>
      <p sl="unknown">Come procede la cooperazione transfrontaliera in materia di polizia tra l’UE e l’Ucraina, il suo più importante vicino orientale, e quali iniziative prevede la Commissione di adottare per rafforzare tale cooperazione?</p>
    </intervention>
    <intervention id="2-479" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signor Presidente, ringrazio l’onorevole Posselt per la sua interrogazione che riguarda un tema estremamente importante. La cooperazione transfrontaliera di polizia con paesi vicini dell’Unione europea è essenzialmente competenza degli Stati membri. Tuttavia, l’Unione europea supporta la cooperazione bilaterale tra gli Stati membri e l’Ucraina soprattutto attraverso l’attività di Europol. Il 4 dicembre 2009 è stato sottoscritto un accordo sulla cooperazione strategica che consentirà il coordinamento del lavoro per la lotta alle gravi forme di criminalità organizzata internazionale e al terrorismo. Tuttavia, l’accordo strategico non permette lo scambio di informazioni personali sui sospetti. Tali informazioni possono essere scambiate unicamente con paesi che abbiano concluso un accordo operativo con Europol e prima che tale accordo possa essere stipulato l’Ucraina deve adottare una legge sulla protezione dei dati personali e ratificare la convenzione del Consiglio d’Europa sulla protezione delle persone fisiche con riguardo al trattamento dei dati personali e il suo protocollo.</p>
      <p sl="en">Ciò rientra in una priorità più ampia della Commissione che punta a vedere l’Ucraina istituire un regime di protezione dei dati personali in linea con gli standard europei. Questo permetterebbe di creare un’autorità effettiva di vigilanza della protezione dei dati indipendente, che potrebbe essere supportata da assistenza tecnica e specializzata dell’Unione. L’Unione sostiene inoltre la cooperazione con l’Ucraina a livello di guardia di finanza con un progetto di gemellaggio che potenzia la capacità della polizia ucraina e la missione dell’Unione europea di assistenza alle frontiere (EU BAM). Lo scorso anno la missione, con la collaborazione di FRONTEX, unitamente all’OLAF e all’iniziativa per la cooperazione nel sud-est europeo, ha supportato l’operazione comune di controllo alle frontiere Nikoniy per migliorare la cooperazione tra le forze di polizia ucraine e moldave nella lotta alla criminalità transfrontaliera e alla migrazione illegale.</p>
    </intervention>
    <intervention id="2-480" speaker_id="2229" name="Bernd Posselt" is_mep="True" mode="spoken">
      <p sl="de">autore. – Signor Presidente, volevo soltanto chiedere qual è la situazione per quanto concerne il sostegno alla formazione della polizia e il rafforzamento della giustizia e delle autorità interne in Ucraina. Ciò avviene come ambito focale nel contesto del partenariato orientale, e la Commissione e l’Accademia europea di polizia sono coinvolte? Oppure ciò avviene soltanto a livello di Stati membri?</p>
    </intervention>
    <intervention id="2-481" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signor Presidente, come è ovvio dialoghiamo continuamente con l’Ucraina sull’argomento. Il mio collega, Commissario Füle, ha presentato una matrice di cooperazione e anch’io mi interesso molto della questione. Il dialogo riguarda anche gli affari interni per valutare come possiamo aiutare le autorità ucraine a compiere progressi al riguardo e come possiamo approfondire ulteriormente la nostra collaborazione. L’argomento sarà anche affrontato in occasione di un incontro con le autorità ucraine tra qualche settimana.</p>
      <p sl="en">La cooperazione di polizia e la formazione in quanto tali non sono previste in un immediato futuro, ma potrebbero naturalmente essere discusse una volta che l’Ucraina avrà attuato le necessarie riforme. Siamo aperti alla cooperazione con loro. L’Ucraina è un vicino importante. Abbiamo molto in comune. Abbiamo sfide comuni per quanto concerne la criminalità transfrontaliera, per cui sarebbe positivo anche per noi se potessimo impegnarci ulteriormente in tal senso. Come è ovvio, anche gli ucraini devono migliorare, ma siamo presenti e pronti ad aiutarli e assisterli. Vedremo dove questo ci condurrà a più lungo termine.</p>
    </intervention>
    <intervention id="2-482" speaker_id="1405" is_mep="True" mode="spoken" role="Presidente">
      <p sl="unknown">Annuncio l’interrogazione n. 21 dell’onorevole Papanikolaou (H-0184/10).</p>
      <p sl="unknown">Oggetto: Escalation della criminalità in Europa</p>
      <p sl="unknown">Nelle società europee si registra un aumento significativo della criminalità e dei fenomeni di violenza, come dimostrano anche i dati di Eurostat pubblicati alcuni mesi fa. Dato che la crisi economica è direttamente connessa con l'aumento di tali fenomeni, la criminalità e la violenza si presentano con particolare frequenza nei paesi che affrontano i problemi economici più gravi.</p>
      <p sl="unknown">Intende la Commissione adottare iniziative più coraggiose per promuovere una collaborazione più efficace tra Stati membri, tanto per prevenire tale fenomeno quanto per far fronte alla criminalità nelle società europee, stante la necessità di tutelare le libertà personali dei cittadini europei?</p>
    </intervention>
    <intervention id="2-483" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signor Presidente, l’ultima edizione delle statistiche di Eurostat sulla criminalità e la giustizia penale sono state pubblicate il 29 maggio; tali statistiche riguardano il periodo dal 1998 al 2007 e non indicano l’aumento descritto dall’onorevole parlamentare. La Commissione nondimeno riconosce che la criminalità organizzata rappresenta una minaccia per i cittadini e l’economia in tutta l’Unione europea.</p>
      <p sl="en">La Commissione si sta impegnando per presentare le corrispondenti proposte e attuare le azioni per prevenire e combattere varie forme di attività criminali, organizzate o meno. Per questo tali obiettivi rientrano nel quadro complessivo del programma di Stoccolma per un’azione dell’Unione sui cittadini, la giustizia, la sicurezza e la politica di migrazione per il prossimo quinquennio. Recentemente la Commissione ha adottato il piano di azione di Stoccolma e credo che la collega, vicepresidente Reding, lo abbia presentato e ne abbia discusso con la plenaria non più tardi di mezz’ora fa.</p>
      <p sl="en">Inoltre, entro la fine dell’anno la Commissione presenterà una comunicazione sulla strategia di sicurezza interna che conterrà proposte concrete e valutazioni delle minacce per i prossimi cinque anni. Ovviamente la criminalità organizzata sarà inclusa in tale analisi.</p>
      <p sl="en">Le minacce comuni richiedono risposte comuni, per cui tutti gli Stati membri, le autorità pubbliche e le organizzazioni private dovrebbero utilizzare efficacemente strumenti comuni. Consentitemi di citare tre tipi di criminalità realmente europei che hanno anche una dimensione internazionale: il traffico di esseri umani, la criminalità informatica e il furto di identità. La Commissione è decisa a rafforzare la cooperazione in tale ambito e sta anche predisponendo proposte operative e legislative al riguardo. Lo faremo in collaborazione con gli Stati membri, il Parlamento europeo, le organizzazioni non governative e il settore privato.</p>
      <p sl="en">Coordinamento del dialogo e operazioni sono parole fondamentali per il futuro; condividere migliori prassi, standard, orientamenti, nonché sviluppare la formazione e la ricerca, dovrebbero rafforzare la reciproca efficacia e comprensione. La cooperazione con i paesi candidati e i paesi terzi è importante per affrontare efficacemente i crimini.</p>
      <p sl="en">Aggiungerei che un approccio ambizioso nel processo decisionale dipendente dalla volontà politica degli Stati membri. L’attuazione efficace ed efficiente delle misure adottate dipende dalle risorse nazionali stanziare per conseguire gli obiettivi. La Commissione può sostenere gli Stati membri con programmi finanziari per cooperare a livello europeo.</p>
      <p sl="en">Come tutti sapete, il trattato di Lisbona conferisce al Parlamento europeo nuove competenze in tale ambito e sottolineerei la vostra responsabilità e il vostro ruolo importante nel dare forma alla sicurezza nell’Unione europea.</p>
    </intervention>
    <intervention id="2-484" speaker_id="28112" name="Gay Mitchell" is_mep="True" mode="spoken">
      <p sl="en">Signor Presidente, ringrazio la signora Commissario per la sua replica. Ho scritto la relazione del Parlamento sulla Banca centrale europea lo scorso anno e uno dei temi sollevati è stato l’aumento notevole delle banconote da 500 euro e penso anche delle banconote da 200 euro, ma soprattutto delle banconote da 500 euro. Ho ventilato l’ipotesi che tali banconote possano essere usate a fini di riciclaggio, per attività criminali. Mi pare di capire dal Regno Unito che vi sono fondate preoccupazioni al riguardo.</p>
      <p sl="en">Potrei invitare la signora Commissario a trasmettere alla Banca centrale europea le preoccupazioni che ho manifestato affinché si verifichi chi utilizza tali grandi quantitativi di banconote da 500 euro? Devo dire che non si può non nutrire un ragionevole sospetto di evasione fiscale o altra grave attività criminale.</p>
    </intervention>
    <intervention id="2-485" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signor Presidente, volevo soltanto ringraziare l’onorevole parlamentare per l’informazione. Sicuramente approfondirò la questione per vedere se è possibile rilevare modelli di comportamento in tale ambito. Allo stato attuale non sono in grado di rispondere, ma sicuramente approfondirò la questione e la ringrazio per il suggerimento.</p>
    </intervention>
    <intervention id="2-486" speaker_id="96900" name="Georgios Papanikolaou" is_mep="True" mode="spoken">
      <p sl="el">autore. – Signor Presidente, ringrazio la signora Commissario per la sua replica nella quale è stata dettagliata e onesta parlando dell’anno fino al quale sono disponibili informazioni, vale a dire il 2007. Ho posto l’interrogazione il 6 aprile 2010 e il 5 maggio 2010. Come sapete, tre persone hanno tragicamente e inutilmente perso la vita durante dimostrazioni pacifiche organizzate da cittadini greci che chiedevano un futuro migliore.</p>
      <p sl="el">Riproporrò l’interrogazione per avere una risposta più specifica. La Commissione intende organizzare un intervento più sistematico e formulare raccomandazioni agli Stati membri al riguardo? La Commissione intende raccogliere dati più direttamente e rapidamente su tali fenomeni, visto che il problema pare aggravarsi in numerosi Stati membri, specialmente in questo momento?</p>
    </intervention>
    <intervention id="2-487" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signor Presidente, la Commissione e io stessa deploriamo profondamente la morte delle tre persone nei recenti sollevamenti cui accennava l’onorevole parlamentare. E’ sempre una tragedia quando persone innocenti sono vittime di tali situazioni. Ce ne rammarichiamo profondamente e il nostro pensiero va ai loro cari.</p>
      <p sl="en">Come è stato detto, abbiamo bisogno sempre di aggiornare le nostre statistiche ed Eurostat se ne sta occupando. Auspicabilmente saremo in grado di avere una valutazione migliore con una certa celerità. Non prevediamo per il momento iniziative al riguardo. I crimini e le morti in questione sono drammatici, ma la competenza della Commissione si limita alla criminalità transfrontaliera. Il suo compito è agevolare la cooperazione tra autorità nazionali e autorità europee. Per il momento non si ipotizza alcuna iniziativa in merito.</p>
    </intervention>
    <intervention id="2-488" speaker_id="1405" is_mep="True" mode="spoken" role="Presidente">
      <p sl="unknown">Annuncio l’interrogazione n. 22 dell’onorevole Poc (H-0185/10).</p>
      <p sl="unknown">Oggetto: Politica comune dell'UE in materia di visti</p>
      <p sl="unknown">A norma dell'articolo 77, paragrafo 2, lettera a, del trattato sul funzionamento dell'Unione europea e conformemente al diritto derivato emesso su tale base giuridica, in particolare il regolamento (CE) n. 539/2001http://www.europarl.europa.eu/sides del Consiglio, del 15 marzo 2001, che adotta l'elenco dei paesi terzi i cui cittadini devono essere in possesso del visto all'atto dell'attraversamento delle frontiere esterne e l'elenco dei paesi terzi i cui cittadini sono esenti da tale obbligo (nella versione modificata), gli Stati membri sono tenuti ad applicare una politica comune dei visti nonché il principio di reciprocità.</p>
      <p sl="unknown">Con "politica comune dei visti" intende la Commissione esclusivamente la definizione di regole uniche per gli Stati membri dell'Unione europea rispetto ai paesi terzi? Oppure questo articolo del trattato sull'Unione europea – oltre a disciplinare la politica dei visti in relazione ai paesi terzi – deve essere considerato anche come un impegno della Commissione e degli Stati membri dell'UE a tentare di far valere condizioni comuni per tutti gli Stati membri nei paesi terzi?</p>
    </intervention>
    <intervention id="2-489" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signor Presidente, la politica in materia di visti dell’Unione europea è armonizzata ed è una politica comune basata su tre strumenti giuridici applicabili agli Stati membri, segnatamente il regolamento (CE) n. 539/2001, che adotta l’elenco dei paesi terzi i cui cittadini devono essere in possesso del visto all’atto dell’attraversamento delle frontiere esterne e l’elenco dei paesi terzi i cui cittadini sono esenti da tale obbligo; il codice dei visti che copre tutte le procedure e le condizioni per il rilascio di visti Schengen per brevi soggiorni e il regolamento (CE) n. 1683/95 che istituisce un modello uniforme per i visti. Tali norme valgono per i cittadini di tutti i paesi terzi soggetti all’obbligo di visto.</p>
      <p sl="en">Il primo regolamento citato stabilisce un elenco dei paesi terzi i cui cittadini devono essere in possesso del visto all'atto dell'attraversamento delle frontiere esterne, il cosiddetto elenco “negativo”. Vi è tuttavia anche l’elenco positivo, quello dei cittadini che sono esenti da tale obbligo sulla base di diversi criteri, tra cui un principio fondamentale è la reciprocità. Tale regolamento è applicabile a tutti gli Stati membri dell’Unione, esclusi Regno Unito e Irlanda. E’ inoltre applicabile a Islanda, Norvegia e Svizzera.</p>
      <p sl="en">Conformemente al principio della reciprocità, l’Unione ritiene che in caso di cittadini di paesi terzi esenti dall’obbligo di visto per recarsi in Stati membri dell’Unione, il paese terzo debba garantire un reciproco trattamento ai cittadini dell’Unione esimendoli dall’obbligo di visto per recarsi in detto paese. Quando un paese dell’elenco positivo mantiene o introduce un obbligo di visto per cittadini di uno, due o più Stati membri, si applica il meccanismo della reciprocità. Questo è il quadro in cui la Commissione potrebbe intraprendere passi per ottenere il ripristino dell’esenzione dal visto da parte del paese terzo o, se ciò non dovesse essere possibile, per proporre misure di ritorsione al ripristino temporaneo dell’obbligo di visto per i cittadini del paese in questione.</p>
      <p sl="en">Il sistema si è dimostrato alquanto efficiente come dimostrano i passi intrapresi dalla Commissione e illustrati nella relazione periodica sulla reciprocità, e nell’ambito di tale meccanismo di reciprocità applicabile dal 2005 gli Stati membri hanno notificato 75 casi di non reciprocità riguardanti 13 paesi terzi dell’elenco positivo. Da allora si è stabilita la reciprocità con la maggior parte dei 13 paesi come Giappone, Panama, Singapore, Australia, Uruguay e Costa Rica, e recentemente la Commissione ha concluso i negoziati per una rinuncia al visto con il Brasile, testo che a brevissimo sarà sottoposto all’attenzione del Parlamento e del Consiglio.</p>
      <p sl="en">Problemi di non reciprocità continuano a esistere per taluni Stati membri nei confronti di Stati Uniti e Canada, ed è un argomento che sempre solleviamo con tali paesi.</p>
      <p sl="en">Il meccanismo non viene applicato nel caso in cui un paese terzo dell’elenco negativo mantenga o imponga l’obbligo di visto soltanto ai cittadini di uno o più paesi membri o quando il paese terzo applica condizioni diverse ai cittadini di Stati membri differenti. L’acquis comunitario non contiene norme per tali fattispecie e non prevede un meccanismo specifico, per cui è molto difficile per l’Unione intervenire.</p>
    </intervention>
    <intervention id="2-490" speaker_id="96715" name="Pavel Poc" is_mep="True" mode="spoken">
      <p sl="cs">autore. – Signor Presidente, signora Commissario, se la Commissione europea è garante della politica comune in materia di visti e se tale politica si fonda essenzialmente sul principio della reciprocità, quanto a lungo specificamente la Commissione intende ancora tollerare il regime di visto asimmetrico e senza precedenti introdotto da un paese terzo, il Canada, contro uno Stato membro dell’Unione, la Repubblica ceca?</p>
    </intervention>
    <intervention id="2-491" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signor Presidente, sono come è ovvio perfettamente al corrente della circostanza alla quale l’onorevole parlamentare fa riferimento e la Commissione si è interessata molto della questione.</p>
      <p sl="en">Le autorità canadesi hanno istituito un ufficio a Praga, una condizione che abbiamo imposto loro, e stanno anche definendo una roadmap per reinstaurare la libertà dall’obbligo di visto. Abbiamo avuto diversi incontri di alto livello con Canada, Repubblica ceca e Commissione per delineare i passi che vanno intrapresi. I canadesi hanno detto che modificheranno la loro normativa e che prestissimo la sottoporranno al parlamento nazionale affinché la modifichi. Stiamo dialogando con loro e con le autorità ceche per assicurarci che vi sia sempre uno scambio di punti di vista, un’atmosfera costruttiva e la possibilità di procedere verso una soluzione al problema. La questione sarà nuovamente discussa dagli Stati membri in occasione del Consiglio di inizio giugno.</p>
      <p sl="en">Mi dispiace che tale conflitto sia ancora irrisolto, ma posso assicurare all’onorevole parlamentare che, insieme ai colleghi cechi, stiamo cercando di trovare una soluzione quanto prima.</p>
    </intervention>
    <intervention id="2-492" speaker_id="1405" is_mep="True" mode="spoken" role="Presidente">
      <p sl="unknown">Annuncio l’interrogazione n. 23 dell’onorevole Chountis (H-0205/10).</p>
      <p sl="unknown">Oggetto: Questioni in sospeso in merito alla dichiarazione comune Turchia-UE in data 5 novembre 2009</p>
      <p sl="unknown">Il 5 novembre 2009 il sig. Beşir Atalay, ministro degli interni della Turchia, il sig. Jacques Barrot, vicepresidente della Commissione, e il sig. Tobias Billström, presidente in carica del Consiglio, hanno firmato una dichiarazione comune, in cui al punto 3 si fa particolare riferimento alla ripresa dei negoziati ufficiali al fine di concludere un accordo volto a rilanciare le relazioni tra la Turchia e l'UE, e in cui al punto 5 si afferma che l'accordo tra la Turchia e Frontex si è concluso a livello tecnico;</p>
      <p sl="unknown">Il 16 dicembre 2009, nella plenaria del Parlamento europeo, la sig.ra Cecilia Malmström, presidente in carica del Consiglio, ha risposto all'interrogazione H-0431/09 dell'interrogante</p>
      <p sl="unknown">Le forze aeree turche conducono costanti azioni di disturbo nei confronti dei mezzi aerei di Frontex.</p>
      <p sl="unknown">Alla luce di quanto precede, può la Commissione rispondere ai seguenti quesiti: In quale fase si trovano i negoziati di cui al punto 3 della dichiarazione comune? Si è giunti probabilmente a una situazione di stallo nelle discussioni in corso con Frontex? Le azioni di disturbo nei confronti dei mezzi aerei di Frontex sono collegate al rifiuto da parte della Turchia di riconoscere esplicitamente i confini dell'UE nell'Egeo?</p>
    </intervention>
    <intervention id="2-493" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signor Presidente, ho un’agenda particolarmente densa di impegni oggi! Vorrei ricordare che abbiamo avuto una storia difficile nei negoziati con la Turchia iniziando già dal mandato del 2002, ma di recente sono stati compiuti moltissimi passi positivi. Lo scorso anno la conclusione del Consiglio sull’immigrazione illegale ha sollecitato un’accelerazione dei negoziati con la Turchia e anche lo scorso anno il mio predecessore Barrot si è recato nel paese con il ministro svedese Billström. Vi è stata una dichiarazione comune all’epoca che esortava ad avanzare.</p>
      <p sl="en">Da allora si sono registrati progressi. Si sono organizzati diversi colloqui nel corso dell’inverno e ora siamo molto prossimi a un accordo nei negoziati sull’accordo di riammissione con la Turchia.</p>
      <p sl="en">La Commissione confida nel fatto che le parti concordate del testo siano equilibrate e rispecchino le nostre esigenze affrontando nel contempo le preoccupazioni della Turchia. Stiamo lavorando per finalizzare il testo quanto prima e siamo in costante contatto con le autorità turche.</p>
      <p sl="en">Lo scopo è concludere il tutto e riferire sull’esito dei negoziati al Consiglio di giugno. Terremo il Parlamento costantemente informato in quanto gli verrà chiesto il suo benestare per la stipula una volta concluso.</p>
      <p sl="en">In merito all’accordo su Frontex non esistono nessi formali tra la negoziazione del regime di lavoro e l’accordo di riammissione UE-Turchia. Ciò premesso, la Commissione sta adottando i passi necessari per garantire la coerenza generale nell’affrontare aspetti simili nei due atti.</p>
      <p sl="en">La Commissione non è in grado di formulare commenti per quel che riguarda la delimitazione del territorio o dei confini di un determinato Stato membro, poiché questi temi sono esclusivamente di responsabilità degli Stati membri e soggetti alle disposizioni applicabili del diritto internazionale. Vorremmo incoraggiare Frontex e lo Stato membro ospite a garantire che siano fornite informazioni adeguate ai paesi terzi vicini in merito al dispiegamento di mezzi, come quelli aerei, in prossimità delle frontiere prima che venga intrapresa un’operazione comune.</p>
    </intervention>
    <intervention id="2-494" speaker_id="26851" name="Nikolaos Chountis" is_mep="True" mode="spoken">
      <p sl="el">autore. – Signor Presidente, signora Commissario, la difficoltà nel dare una risposta chiara a una serie di domande come questa mi fa rendere conto del fatto che i negoziati sono, in ogni caso, complessi e, a mio giudizio, conferma che la parte turca sta sollevando numerose eccezioni politiche che stanno rendendo ardua la chiusura dei negoziati.</p>
      <p sl="el">Le sarei grato se, non appena i negoziati saranno conclusi, non appena vi sarà un accordo, ci potesse aggiornare. Vorrei aggiungere quanto segue: durante la recente visita del primo ministro turco in Grecia, ad Atene, è stato sottoscritto un protocollo, un’intesa di cooperazione con la Grecia sui temi dell’immigrazione illegale. Vorrei dunque chiederle: questa intesa, questa sorta di accordo di riammissione tra Grecia e Turchia, sostituisce l’accordo tra Unione europea e Turchia attualmente in fase di negoziazione?</p>
    </intervention>
    <intervention id="2-495" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signor Presidente, pur non conoscendo i dettagli precisi dell’accordo stipulato tra Turchia e Grecia, credo che dimostri l’atteggiamento costruttivo che abbiamo nei confronti delle autorità greche da un lato e delle autorità turche dall’altro.</p>
      <p sl="en">E’ in corso un negoziato parallelo con la Turchia. Come ho detto, siamo molto prossimi alla chiusura dei negoziati. L’atmosfera è stata molto costruttiva e penso che ciò dimostri la necessità per l’Unione europea di conseguire tale obiettivo e l’interesse della parte turca di pervenire a un accordo con noi sulla riammissione. Questo è ovviamente a vantaggio di tutti.</p>
    </intervention>
    <intervention id="2-496" speaker_id="96900" name="Georgios Papanikolaou" is_mep="True" mode="spoken">
      <p sl="el">Signor Presidente, signora Commissario, in altre risposte che abbiamo ricevuto lei ha affermato espressamente che Frontex sta negoziando questioni tecniche con la Turchia. Lo comprendo. Lei recentemente ci ha detto in sede di commissione per le libertà civili, la giustizia e gli affari interni, quando è venuta ad aggiornarci su temi rientranti nella sua sfera di competenza, che l’accordo definitivo con la Turchia sui vari aspetti dell’immigrazione illegale stava progredendo ed era prossimo alla conclusione, cosa che oggi ci ha confermato.</p>
      <p sl="el">In tale accordo tra l’Unione europea e la Turchia non dovrebbe anche essere contemplata la possibilità che vi sia Frontex tra Unione e Turchia? Frontex non è un fattore importantissimo per la lotta all’immigrazione illegale? Non so quanto lei possa dirmi in merito ai contenuti dei negoziati, ma il buon senso non ci dice che, a questo punto, sarebbe il caso di prevedere il funzionamento di Frontex e suoi interventi?</p>
    </intervention>
    <intervention id="2-497" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signor Presidente, ho avuto l’opportunità di rivolgermi alla commissione per le libertà civili, la giustizia e gli affari interni lo scorso lunedì e ribadisco ciò che ho detto allora, ossia che si stanno compiendo progressi nei negoziati con la Turchia.</p>
      <p sl="en">Quanto a Frontex e al controllo delle frontiere della Turchia, hanno raggiunto un accordo iniziale su un progetto di regime di lavoro a livello tecnico. Le due parti proseguono le discussioni e, per il momento, Frontex aspetta una risposta dalla Turchia per proseguire i colloqui. Frontex è un attore importante al riguardo, ma innanzi tutto abbiamo bisogno di giungere all’accordo, dopodiché porteremo avanti discussioni parallele con Frontex. Convengo con il fatto che vi è molto margine di cooperazione in tale ambito.</p>
    </intervention>
    <intervention id="2-498" speaker_id="1405" is_mep="True" mode="spoken" role="Presidente">
      <p sl="unknown">Annuncio l’interrogazione n. 24 dell’onorevole Ludford (H-0236/10).</p>
      <p sl="unknown">Oggetto: Politiche dell'UE in materia di lotta al terrorismo e programma di consegna della CIA</p>
      <p sl="unknown">Una serie di recenti avvenimenti ha contribuito a chiarire il coinvolgimento di taluni Stati membri nel programma di consegna degli Stati Uniti. Uno studio congiunto realizzato dall'ONU nel 2010 ha rivelato che taluni Stati membri dell'UE hanno collaborato e partecipato ad attività riguardanti il programma di consegna e le prigioni segrete della CIA .</p>
      <p sl="unknown">Tenuto conto dei numerosi abusi commessi negli ultimi 8 anni dagli Stati membri e alla luce della proposta di comunicazione della Commissione sul bilancio delle politiche di lotta al terrorismo, può la Commissione presentare le misure specifiche che intende adottare per assicurare che le politiche antiterrorismo dell'UE impediscano il ripetersi di simili abusi?</p>
    </intervention>
    <intervention id="2-499" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signor Presidente, ringrazio l’onorevole Ludford per l’interrogazione. Come sapete, l’argomento mi interessa e abbiamo anche collaborato al riguardo in passato. Inutile dire che la libertà e la sicurezza vanno di pari passo, e il rispetto per i diritti fondamentali e lo Stato di diritto rappresenta la vera sostanza dell’approccio dell’Unione per contrastare il terrorismo. Le misure per combattere il terrorismo devono sempre essere intraprese nel quadro dell’assoluto rispetto dei diritti fondamentali, e l’Unione deve comportarsi in maniera esemplare in proposito.</p>
      <p sl="en">Questo non è solo un obbligo di legge, ma un prerequisito fondamentale per garantire credibilità e legittimità, nonché per promuovere la fiducia reciproca tra autorità nazionali e la fiducia del pubblico in senso ampio. La Commissione continuerà dunque a seguire un approccio nella lotta al terrorismo che cerchi di abbinare fattibilità ed efficacia a livello operativo e giuridico a un chiaro impegno nei confronti del rispetto dei diritti fondamentali.</p>
      <p sl="en">Le pratiche note come consegna straordinaria e detenzione segreta sono violazioni dei diritti umani. La Commissione lo ha sempre sottolineato ed è compito degli Stati membri interessati iniziare o continuare a condurre indagini imparziali, indipendenti e approfondite per accertare la verità. Questo è un obbligo positivo derivante dalla convenzione europea per la salvaguardia dei diritti dell’uomo al fine di stabilire responsabilità e consentire alle vittime di ottenere riparazione. In quanto Commissione abbiamo incoraggiato Polonia e Romania a svolgere indagini sulle accuse in merito all’esistenza di strutture di detenzione segreta e accogliamo con favore l’avvio di indagini penali in Polonia nel marzo 2008.</p>
      <p sl="en">La Commissione ha anche scritto alle autorità lituane complimentandosi per l’atteggiamento proattivo assunto con l’avvio di indagini. Per quanto concerne la discussione in merito ai voli per consegne straordinarie e alle loro implicazioni in termini di politica comunitaria in materia di aviazione, la Commissione trae alcune lezioni nel quadro della comunicazione sull’aviazione civile e commerciale del gennaio 2008. Inoltre, il cielo unico europeo, entrato in vigore lo scorso gennaio, prevede ulteriori misure per monitorare la circolazione effettiva degli aeromobili e continueremo a seguire la questione da vicino, ovviamente entro i limiti dei nostri poteri.</p>
      <p sl="en">Nel 2008 la Commissione ha fornito informazioni fattuali panoramiche nel suo documento pubblico per il personale concernente il terrorismo e i diritti fondamentali. E’ una sintesi delle risposte degli Stati membri al questionario sul diritto penale, il diritto amministrativo, il diritto procedurale e i diritti fondamentali nella lotta al terrorismo. Tutti gli Stati membri hanno risposto al questionario e ora stiamo anche preparando, sempre a livello di Commissione, un esercizio di valutazione delle principali misure comunitarie e delle iniziative politiche intraprese nell’ambito della lotta al terrorismo fino all’entrata in vigore del trattato di Lisbona.</p>
      <p sl="en">La politica contro il terrorismo condotta a livello nazionale dagli Stati membri o la partecipazione al programma di consegna straordinaria della CIA non saranno specificamente valutate in tale contesto, ma è chiarissimo ciò che la Commissione pensa al riguardo e continueremo a seguire gli sviluppi negli Stati membri, comprese le obiezioni di ordine giuridico mosse contro le misure antiterrorismo nei tribunali nazionali e trarre lezioni da una definizione sostenibile delle politiche a livello europeo.</p>
    </intervention>
    <intervention id="2-500" speaker_id="4529" name="Sarah Ludford" is_mep="True" mode="spoken">
      <p sl="en">autore. – Signor Presidente, signora Commissario, mai persona è stata più appropriata a svolgere il ruolo affidatole e ho sempre apprezzato molto la possibilità di lavorare con lei su questi temi.</p>
      <p sl="en">Credo che ciò che lei ha detto sia alquanto incoraggiante poiché indica un certo rafforzamento della sorveglianza e dei meccanismi di cui la Commissione disporrà in futuro. Il problema, però, è che esiste il passato. Gli Stati membri hanno partecipato a torture, sparizioni e consegne straordinarie illegali della CIA e vi è stata una mancanza di sorveglianza e responsabilità. Tanta retorica sui diritti umani, proprio come adesso, ma un baratro tra retorica e realtà. Ancora non esiste un sistema per obblighi a rendere conto delle proprie responsabilità.</p>
      <p sl="en">Vi sono iniziative che la Commissione, in veste di custode dei trattati, può ipotizzare che vadano ancora intraprese non soltanto per cercare di far sì che gli Stati membri rispettino in futuro i propri obblighi, ma anche per ottenere ulteriori indagini, tra cui, come spero vivamente, un’idonea inchiesta pubblica, ora, sotto il nuovo governo britannico, per garantire che si sappia realmente ciò che è accaduto in passato e che cosa non ha funzionato?</p>
    </intervention>
    <intervention id="2-501" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signor Presidente, penso che il lavoro svolto dal Parlamento europeo al riguardo sia stato estremamente importante per far luce sul programma di consegne straordinarie e rivelare quanto accaduto. Ne è derivato un grande clamore, ma si è anche creata un’opinione pubblica forte per scoprire la verità. Come ho detto, la Commissione ha sollecitato e incoraggiato indagini complete e approfondite nei paesi interessati e continuerà a seguire la questione per sincerarsi che siano effettivamente svolte. La proposta sul cielo unico europeo è lì per aiutarci a sorvegliare ulteriormente gli sviluppi.</p>
      <p sl="en">Seguiremo dunque la questione e continueremo a spingere affinché si faccia chiarezza. Oltre a ciò, non vi è molto di concreto che la Commissione europea possa fare, ma siamo lieti di collaborare con il Parlamento europeo per continuare a spingere per la chiarezza e sincerarci che questo non possa far parte della politica europea contro il terrorismo.</p>
    </intervention>
    <intervention id="2-502" speaker_id="96784" name="Janusz Władysław Zemke" is_mep="True" mode="spoken">
      <p sl="pl">Signor Presidente, vorrei chiedere informazioni alla signora Commissario su un tema che a mio parere è importante. La lotta al terrorismo, e ovviamente noi tutti sappiamo perfettamente di dover combattere il terrorismo, ha bisogno che anche gli Stati europei collaborino l’uno con l’altro. In proposito vorrei porre il seguente quesito: lei osserva che vi è una tendenza più accentuata da parte degli Stati membri dell’Unione in termini di cooperazione e vi è anche una tendenza più accentuata in termini di reciproco scambio dei tipi di informazioni diversi e importantissimi che sono necessari per combattere il terrorismo? Si sono avuti cambiamenti positivi al riguardo?</p>
    </intervention>
    <intervention id="2-503" speaker_id="photo_generic" name="Cecilia Malmström" is_mep="True" mode="spoken">
      <p sl="en">membro della Commissione. – Signor Presidente, la lotta al terrorismo è ovviamente un elemento cruciale della politica dell’Unione europea. Le azioni principali sono intraprese dai servizi nazionali, dalle autorità di polizia e dai politici nazionali. L’Unione europea può supportare tali iniziative, fornire un certo quadro giuridico. Possiamo sincerarci che la carta dei diritti fondamentali sia rispettata. Abbiamo alcuni fondi disponibili, possiamo fornire sostegno alle vittime e possiamo incoraggiare una maggiore cooperazione.</p>
      <p sl="en">La mia impressione è che vi sia molta collaborazione in atto tra gli Stati membri al riguardo. Ovviamente vi è ancora la questione estremamente delicata della condivisione dell’intelligence, che si basa sulla fiducia, o talvolta sulla mancanza di fiducia. La fiducia va sviluppata ed è possibile farlo soltanto armonizzando e accertandosi che i nostri sistemi dell’Unione europea rispettino pienamente lo Stato di diritto e siano affidabili. Vi è un ambito in cui l’Unione europea può dare il proprio contributo. Nel programma di Stoccolma e nelle discussioni che hanno condotto a tale programma, è emersa una chiara volontà che gli Stati membri rafforzino la collaborazione l’uno con l’altro, nell’Unione europea, ma anche con i paesi terzi, per combattere il terrorismo. Ciò, come è ovvio, va fatto nel pieno rispetto dei diritti fondamentali e il programma di consegne straordinarie della CIA non ne fa parte.</p>
    </intervention>
    <intervention id="2-504" speaker_id="1405" is_mep="True" mode="spoken" role="Presidente">
      <p sl="unknown">Poiché riguardano il medesimo argomento, le seguenti interrogazioni saranno esaminate insieme.</p>
      <p sl="unknown">Annuncio l’interrogazione n. 25 dell’onorevole Harkin (H-0188/10).</p>
      <p sl="unknown">Oggetto: Imprenditori e PMI</p>
      <p sl="unknown">Alla luce dell'imminente settimana delle PMI (25 maggio - 1 giugno 2010) e del Premio impresa europea (31 maggio) - può la Commissione fornire un aggiornamento in merito all'attuazione dello Small Business Act in particolare per quanto riguarda le misure in materia di preparazione agli investimenti degli imprenditori, migliorando il loro accesso ai finanziamenti con una riduzione degli oneri amministrativi e in particolare in merito alle iniziative e alle decisioni politiche degli Stati membri per aiutare le PMI ad affrontare i problemi che ne ostacolano lo sviluppo?</p>
      <p sl="unknown">Annuncio l’interrogazione n. 26 dell’onorevole Higgins (H-0198/10).</p>
      <p sl="unknown">Oggetto: PMI</p>
      <p sl="unknown">Ha in programma la Commissione l'adozione di misure volte ad aiutare le PMI che in tutta l'UE si stanno muovendo tra grandi difficoltà? Sarebbe disposta a prendere in considerazione l’introduzione di un regime speciale di aiuto ai giovani imprenditori che cercano di creare nell'Unione delle PMI capaci di operare con successo, riducendo in tal modo la dipendenza dell'UE dagli investimenti diretti esteri per il rilancio della sua industria?</p>
      <p sl="unknown">Annuncio l’interrogazione n. 27 dell’onorevole Mitchell (H-0213/10).</p>
      <p sl="unknown">Oggetto: PMI e la creazione di posti di lavoro</p>
      <p sl="unknown">È ampiamente riconosciuto che le piccole e medie imprese sono la chiave per ridurre la disoccupazione in Europa, ma si trovano ad affrontare un onere sproporzionato dovuto alla regolamentazione rispetto alle aziende più grandi che possono beneficiare di economie di scala. Se ciascuna PMI in Europa creasse un posto di lavoro domani, ciò avrebbe un effetto enormemente positivo sui livelli occupazionali.</p>
      <p sl="unknown">Cosa sta facendo la Commissione per promuovere la creazione di posti di lavoro attraverso le PMI, ad esempio, con riforme normative e degli investimenti? Quali obiettivi ha determinato la Commissione e in che modo proporrà di monitorarli?</p>
      <p sl="unknown">Annuncio l’interrogazione n. 28 dell’onorevole Aylward (H-0225/10).</p>
      <p sl="unknown">Oggetto: Settimana europea delle PMI</p>
      <p sl="unknown">La prossima settimana avrà luogo la Settimana europea delle PMI, che si pone come obiettivo la promozione dell’imprenditorialità, dell’innovazione e della competitività, nonché la diffusione di informazioni sull’attività svolta dall'Unione europea e dalle autorità a tutti i livelli per sostenere e finanziare le microimprese e le piccole e medie imprese..</p>
      <p sl="unknown">Attualmente, per le piccole e medie imprese il problema principale è ottenere capitali e finanziamenti. Esistono molte piccole imprese, piccole imprese familiari e nuove imprese che in passato hanno avuto ottimi risultati ma sono attualmente vulnerabili perché non riescono a procurarsi capitali. Cosa può essere fatto a livello europeo per risolvere il problema?</p>
      <p sl="unknown">Annuncio l’interrogazione n. 29 dell’onorevole Crowley (H-0234/10).</p>
      <p sl="unknown">Oggetto: Misure volte a ridurre i costi amministrativi delle PMI</p>
      <p sl="unknown">Può la Commissione indicare quali misure stia prendendo per ridurre i costi amministrativi inutili delle PMI nell'Unione europea?</p>
    </intervention>
    <intervention id="2-505" speaker_id="28115" name="Mairead McGuinness" is_mep="True" mode="spoken">
      <p sl="en">Signor Presidente, visto la sua nuova impronta liberale, posso chiederle di chiarire quali interrogazioni saranno effettivamente esaminate? L’interrogazione n. 33 della terza parte sarà esaminata? Stiamo tutti cercando di presenziare a diverse riunioni. Sarebbe utile se potesse chiarire esattamente quali interrogazioni non saranno esaminate.</p>
    </intervention>
    <intervention id="2-506" speaker_id="1405" is_mep="True" mode="spoken" role="Presidente">
      <p sl="unknown">Penso che sia estremamente improbabile che si possa giungere all’interrogazione n. 33. Se è l’interrogazione che lei sta aspettando, personalmente non attenderei.</p>
      <p sl="unknown">Il Commissario Tajani ora darà una risposta unica e, dopo di ciò, offrirò ai parlamentari che hanno posto le interrogazioni e agli altri colleghi l’opportunità di formulare un’ulteriore domanda.</p>
      <p sl="unknown">Ricordo inoltre che concluderemo alle 20.30 perché il personale e gli interpreti devono avere modo di ristorarsi prima di riprendere alle 21.00.</p>
    </intervention>
    <intervention id="2-507" speaker_id="photo_generic" name="Antonio Tajani" is_mep="True" mode="spoken">
      <p sl="it">vicepresidente della Commissione . − Signor Presidente, parlo ormai nella nuova veste da due anni. Le piccole e medie imprese continuano a costituire una priorità per la nuova Commissione, che è convinta che occorra adoperarsi al massimo per evitare che la crisi finanziaria non si trasformi in una crisi sociale che colpisca innanzitutto le piccole e medie imprese e i loro dipendenti.</p>
      <p sl="it">Dall'adozione dello Small Business Act nel 2008 si sono registrati progressi concreti. La Commissione ha adottato le cinque proposte legislative connesse allo Small Business Act, di cui due sono già entrate in vigore: il regolamento di esenzione in materia di aiuti di Stato e la direttiva sulle aliquote ridotte dell'IVA; le altre tre, la direttiva sui ritardi di pagamento, la direttiva in materia di fatturazione dell'IVA e il regolamento sullo statuto della società privata europea sono ancora in discussione qui al Parlamento e al Consiglio.</p>
      <p sl="it">La Commissione ha anche avviato le azioni non legislative previste, oggi negli studi di impatto si è sistematicamente introdotto un test "piccole e medie imprese" per migliorare la qualità della legislazione. Faccio un esempio: la direttiva sui ritardi di pagamento, l'esenzione delle microimprese da alcuni obblighi contabili.</p>
      <p sl="it">Gli Stati membri hanno inoltre manifestato una forte volontà politica di attuare lo Small Business Act : ad esempio hanno integrato il test "piccole e medie imprese" nei procedimenti decisionali nazionali, e le piccole e medie imprese erano fra i principali beneficiari delle misure adottate dagli Stati membri nell'ambito del programma europeo di ripresa per fare fronte alla crisi. Ad esempio, la creazione e l'estensione dei sistemi di prestiti e garanzie alle piccole e medie imprese sono state fra le misure adottate per migliorare l'accesso al finanziamento.</p>
      <p sl="it">Tuttavia i metodi scelti e i risultati ottenuti differiscono da uno Stato all'altro ed è pertanto necessario continuare a lavorare sull'attuazione dello Small Business Act a livello nazionale. Ritengo quindi fondamentale proseguire le azioni intraprese e fare in modo che i principi e le azioni raccomandate siano attuati a livello sia europeo che a livello nazionale.</p>
      <p sl="it">La politica a favore delle piccole e medie imprese è ripresa pienamente anche dalla strategia Europa 2020, fa parte integrante di molte iniziative faro previste e sarà oggetto di una verifica particolare in occasione dell'attuazione della strategia negli Stati membri. Una delle dieci linee direttrici integrate proposte dalla Commissione invita appunto gli Stati membri ad attuare una serie di misure a favore delle piccole e medie imprese in base ai principi dello Small Business Act .</p>
      <p sl="it">La prossima tappa sarà fare in modo che gli Stati membri integrino tali misure nei loro programmi nazionali di riforma. Entro la fine di quest'anno si effettuerà un esame approfondito dell'attuazione dell'Act per misurare i progressi realizzati e individuare azioni nuove che tengano conto anche delle priorità di Europa 2020 e fra i settori di azione principali vi saranno il miglioramento dell'accesso al credito e all'innovazione, azione di incoraggiamento allo spirito imprenditoriale e di promozione dell'internazionalizzazione delle piccole e medie imprese. Le piccole e medie imprese, in particolare quelle gestite da giovani imprenditori, saranno fra i principali beneficiari di queste nuove iniziative.</p>
      <p sl="it">Consapevole delle difficoltà che le piccole e medie imprese incontrano al momento attuale per accedere ai finanziamenti, la Commissione europea ha seguito da vicino l'evoluzione del settore, in particolare collaborando con la Banca centrale europea al fine di eseguire regolarmente indagini sulla situazione.</p>
      <p sl="it">La Commissione ha anche elaborato una serie di programmi che offrono sostegno finanziario per aiutare le piccole e medie imprese ad accedere ai capitali di cui hanno bisogno per sviluppare le loro attività. Il programma quadro per la competitività e l'innovazione raggruppa ad esempio taluni strumenti finanziari messi a punto in collaborazione con il Fondo europeo per gli investimenti, che incentivano le operazioni di rischio e di garanzia di prestito per le imprese. Il programma Jeremie, finanziato dal FESR, offre una vasta gamma di prodotti finanziari specifici per sviluppare e rafforzare le piccole e medie imprese sull'insieme del territorio europeo. Infine, il nuovo strumento europeo di microfinanziamento ad iniziativa congiunta della Commissione e della BEI è in modo particolare destinato alle microimprese che hanno difficoltà ad ottenere un finanziamento ad hoc.</p>
      <p sl="it">L'accesso delle piccole e medie imprese al credito è stato inoltre migliorato grazie all'aumento dell'importo delle linee di credito accordate dalla Banca europea per gli investimenti alle banche intermediarie incaricate di riattribuirle a loro volta alle piccole e medie imprese sotto forma di prestiti. Nel 2009 la Banca europea per gli investimenti ha accordato un importo totale di tredici miliardi di euro a istituzioni finanziarie. Ciò equivale a un aumento del 55% rispetto all'anno precedente. A titolo di informazione, più del 75% dei ventuno miliardi di euro accordati nel periodo 2008-2009 è giunto alle piccole e medie imprese destinatarie finali, vale a dire cinquantamila piccole e medie imprese in tutta l'Unione.</p>
      <p sl="it">Infine, la Commissione ha organizzato qualche giorno fa una conferenza ad alto livello che ha riunito le banche, i fondi di capitale di rischio, le piccole e medie imprese, un incontro che ha visto anche la partecipazione di rappresentanti del Parlamento europeo, che ha consentito di esaminare la situazione attuale del mercato e di esplorare nuove idee e strategie per migliorare l'accesso delle piccole e medie imprese al finanziamento. È stata un'occasione importante per discutere le possibili azioni da intraprendere a favore delle imprese al fine di sostenere la ripresa e la crescita economica.</p>
      <p sl="it">Una delle azioni decise è l'istituzione di un forum permanente di discussione dove siano presenti istituzioni finanziarie, fondi di capitale di rischio e rappresentanti delle piccole e medie imprese. Sono previste riunioni trimestrali sotto l'egida della Commissione europea. Le conclusioni di questo forum costituiranno la prima tappa di una strategia intesa a stabilire un piano d'azione per l'accesso al credito e al capitale per le piccole e medie imprese della nostra Unione.</p>
      <p sl="it">Colgo infine l'occasione di questo dibattito per informare il Parlamento che nell'ambito della prima Settimana europea delle piccole e medie imprese avranno luogo più di 1 200 eventi nazionali, regionali e locali che riguarderanno una vasta gamma di temi che interessano da vicino questo settore imprenditoriale. La settimana dedicata alle piccole e medie imprese avrà luogo dal 25 maggio al 1° giugno, parallelamente alla cerimonia di consegna dei premi europei allo spirito imprenditoriale del 2010 prevista per il 31 maggio a Madrid.</p>
      <p sl="it">Tutte queste cose per confermarvi il mio impegno personale per fare in modo che l'occupazione in questa nostra Unione, grazie al sostegno che avranno le piccole e medie imprese, potrà essere difesa perché le necessarie ristrutturazioni della grande industria privata provocheranno la perdita di alcuni posti di lavoro e noi potremo ricostruire occupazione soltanto favorendo lo sviluppo delle piccole e medie imprese che rappresentano la colonna vertebrale della nostra economia europea.</p>
    </intervention>
    <intervention id="2-508" speaker_id="28116" name="Marian Harkin" is_mep="True" mode="spoken">
      <p sl="en">autore. – Signor Presidente, desidero complimentarmi con il Commissario per i progressi conseguiti. Tuttavia, signor Commissario, lei ha detto che uno dei maggiori problemi è l’accesso al capitale e ha menzionato la Banca europea per gli investimenti, che ha distribuito fondi alle banche irlandesi affinché li distribuissero alle piccole e medie imprese. Nondimeno un importo consistente non viene distribuito, principalmente a causa della non corrispondenza tra le esigenze delle PMI, ossia esigenze di rifinanziamento, e l’obiettivo della Banca, vale a dire l’uso del denaro per investimenti a medio termine. Le chiedo pertanto se lei concorda con me nell’affermare che vanno introdotte alcune misure per le PMI che chiederanno rifinanziamenti e qual è il ruolo che la Commissione potrebbe svolgere al riguardo. Inoltre, lei favorirebbe quale tipo di regime di garanzia per le imprese, simile a quello che esiste nel Regno Unito?</p>
    </intervention>
    <intervention id="2-509" speaker_id="28117" name="Jim Higgins" is_mep="True" mode="spoken">
      <p sl="ga">autore. – Signor Presidente, sono assolutamente d’accordo con l’affermazione della Commissione secondo cui le PMI sono importantissime, non soltanto per il numero di posti di lavoro che creano, bensì anche perché sono più stabili delle grandi società che, giunte in una regione o in un paese, non danno prova di alcuna lealtà.</p>
      <p sl="ga">Sono inoltre del tutto d’accordo con l’affermazione della collega Harkin secondo cui la mancanza di fondi rappresenta attualmente il più grande ostacolo, e anche la Commissione vi ha fatto cenno. Vi sono inoltre troppa burocrazia e troppi oneri burocratici.</p>
    </intervention>
    <intervention id="2-510" speaker_id="28112" name="Gay Mitchell" is_mep="True" mode="spoken">
      <p sl="en">autore. – Signor Presidente, desideravo chiedere al Commissario se analizzerà gli aspetti di finanziamento indiretti dei problemi con i quali le piccole e medie imprese si stanno confrontando.</p>
      <p sl="en">Per esempio, non so come sia nel vostro paese, ma nel mio, non esiste più la figura del direttore di banca. Noi diamo denaro alle banche, ma le banche non valutano le persone sulla base dei risultati da loro conseguiti, del loro carattere e della conoscenza della loro attività. Ci ritroviamo in questa situazione drammatica perché la gente ha agito in automatico. In una certa misura, ancora lo sta facendo. Come si vincono le elezioni? Un voto alla volta. Se riusciremo a creare un posto di lavoro in ogni piccola e media azienda europea, porremo fine alla crisi della disoccupazione.</p>
      <p sl="en">La invito a consultarsi con la Banca centrale europea e la Banca europea per gli investimenti per esercitare la sua influenza affinché vengano ripristinati i tradizionali direttori di banca che si impegnano con le piccole e medie imprese e le aiutano a sviluppare la propria attività. Ne otterremo vantaggi tangibili.</p>
    </intervention>
    <intervention id="2-511" speaker_id="28114" name="Liam Aylward" is_mep="True" mode="spoken">
      <p sl="en">Signor Presidente, la domanda che sorge spontanea è: la Commissione realmente ritiene che la settimana delle piccole e medie imprese possa conseguire i suoi obiettivi? Mi è consentito chiedere alla Commissione quali azioni si possono intraprendere per garantire che l’Unione europea e gli Stati membri creino un ambiente in cui imprenditori e aziende a conduzione familiare possano sopravvivere, svilupparsi e prosperare e l’imprenditorialità sia ricompensata, non ostacolata come spesso avviene nell’attuale clima economico?</p>
    </intervention>
    <intervention id="2-512" speaker_id="photo_generic" name="Antonio Tajani" is_mep="True" mode="spoken">
      <p sl="it">vicepresidente della Commissione . − Signor Presidente, sarò sintetico: condivido le osservazioni di tutti gli onorevoli parlamentari che sono intervenuti in questo dibattito.</p>
      <p sl="it">Per quanto riguarda la Banca europea per gli investimenti, sono intervenuto immediatamente dopo il mio insediamento come Commissario all'industria, incontrando il Presidente Maystadt e sollecitandolo a erogare i trenta miliardi previsti a favore delle piccole e medie imprese dalla Banca europea per gli investimenti – intervento che avevo preannunciato nel corso dell'audizione di fronte al Parlamento che poi mi ha dato fiducia come Commissario all'industria.</p>
      <p sl="it">Bene, la risposta del Presidente è stata abbastanza positiva, mi ha detto che, dopo un blocco iniziale, sono arrivati sul territorio circa sei-sette miliardi dei trenta previsti. Mi sono preoccupato di sollecitare il Presidente ad accelerare i tempi di erogazione.</p>
      <p sl="it">C'è anche un problema che riguarda le banche sul territorio – come ha sollevato l'ultimo oratore – il sistema bancario europeo è abbastanza diversificato, non tutte le banche sono uguali, ci sono delle banche che fanno speculazione finanziaria, ma per fortuna esiste ancora una rete bancaria dove il direttore conosce l'imprenditore che va a chiedere credito e quindi si può fidare e quindi sa anche che poi i soldi che entra possono entrare alla banca e quindi non succede quello che è successo negli Stati Uniti.</p>
      <p sl="it">Il convegno che ho organizzato qualche giorno fa con la partecipazione di molti colleghi vostri parlamentari europei puntava proprio a questo, a studiare una strategia, ecco perché ho detto che abbiamo istituito un forum che poi dovrà portare a un piano d'azione per erogare credito.</p>
      <p sl="it">Noi puntiamo alla competitività delle nostre piccole e medie imprese. Per essere competitive deve esserci innovazione, ma l'innovazione non si può realizzare se non ci sono i fondi necessari per farla. Da qui il mio impegno prioritario a coinvolgere anche le banche – anche le banche che erogano credito e molte hanno garantito il loro impegno per il futuro a fare questo – e quindi con un'azione forte, anche di stimolo da parte della Commissione, coinvolgendo banche, anche operatori finanziari, la Banca europea per gli investimenti, che ha partecipato con due vicepresidenti al dibattito, ecco, cerchiamo di poter raggiungere almeno una parte di questi obiettivi, convinti come siamo che le piccole e medie imprese rappresentano oggi lo strumento migliore per cercare di uscire dalla crisi e per impedire – come ho detto in apertura del mio intervento – che la crisi economica e finanziaria si trasformi anche in una crisi sociale.</p>
      <p sl="it">Potete contare sul mio impegno totale perché le piccole e medie imprese siano difese, tutelate sostenute anche per gli aspetti finanziari, nella speranza che si possano sviluppare, che ne possano nascere di nuove perché il nostro obiettivo è quello sempre, attraverso questa economia di mercato dove le piccole e medie imprese possono essere sempre più competitive, si possa realizzare, come dice il trattato di Lisbona, una vera politica sociale.</p>
    </intervention>
    <intervention id="2-513" speaker_id="1405" is_mep="True" mode="spoken" role="Presidente">
      <p sl="unknown">Mi scuso con i colleghi per aver dovuto abbreviare notevolmente il tempo delle interrogazioni poiché la discussione che lo ha preceduto si è conclusa con un ritardo di 25 minuti rispetto al previsto.</p>
      <p sl="unknown">Le interrogazioni alle quali non è stata data risposta per mancanza di tempo riceveranno risposta scritta (cfr. allegato).</p>
      <p sl="unknown">Con questo si conclude il tempo delle interrogazioni.</p>
      <a text="(La seduta, sospesa alle 20.30, riprende alle 21.00)"/>
    </intervention>
  </section>
  <section id="creitem35" title="16. Principio di sussidiarietà e di universalità dei servizi pubblici sociali nell’UE (discussione)">
    <intervention id="2-516" speaker_id="4482" is_mep="True" mode="spoken" role="Presidente">
      <p sl="unknown">Dichiaro ripresa la sessione.</p>
      <p sl="unknown">L’ordine del giorno reca l’interrogazione orale degli onorevoli Olbrycht e van Nistelrooij, a nome del gruppo PPE, Rühle, a nome del gruppo Verts/ALE, Vlasák, a nome del gruppo ECR, Simon, Castex, Gebhardt e De Rossa, a nome del gruppo S&amp;D, Mănescu e Schmidt, a nome del gruppo ALDE alla Commissione sul principio di sussidiarietà e universalità dei servizi pubblici sociali nell’UE (O-0062/10).</p>
    </intervention>
    <intervention id="2-517" speaker_id="28288" name="Jan Olbrycht" is_mep="True" mode="spoken">
      <p sl="pl">autore. – L’interrogazione orale presentata in questa sede nasce dalla decisione, da parte della Commissione europea, di stabilire a quali gruppi sociali sia consentito accedere all’edilizia popolare nei Paesi Bassi, decisione che ha suscitato notevole clamore e interesse tra gli europarlamentari, in considerazione delle sue significative implicazioni. Occorre tenere presente che i vari Stati membri dell’Unione europea adottano definizioni diverse di edilizia popolare, considerata come servizio pubblico, che riflettono i diversi criteri per avere accesso a tale servizio e i diversi gradi di responsabilità, di cui sono investite le autorità pubbliche, mentre gli appaltatori possono essere pubblici o meno.</p>
      <p sl="pl">L’interesse verso l’edilizia popolare deriva dalla normativa sugli aiuti pubblici, ma riguarda al contempo anche la definizione adottata al fine di individuare costi giustificati per i Fondi strutturali. A tale proposito, in aggiunta all’interrogazione, sarebbe interessante sapere se la Commissione ritiene che ci dovrebbe essere un’unica definizione di edilizia popolare nell'UE. All’edilizia popolare si dovrebbero applicare gli stessi principi validi per gli aiuti pubblici? Intende la Commissione stabilire in ciascun caso una soglia di reddito interno, come nei Paesi Bassi? Un’azione del genere rispetta il principio della sussidiarietà in vigore nell’Unione europea?</p>
    </intervention>
    <intervention id="2-518" speaker_id="4294" name="Heide Rühle" is_mep="True" mode="spoken">
      <p sl="de">autore. – Signora Presidente, vorrei citare un passaggio del comunicato stampa, pubblicato dalla Commissione il 19 dicembre scorso, relativo alla decisione sugli aiuti di Stato per il sistema di edilizia popolare olandese.</p>
      <p sl="de">La decisione della Commissione conferma la politica consolidata secondo cui le autorità nazionali dispongono di un ampio margine di discrezionalità nel definire le condizioni e i criteri applicabili all’edilizia popolare e ad altri servizi di interesse economico generale (SGEI).</p>
      <p sl="de">Mi chiedo come vada interpretata questa dichiarazione dal momento che, con questa decisione, la Commissione ha stabilito una soglia di reddito per l’edilizia sociale nei Paesi Bassi. Tale intervento rientra effettivamente tra le competenze della Commissione? E come si pone rispetto al principio della sussidiarietà e della proporzionalità?</p>
      <p sl="de">Invito inoltre la Commissione a spiegare come si possa conciliare la decisione di riconoscere formalmente la necessità di un mix sociale, nel quadro della lotta alla segregazione, con il fatto che sia stata al contempo stabilita una proporzione fissa non superiore al 10 per cento oltre la soglia dei 30 000 euro. La Commissione afferma anche che, qualora una percentuale superiore al 10 per cento al di sopra dei 30 000 euro ottenga un alloggio popolare, occorrerà ricorrere a un’azione compensativa in altre zone dei Paesi Bassi. A mio avviso, si tratta di un sistema decisamente rigido per rientrare in un’ottica di mix sociale.</p>
      <p sl="de">Come si concilia questa posizione con il principio della sussidiarietà e con quello che lo stesso comunicato stampa definisce un ampio margine di discrezionalità nel definire condizioni e criteri applicabili all’edilizia popolare e altri servizi di interesse economico generale (SGEI)?</p>
    </intervention>
    <intervention id="2-519" speaker_id="28148" name="Françoise Castex" is_mep="True" mode="spoken">
      <p sl="fr">autore. – Signora Presidente, vorrei anch’io rivolgere alla Commissione una domanda sugli aiuti per l’edilizia popolare annunciati dai Paesi Bassi. La Commissione ha chiesto che tale misura rispetti le regole della concorrenza, ha raccomandato una riforma radicale dell’edilizia popolare e delle relative finalità di interesse generale e ha elaborato una definizione, a mio avviso, restrittiva dei servizi sociali di interesse generale.</p>
      <p sl="fr">La Commissione, in effetti, riconosce la valenza sociale di questo servizio pubblico, tuttavia puntualizza che dovrebbe essere definito in diretta relazione con i gruppi sociali svantaggiati, pertanto l’offerta di edilizia popolare nei Paesi Bassi risulta superiore alle esigenze individuali dei gruppi sociali svantaggiati. La proposta di riforma dell’edilizia popolare presentata dal governo olandese fissa al 10 per cento il limite massimo degli alloggi popolari che possono essere assegnati ad altri gruppi sociali, pur sempre in base a criteri di tipo sociale oppure in ordine di priorità.</p>
      <p sl="fr">Imporre tale limite significa mettere in discussione un'altra finalità perseguita dall’edilizia popolare come servizio pubblico e prevista dal legislatore olandese per questo ambito, ossia garantire la diversità sociale e urbana. Signor Commissario, membri della Commissione, sulla base di quale presupposto giuridico può la Commissione mettere in discussione la natura universale dei servizi sociali e obbligare uno Stato membro a ridefinire le finalità che affida a uno di essi?</p>
    </intervention>
    <intervention id="2-520" speaker_id="photo_generic" name="László Andor" is_mep="True" mode="spoken">
      <p sl="en">membro della Commissione. – Signora Presidente, l’interrogazione presentata dagli onorevoli parlamentari tocca tre aspetti: primo, se la Commissione ritiene che nell’Unione europea ci debba essere un’unica definizione di edilizia popolare; secondo, i principi della sussidiarietà e dell’universalità; terzo, la soglia di reddito per l’accesso all’edilizia popolare. Prima di rispondere a queste questioni, mi preme sottolineare la grande importanza che la Commissione attribuisce all’edilizia popolare, uno strumento essenziale per le politiche europee di inclusione attiva a livello sociale ed economico.</p>
      <p sl="en">Sui primi due punti, vorrei essere estremamente chiaro: la Commissione non impone una definizione unica di edilizia popolare a livello europeo e rispetta pienamente il principio della sussidiarietà. Gli onorevoli deputati richiamano giustamente la decisione della Commissione del 2005 sugli aiuti di Stato per i servizi di interesse generale, una decisione che dà certezza giuridica all’erogazione dei servizi e riduce l’onere amministrativo a carico delle autorità pubbliche che li finanziano.</p>
      <p sl="en">Con l’esenzione dall’obbligo di notificazione, la decisione dispone infatti un trattamento preferenziale per gli aiuti all’edilizia popolare che rispondono alle condizioni previste dalla stessa, a prescindere dagli importi interessati. La decisione prevede infatti l’esenzione dall’obbligo di notificazione qualora lo Stato membro interessato consideri l’edilizia popolare un servizio d’interesse economico generale. Spetta a ciascuno Stato definire l'ambito d'azione dell’edilizia popolare in base alle proprie tradizioni, cultura e intervento statale.</p>
      <p sl="en">Vorrei inoltre richiamare le comunicazioni della Commissione del 2006 e 2007, nelle quali venivano poste chiaramente in evidenza la responsabilità e l’ampio margine di discrezione degli Stati membri in merito ai servizi d’interesse economico generale, aspetto recentemente ribadito dal Protocollo sui servizi d’interesse economico generale. Com’è evidente, l’edilizia popolare non riguarda quest’ambito in maniera generalizzata, bensì sulla base di criteri sociali.</p>
      <p sl="en">E’ per tale ragione che i considerando della decisione del 2005 fanno riferimento a cittadini o gruppi sociali svantaggiati, che non sono in grado di trovare un alloggio a condizioni di mercato per problemi di solvibilità. Gli Stati membri devono pertanto individuare un gruppo bersaglio per l’edilizia popolare, al fine di assicurare trasparenza nell’assegnazione degli alloggi ed evitare l’esclusione dei soggetti più bisognosi.</p>
      <p sl="en">Gli Stati membri dispongono di un notevole margine di discrezionalità per la definizione delle dimensioni del gruppo di riferimento, come pure per l’applicazione dei sistemi di edilizia popolare. La Commissione ha unicamente il compito di vigilare affinché non ci siano errori manifesti in tal senso.</p>
      <p sl="en">Questa impostazione è stata confermata dalla decisione della Commissione del dicembre 2009 relativa all’edilizia popolare nei Paesi Bassi ed è altresì pienamente in linea con l’articolo 34 della Carta dei diritti fondamentali dell’Unione europea, in cui si fa riferimento all’assistenza sociale e abitativa per coloro che non dispongono di risorse sufficienti.</p>
      <p sl="en">Fornire una definizione chiara di edilizia popolare garantisce altresì che gli aiuti di Stato non vengano utilizzati per finanziare attività commerciali estranee ai servizi d’interesse economico generale.</p>
      <p sl="en">La seconda interrogazione fa riferimento al diritto universale all’alloggio. Come già puntualizzato, tuttavia, l’edilizia in genere non coincide con l’edilizia popolare. La definizione di criteri chiari e trasparenti per il diritto e l’assegnazione delle abitazioni sociali sono nell’interesse dei beneficiari e assicurano il corretto utilizzo dei fondi pubblici.</p>
      <p sl="en">Per quanto riguarda il terzo punto, in cui si chiede perché l’accesso agli alloggi popolari sia limitato alle famiglie con reddito inferiore ai 33 000 euro, vorrei dare ancora una volta una risposta estremamente chiara: non esistono soglie di reddito fissate a livello comunitario per l’accesso alle abitazioni popolari.</p>
      <p sl="en">Tale soglia riguarda uno degli Stati membri, i Paesi Bassi, e rientra tra le modifiche introdotte dalle autorità olandesi al fine di allineare il sistema di edilizia popolare nazionale con le disposizioni europee in materia di aiuti di Stato. Le autorità olandesi hanno fissato tale limite al fine di individuare i destinatari dell’assistenza abitativa sul territorio nazionale. La Commissione non ha rinvenuto irregolarità in tale definizione di edilizia popolare e ha pertanto approvato il piano olandese per gli aiuti di Stato. Il gruppo così individuato dalle autorità olandesi è peraltro molto ampio: copre infatti il 43 per cento della popolazione olandese.</p>
    </intervention>
    <intervention id="2-521" speaker_id="28165" name="Lambert van Nistelrooij" is_mep="True" mode="spoken">
      <p sl="nl">a nome del gruppo PPE. – Durante questo momento di crisi, in cui è in atto il dibattito su come mantenere la società sostenibile e preservare la nostra concorrenzialità, si tocca un argomento che, a mio modo di vedere, sta alla base delle preoccupazioni dei cittadini.</p>
      <p sl="nl">La questione riguarda il diritto agli alloggi popolari. Oggi più che mai, dal momento che le banche hanno adottato una posizione nettamente più cauta rispetto a quando questa discussione era appena all’inizio – ossia il 2005, nel caso dei Paesi Bassi, quando la situazione era ben diversa – è evidente che alcuni cittadini si trovano in difficoltà. La soglia di reddito è stata fissata a 33 000 euro e le proposte in questo senso devono ancora essere approvate dai deputati olandesi che, senza dubbio, chiederanno che tale soglia sia allineata a quella del fondo di assicurazione sanitaria dei Paesi Bassi, ossia a circa 40 000 euro.</p>
      <p sl="nl">Nei Paesi Bassi, la discussione è in pieno svolgimento e le posizioni pertanto sono tutt'altro che unitarie. Manca un adeguato margine di flessibilità per soluzioni pensate caso per caso mentre gli Stati membri devono potersi adattare alle circostanze. Il limite del 10 per cento è eccessivamente contenuto. Dopo la laurea, anche il mio reddito era superiore al tetto stabilito, ma sono riuscito a mantenermi in affitto per qualche anno, prima di decidere definitivamente di comprare casa e trasferirmi.</p>
      <p sl="nl">Quanto alla flessibilità, ritengo non ci sia sufficiente margine di manovra e che non venga rispettato il principio della sussidiarietà, ossia la possibilità per i paesi di organizzarsi a propria discrezione, pur rientrando in un quadro molto più ampio. A conclusione della discussione odierna, dovremo decidere se presentare un'altra risoluzione. Nel complesso, ritengo che la Commissione stia lavorando bene, ma il margine di manovra concesso agli Stati membri è eccessivamente ristretto, a discapito dei cittadini, che dipendono proprio da questa discrezionalità per trovare un alloggio.</p>
    </intervention>
    <intervention id="2-522" speaker_id="1913" name="Evelyne Gebhardt" is_mep="True" mode="spoken">
      <p sl="de">a nome del gruppo S&amp;D. – Signora Presidente, signor Commissario, colleghi, dalla discussione emerge un’evidente incertezza rispetto all'applicazione della normativa in questi ambiti. L'onorevole Andor ha poc'anzi dichiarato che nessuna norma europea stabilisce la soglia dei 33 000 euro quale limite fisso. Ciononostante, il legislatore olandese ha fissato tale tetto a propria discrezione, probabilmente per timore che, altrimenti, la Commissione prima o poi avrebbe richiesto l'applicazione di criteri chiari.</p>
      <p sl="de">Per gli Stati membri, questa incertezza comporta numerose difficoltà al momento di prendere decisioni per trovare soluzioni adeguate alle esigenze di questi cittadini e, soprattutto, per l'assistenza abitativa, dal momento che si tratta di soggetti che non dispongono dei mezzi necessari per poter circolare liberamente.</p>
      <p sl="de">Occorre pertanto creare un quadro e assicurare la certezza del diritto, al fine di chiarire le possibilità esistenti. I servizi d'interesse economico generale vanno ovviamente tutelati: vengono erogati dagli Stati membri a livello locale, hanno carattere universale e dobbiamo assicurarci che siano accessibili a tutti i cittadini.</p>
      <p sl="de">Dobbiamo pertanto prendere in considerazione – come sta facendo la commissione per l'occupazione e gli affari sociali – la possibilità di richiedere alla Commissione di elaborare un quadro giuridico a tutela dei servizi d'interesse economico generale, specie quelli di natura sociale, che a mio avviso sarebbe di grande aiuto.</p>
    </intervention>
    <intervention id="2-523" speaker_id="96639" name="Isabelle Durant" is_mep="True" mode="spoken">
      <p sl="fr">a nome del gruppo Verts/ALE. – Signora Presidente, signor Commissario, si sta parlando di basi giuridiche, questione com'è ovvio estremamente importante. Al di là di questo aspetto, vorrei tuttavia sottolineare il fatto che l'edilizia abitativa e soprattutto quella popolare, ovviamente non possono essere considerate un mercato o un'attività commerciale come qualunque altra. Per di più, l'edilizia popolare non si rivolge soltanto ai cittadini che dispongono di un reddito basso o si trovano in condizioni svantaggiate.</p>
      <p sl="fr">Vi sono le questioni legate alle differenze sociali, di cui abbiamo parlato, come pure l'integrazione di questi alloggi e dei cittadini che vi abitano nel contesto del quartiere, della città, talvolta nel centro cittadino, altre in periferia. E' stato fatto molto per favorire l'integrazione dei locatari e per instaurare un clima di solidarietà, anche tra le varie generazioni che vivono in questi quartieri e in questi alloggi, per cui credo davvero si tratti di una questione diversa.</p>
      <p sl="fr">Nel corso di questa legislatura, ci occuperemo anche di servizi di interesse generale. Ho quindi l'impressione che sottolineare in questa sede i problemi legati agli aiuti o alle limitazioni sull'accesso all'edilizia popolare non possa che inviare il segnale sbagliato. Per quanto riguarda la soglia di reddito, già citata da altri colleghi e attualmente fissata a 33 000 euro, credo costituisca un problema dal momento che esistono nuclei famigliari dalla composizione estremamente varia: famiglie monoparentali, famiglie con anziani, famiglie che riuniscono membri di relazioni passate e presenti, famiglie separate. Come si può calcolare il reddito in questi casi? Tutte queste considerazioni mi portano a chiedere, insieme ad altri colleghi, maggiore flessibilità e sussidiarietà, se vogliamo definire progetti realmente sociali in questi quartieri.</p>
    </intervention>
    <intervention id="2-524" speaker_id="96735" name="Patrick Le Hyaric" is_mep="True" mode="spoken">
      <p sl="fr">a nome del gruppo GUE/NGL. – Signora Presidente, signor Commissario, lei ha appena fatto riferimento alla grande importanza riconosciuta dalla Commissione all'edilizia popolare. Si tratta indubbiamente di un diritto fondamentale che non viene applicato negli Stati membri dell'UE, un'ulteriore onta per l'attuale modello di integrazione europea.</p>
      <p sl="fr">Riguardo al resto della sua risposta, signor Commissario, ha recitato il solito breviario della Commissione, ma l'esperienza prova che l’istituzione di cui fa parte e la Corte di giustizia europea emettono sentenze sulla base dei trattati europei e del principio fatale della concorrenza libera e priva di distorsioni, fornendo così la possibilità di accedere illecitamente alla realizzazione delle abitazioni e agli alloggi stessi. Per di più, nel 2005 la Commissione aveva sancito che l'edilizia popolare fosse riservata esclusivamente, e cito testualmente, "a cittadini svantaggiati o gruppi sociali più svantaggiati". La Commissione incentiva pertanto la creazione di veri e propri ghetti per i poveri, a scapito della diversità sociale.</p>
      <p sl="fr">Come molti colleghi, anch'io sono favorevole a una nuova direttiva quadro che sia positiva e progressiva, ma temo occorra modificare proprio il principio di concorrenza contenuto nei trattati.</p>
      <p sl="fr">Temo altresì che le dichiarazioni del Presidente Barroso, oggi confermate dal Consiglio Ecofin, in cui si raccomanda, essenzialmente, di controllare i bilanci, possano portare a un taglio delle spese destinate agli alloggi a basso prezzo e soprattutto all'edilizia popolare. Sono fermamente convinto che l'Europa dovrebbe ricominciare da capo.</p>
    </intervention>
    <intervention id="2-525" speaker_id="96876" name="Frank Engel" is_mep="True" mode="spoken">
      <p sl="fr">Signora Presidente, signor Commissario, credo che l'opinione dell'onorevole Durant ci trovi tutti d'accordo, quando giustamente sostiene che l'edilizia popolare non è un settore commerciale o un ambito soggetto a concorrenza come qualunque altro.</p>
      <p sl="fr">Sono stati chiamati in causa gli aiuti di Stato, e non vedo perché l'edilizia popolare non dovrebbe teoricamente rientrare esattamente in questo ambito. Effettivamente stiamo parlando proprio di aiuti di Stato per i destinatari dell'edilizia popolare, non tanto per le imprese. In ultima analisi, gli aiuti vengono erogati perché ritenuti necessari, non si tratta tanto di questioni legate alla concorrenza.</p>
      <p sl="fr">Ho notato – e indubbiamente posso parlare soltanto sulla base della mia esperienza nazionale – che l'edilizia popolare è legata a condizioni talmente diverse, che dovremmo realmente essere lieti che la Commissione europea, le istituzioni comunitarie, l'Europa e Bruxelles per una volta non siano ritenute responsabili di aver fornito una precisa definizione di aiuti e averci detto quali cittadini possono beneficiare degli aiuti e in quali circostanze.</p>
      <p sl="fr">La questione sul tappeto riguarda le specifiche condizioni locali e i cambiamenti che intervengono nella situazione familiare di ciascuno. Come potrebbe una persona che aveva una famiglia, ma la cui situazione successivamente cambia, una persona che vede il proprio reddito modificarsi nel corso della propria vita – come notato dall'onorevole van Nistelrooij – ottenere un giorno il diritto all'edilizia popolare, sulla base di una serie di criteri, per poi vederselo sospendere? Sarebbe irragionevole e, in queste circostanze, non credo che la Commissione dovrebbe spingersi ancora una volta al di là della sua competenza per proporci, e in ultima analisi imporci, norme che inevitabilmente mancano di flessibilità e probabilmente anche di umanità.</p>
    </intervention>
    <intervention id="2-526" speaker_id="1289" name="Proinsias De Rossa" is_mep="True" mode="spoken">
      <p sl="en">Signora Presidente, partecipo a questa discussione in qualità di relatore per la commissione per l’occupazione sul tema del futuro dei servizi sociali d'interesse generale. Questa interrogazione orale è tesa a ottenere dalla Commissione informazioni in merito alle proposte avanzate al fine di affrontare un problema grave legato all'accesso dei cittadini agli alloggi popolari.</p>
      <p sl="en">Mi rammarico che il Commissario non abbia fatto cenno ad alcuna proposta, tentando invece di giustificare il sistema esistente. La Commissione si rifiuta costantemente di affrontare la necessità di chiarezza del diritto e flessibilità a favore degli Stati membri, non solo per quanto riguarda l'erogazione dei servizi pubblici esistenti – in particolare quelli sociali – ma anche di rispondere alle nuove esigenze della società. Non solo occorre fornire ai cittadini una rete di salvataggio nei momenti di difficoltà, ma dotarsi anche di un solido quadro sociale a servizio di tutti i cittadini. Salute, casa e istruzione sono servizi che devono ovviamente essere assicurati su base universale e non secondo le oscillazioni del mercato che, palesemente, non è in grado di assicurare il carattere universale, sulla base dell'uguaglianza e di una qualità uniforme in questi ambiti.</p>
      <p sl="en">Tutti questi servizi vanno oltre la logica del profitto e creano valore sociale, che sfugge ai meccanismi dell'economia pura. Sono peraltro essenziali per gettare delle basi solide per un'economia moderna. Non si può tollerare ulteriormente la lacuna giuridica rispetto alle azioni che i governi, a livello locale e nazionale, possono intraprendere nell'erogazione di servizi considerati essenziali per il benessere della società.</p>
    </intervention>
    <intervention id="2-527" speaker_id="96862" name="Sophie Auconie" is_mep="True" mode="spoken">
      <p sl="fr">Signora Presidente, signor Commissario, onorevoli colleghi, vorrei innanzi tutto puntualizzare che non esiste alcuna competenza comunitaria sull'edilizia abitativa in generale, e quella popolare in particolare.</p>
      <p sl="fr">Ciononostante, nella decisione cui si fa riferimento in questa interrogazione orale, la Commissione di fatto fornisce una definizione di edilizia popolare. Come già detto più volte, signor Commissario, l'edilizia popolare e l'accesso all'assistenza abitativa, in questo momento di crisi, sono una delle principali preoccupazioni. Restituiamo un pizzico di umanità a queste discussioni tecniche, giuridiche e, talvolta, persino tecnocratiche.</p>
      <p sl="fr">Prima ancora della questione della casa, l'edilizia popolare costituisce il fondamento dell'autentica integrazione, della vera inclusione sociale per chi ne beneficia. La definizione elaborata nel corso della revisione da parte della commissione sugli aiuti di Stato è del tutto discutibile. Signor Commissario, Cartesio, il celebre filosofo originario della Valle della Loira, la mia regione, paragonava l'interesse generale a un cerchio di cui è noto il centro, ma del quale non si conosce la circonferenza.</p>
      <p sl="fr">Vorrei quindi rivolgerle due domande; la prima è semplice: qual è lo status giuridico di questa definizione? Andrà applicata a tutti gli Stati membri?</p>
      <p sl="fr">Il secondo quesito è di carattere generale: dove inizia e dove finisce, secondo la Commissione, la competenza comunitaria riguardo l'organizzazione dei servizi pubblici? Si tratta di un interrogativo importante, dopo tutto, poiché è in gioco il carattere universale e l'accessibilità dei servizi pubblici.</p>
    </intervention>
    <intervention id="2-528" speaker_id="96836" name="Peter Simon" is_mep="True" mode="spoken">
      <p sl="de">Signora Presidente, signor Commissario, onorevoli colleghi, in tutta Europa, le città e le comunità si trovano davanti alla questione dei quartieri problematici e tentano di risolvere il problema portando queste zone svantaggiate e i cittadini che le abitano al livello di vita normale di tutte le altre città.</p>
      <p sl="de">Ciononostante, come già hanno notato alcuni colleghi, se ora, come sta facendo la Commissione, si stabiliscono criteri in materia di edilizia popolare che ostacolano esplicitamente il mescolamento della popolazione in queste aree, gli sforzi pluridecennali compiuti dagli enti locali saranno vanificati. Ne risulteranno minate anche le iniziative promosse dall'Unione europea con i progetti Urban e Urban II.</p>
      <p sl="de">Irrigidire i criteri, in modo che l'edilizia popolare si rivolga soltanto ai più poveri tra i poveri, ai soggetti più svantaggiati in assoluto, di fatto servirà soltanto a ostacolare l'integrazione di questa fascia sociale nei quartieri svantaggiati, obiettivo invece urgente e necessario. Misure di questo genere acuiranno l'esclusione sociale di questi gruppi e porteranno a un peggioramento dei problemi nelle nostre città. Tenendo ben presente questa premessa, occorre elaborare una definizione ampia e un'altrettanto ampia interpretazione del principio di sussidiarietà. Gradirei che la Commissione illustrasse brevemente la propria posizione a riguardo.</p>
    </intervention>
    <intervention id="2-529" speaker_id="96762" name="Joachim Zeller" is_mep="True" mode="spoken">
      <p sl="de">Signora Presidente, questa discussione affronta un tema globale, nello specifico quello del principio di sussidiarietà e del carattere universale dei servizi sociali pubblici nel complesso dell'Unione europea. Ciononostante, il dibattito ruota intorno alla questione dell'edilizia popolare sull'esempio di quanto avviene nei Paesi Bassi. Non si tratta di un caso isolato, poiché le associazioni degli inquilini e i loro rappresentanti in particolare, sospettano da anni che l'accento posto dall'Europa sulla concorrenzialità quanto meno limiti gli effetti dell'edilizia popolare, quando non la rende del tutto impossibile.</p>
      <p sl="de">Insieme a cibo e vestiario, la casa rappresenta uno dei bisogni fondamentali dell'essere umano: l'edilizia costituisce pertanto un bene pubblico sociale e assicurare un alloggio a tutti i cittadini è una sfida sociale.</p>
      <p sl="de">Lo dimostra il fatto che negli Stati che tutelano adeguatamente il benessere dei propri cittadini, sono previste forme di sostegno all'edilizia popolare oppure sussidi individuali all'edilizia sulla base del reddito. In seguito all'adesione di numerosi paesi dell'Europa centro-orientale e meridionale, l'Unione si trova chiaramente ad affrontare un caso speciale. In ragione della diversa organizzazione delle misure per la casa nei paesi che costituivano l’Europa occidentale ed orientale, e ancor più in seguito al recente allargamento dell'UE, è necessario porre a confronto le iniziative di sostegno e assistenza abitativa attuate dai vari Stati membri.</p>
      <p sl="de">In risposta alla privatizzazione dell'edilizia in numerosi Stati membri dell'Europa orientale, centrale e sudorientale, all'indomani dei rivolgimenti politici e, in particolare, a causa della sensibile mancanza di alloggi, il Parlamento ha messo a disposizione di questi paesi fondi strutturali destinati all'edilizia abitativa.</p>
      <p sl="de">Ciononostante, la politica della casa rimane sempre fortemente legata alle circostanze nazionali, regionali e, soprattutto, locali; si tratta, in altre parole, di un tipico esempio di politica a cui si applica il principio della sussidiarietà e per la quale non servono e non esistono norme soprannazionali. Dato che l'edilizia abitativa è considerata un bene pubblico sociale, le leggi di mercato trovano applicazione estremamente limitata nel campo dei servizi sociali.</p>
    </intervention>
    <intervention id="2-530" speaker_id="96998" name="Evelyn Regner" is_mep="True" mode="spoken">
      <p sl="de">Signora Presidente, signor Commissario, i servizi pubblici e sociali risentono dei profondi rivolgimenti economici e politici, ulteriormente acuiti dai tagli alle spese statali. Nell'Unione europea si allarga la forbice delle differenze salariali, ed è proprio nei momenti di incertezza, crisi economica e timore per il futuro che gli stabilizzatori sociali assumono un ruolo quanto mai significativo.</p>
      <p sl="de">A Vienna, la mia città, il concetto fondamentale di edilizia popolare consiste nel rendere disponibili alloggi a prezzi contenuti per ampie fasce della popolazione, anziché limitare questo tipo di assistenza ai cittadini svantaggiati o ai gruppi sociali più svantaggiati, come riporta la definizione della Commissione, perché porterebbe alla ghettizzazione. Rimango pertanto fermamente convinta che gli enti locali debbano avere il diritto di definire i servizi sociali, ivi inclusa l'edilizia popolare, a livello locale e che sia necessario escludere tali servizi dalle norme sulla concorrenza e gli aiuti di Stato.</p>
      <p sl="de">In ogni caso, occorre chiarezza dal punto di vista giuridico e uno strumento a livello comunitario in grado di coprire e definire i servizi sociali di conseguenza.</p>
    </intervention>
    <intervention id="2-531" speaker_id="96668" name="Seán Kelly" is_mep="True" mode="spoken">
      <p sl="en">Signora Presidente, ringrazio il Commissario per aver chiarito alcuni dei punti sollevati dalle interrogazioni. E' chiaro che la casa costituisce un bisogno assoluto per ciascuno di noi, specie nel moderno stato sociale. Avere un tetto è indispensabile, è un diritto e dovrebbe poter essere conseguito o con mezzi propri o con l'aiuto delle agenzie e degli enti dello Stato.</p>
      <p sl="en">Detto questo, la discussione dovrebbe chiarire fino a che punto il governo di ciascun paese debba essere coinvolto nella questione della casa. Nel mio paese, si è creata una bolla immobiliare a causa degli incentivi fiscali fin troppo generosi e non attentamente strutturati, concessi ai costruttori insieme alle autorizzazioni a costruire, talvolta persino in zone a rischio inondazione, che puntualmente sono state colpite dalle calamità, e zone ingiustamente destinate alla rizonazione. Le banche, ovviamente, hanno alzato la posta concedendo generosi prestiti sia ai costruttori per l'edificazione, che agli individui per l'acquisto delle case, che alla fine non erano più in grado di saldare il debito.</p>
      <p sl="en">E' così che siamo pervenuti alla crisi attuale, che ripropone la questione del coinvolgimento dello Stato nel campo dello sviluppo edilizio.</p>
      <p sl="en">Ad ogni modo, basare l'assegnazione degli alloggi popolari essenzialmente sul parametro del reddito è una scelta eccessivamente prescrittiva e priva di senso, come già notato. La Commissione potrebbe indubbiamente contribuire fornendo orientamenti sull'edilizia popolare, ma un'impostazione troppo prescrittiva su questioni quali reddito eccetera non ha senso, non funzionerà e non dovrebbe nemmeno essere presa in considerazione.</p>
    </intervention>
    <intervention id="2-532" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Gli alloggi popolari rientrano indubbiamente tra i servizi di interesse generale. Attualmente, il tasso di disoccupazione giovanile nell'Unione europea ha purtroppo toccato il 20 per cento.</p>
      <p sl="ro">Il Regolamento europeo stabilisce che il 4 per cento dello stanziamento al Fondo europeo per lo sviluppo regionale possa essere utilizzato da tutti gli Stati membri per finanziare la costruzione di alloggi popolari e migliorare l'efficienza energetica degli edifici. A causa della crisi economica, molte famiglie europee vedono peggiorare la propria situazione e preoccupa il tasso di disoccupazione, particolarmente elevato tra i giovani. E' per questo motivo, signor Commissario, che le chiedo di sostenerci nel tentativo di portare questa percentuale al 15 per cento durante il prossimo periodo di programmazione economica, per la costruzione di alloggi popolari e il miglioramento dell'efficienza energetica degli edifici.</p>
      <p sl="ro">In gran parte degli Stati membri, salute, istruzione, servizi sociali, assistenza a giovani e anziani sono tutti ambiti gestiti dallo Stato. Si tratta di servizi pubblici essenziali ad assicurare a tutti i cittadini protezione e integrazione nella società. Affinché questa situazione sia estesa uniformemente a tutta l'Europa, chiediamo alla Commissione di elaborare una direttiva quadro sui servizi sociali al fine di introdurre requisiti minimi e garantire, da un lato, parità di accesso a tutti i cittadini europei, nonché trasparenza e qualità di questi servizi.</p>
    </intervention>
    <intervention id="2-533" speaker_id="96975" name="António Fernando Correia de Campos" is_mep="True" mode="spoken">
      <p sl="pt">Signora Presidente, signor Commissario, l'edilizia popolare è un servizio economico d'interesse generale che riveste un importante ruolo sul mercato, e da cui tutta la società trae beneficio. Secondo il protocollo 26 allegato al trattato di Lisbona, l'organizzazione di questo servizio è competenza delle autorità nazionali, regionali e locali; si stenta pertanto a capire per quale motivo tale servizio debba rivolgersi esclusivamente alle famiglie con reddito inferiore a 33 000 euro. Questo parametro per determinare una situazione di povertà si basa su elementi di natura esclusivamente finanziaria, senza tenere conto delle differenze tra i 27 Stati membri; sostanzialmente contempla solo la solvibilità.</p>
      <p sl="pt">L'edilizia sociale risponde a esigenze di tipo sociale e culturale, alla vicinanza al luogo di lavoro, alla significativa ridefinizione del ruolo delle donne sul mercato, nonché alla mobilità dei lavoratori all'interno del territorio europeo. Lo sforzo dell'Unione europea per uscire dall'attuale crisi necessita di crescita economica, il che implica immigrazione e minoranze etniche, economiche e culturali, con la relativa necessità di integrazione, finanche con i rischi di ghettizzazione che essa comporta e che occorre contrastare cercando un equilibrio. Non si può quindi affermare che la Commissione interferisca con le competenze degli Stati membri?</p>
    </intervention>
    <intervention id="2-534" speaker_id="96680" name="Zigmantas Balčytis" is_mep="True" mode="spoken">
      <p sl="en">Signora Presidente, il trattato di Lisbona riconosce l'importanza di disporre e poter accedere a servizi sociali, nonché il ruolo degli enti locali e regionali per quanto riguarda l'erogazione di tali servizi. Le questioni legate all'edilizia popolare sono estremamente importanti per chi ha un reddito basso, e la crisi ha indubbiamente incrementato il numero di disoccupati, che hanno quindi bisogno di un alloggio popolare.</p>
      <p sl="en">Gli Stati membri attualmente applicano standard differenti nel determinare i requisiti per l'assegnazione degli alloggi popolari: una situazione indubbiamente comprensibile, date le notevoli differenze economiche e sociali tra di essi. Al fine di applicare il diritto di accesso ai servizi universali, ritengo ragionevole definire principi generali e stabilire il limite massimo di reddito raccomandato a livello comunitario, pur mantenendo un ampio margine di discrezione per gli Stati membri che li vogliano rivedere verso il basso, in considerazione di differenze economiche e sociali.</p>
    </intervention>
    <intervention id="2-535" speaker_id="39714" name="Rareş-Lucian Niculescu" is_mep="True" mode="spoken">
      <p sl="ro">Ringrazio il Commissario per aver chiarito alcuni punti della questione. Non credo debba esistere un'unica definizione di edilizia popolare, che risulterebbe difficile da applicare in un contesto caratterizzato da profonde differenze in termini di tenore di vita. Il principio della sussidiarietà è senza dubbio pertinente in questa discussione. Se posso, vorrei discostarmi leggermente dallo specifico ambito di pertinenza di questa questione.</p>
      <p sl="ro">A mio avviso, dovrebbero essere fissati comunque una serie di standard per fare chiarezza, ma in altri ambiti, per esempio in quelle situazioni che richiedono l'applicazione di nuove norme per il diritto delle comunità marginali all'alloggio popolare. A tale scopo, a febbraio il Parlamento ha approvato un regolamento citato anche dall'onorevole Ţicău. Vorrei anch'io cogliere quest'opportunità per sostenere l'incremento dei fondi disponibili, sulla base di tale regolamento.</p>
    </intervention>
    <intervention id="2-536" speaker_id="97125" name="Frédéric Daerden" is_mep="True" mode="spoken">
      <p sl="fr">Signora Presidente, signor Commissario, ho sostenuto la necessità di questa discussione semplicemente perché, come altri, sono preoccupato.</p>
      <p sl="fr">Diverse regioni europee, tra cui la mia, sono attualmente impegnate in una valutazione volta a riformare la politica di assegnazione degli alloggi popolari, al fine di evitare la ghettizzazione e di affiancare diversi gruppi svantaggiati negli stessi stabili o quartieri. La vostra decisione va contro questa politica volta al riequilibrio sociale e alla necessaria diversità sociale.</p>
      <p sl="fr">Signor Commissario, non è giusto che la Commissione impedisca agli Stati membri di condurre politiche di diversità sociale. Indubbiamente, l'accesso ai servizi sociali di interesse generale legati alla casa potrebbe, da un lato, essere limitato a determinate categorie di cittadini ma, dall'altro, occorre garantire un certo margine di discrezionalità per renderli accessibili anche a soggetti che rientrano in altre fasce di reddito, allo scopo di migliorare la diversità sociale nei nostri quartieri.</p>
      <p sl="fr">Ad ogni modo, il rapporto tra questi due aspetti dovrebbe essere stabilito da parte degli Stati membri e delle regioni, o perlomeno con la loro collaborazione, certamente non dalla Commissione.</p>
    </intervention>
    <intervention id="2-537" speaker_id="4466" name="Ilda Figueiredo" is_mep="True" mode="spoken">
      <p sl="pt">Signora Presidente, sappiamo tutti che la casa è un diritto fondamentale. Gli Stati membri dell'UE sono pertanto tenuti a garantire alloggi popolari ai cittadini che ne abbiano necessità. In un momento di profonda crisi sociale, in cui è aumentato il numero di cittadini e famiglie fortemente indebitati, che incontrano difficoltà a far fronte ai mutui contratti per l'acquisto della casa o ad affitti elevati, è quanto mai importante fornire pieno supporto a chi non può permettersi un alloggio dotato di strutture e servizi adeguati.</p>
      <p sl="pt">E' pertanto indispensabile che gli Stati membri siano in grado di utilizzare i fondi comunitari e nazionali per costruire alloggi popolari e garantire i diritti fondamentali a tutti i cittadini, mettendo così fine alle disparità sociali e incoraggiando invece l'inclusione. La Commissione europea deve attivarsi urgentemente in questo senso, senza minare il principio della sussidiarietà e sostenendo invece la natura universale dei servizi sociali pubblici.</p>
    </intervention>
    <intervention id="2-538" speaker_id="23894" name="Anna Záborská" is_mep="True" mode="spoken">
      <p sl="sk">La centralizzazione europea viene talvolta accompagnata da grande clamore, com'è avvenuto per l'approvazione del trattato di Lisbona; altre volte arriva quasi in punta di piedi. L'istituzione di vari fondi comunitari di sostegno, che spesso distorcono le condizioni del mercato, ha reso necessaria l'introduzione della notifica obbligatoria in caso di aiuti di Stato.</p>
      <p sl="sk">In seguito, è stato necessario introdurre deroghe nel caso dell'edilizia popolare. Di colpo, ci ritroviamo una definizione europea. La sussidiarietà non consiste nel stabilire obblighi a questo livello e ordinare ai soggetti che si trovano ai livelli inferiori di implementarli.</p>
      <p sl="sk">La responsabilità dell'edilizia popolare ricade pienamente nelle competenze delle autorità nazionali, regionali e locali e non dobbiamo mettere in dubbio la capacità delle società nazionali e delle comunità locali di risolvere i propri problemi: nessuno li conosce meglio di loro, e lo stesso dicasi per le possibili soluzioni.</p>
    </intervention>
    <intervention id="2-539" speaker_id="96783" name="Wojciech Michał Olejniczak" is_mep="True" mode="spoken">
      <p sl="pl">E' chiaro che si tratta di una questione che assume contorni diversi a seconda dei vari Stati membri.</p>
      <p sl="pl">Nei nuovi Stati membri, tra cui la Polonia, in molte regioni sono numerosissime le persone che non possono permettersi una casa, perché hanno un reddito troppo basso. Queste persone sono assistite dalle autorità locali e regionali, cui spetta il compito di provvedere alle loro necessità nel più breve tempo possibile. Se non si incrementano i fondi a disposizione delle autorità locali e senza assistenza pubblica, non è possibile aiutare coloro che si trovano in questa difficile situazione. Al contempo, occorre anche prendere in considerazione la possibilità di creare, in futuro, una politica e una definizione comune in questo ambito, per ottenere ulteriori fondi da mettere a disposizione delle autorità regionali al fine di realizzare alloggi popolari che, in molti paesi europei, sono decisamente insufficienti.</p>
    </intervention>
    <intervention id="2-540" speaker_id="photo_generic" name="László Andor" is_mep="True" mode="spoken">
      <p sl="en">membro della Commissione. – Signora Presidente, concordo pienamente sulla necessità di affrontare la questione in un contesto più ampio, in questo caso quello della crisi economica e finanziaria. Negli ultimi due anni, questa situazione ha reso più volte necessaria una verifica della concorrenzialità, che si trattasse del settore finanziario, della produzione automobilistica oppure, come in questo caso, della casa, ed è stata anche un banco di prova per nostre politiche sociali, che si rivolgessero ai bambini, agli anziani o ai senzatetto.</p>
      <p sl="en">Nelle interrogazioni che ho ricevuto, le questioni della concorrenza e delle politiche sociali si sovrappongono e rendono così la situazione ancora più complessa di quanto non sarebbe se presa al di fuori del contesto della crisi.</p>
      <p sl="en">La crisi ha messo in evidenza un colossale fallimento del mercato, non soltanto nel settore finanziario, ma anche in quello della casa, ed è emerso chiaramente che le forze di mercato, da sole, non sono sufficienti a risolvere questi problemi, non soltanto per chi si trova in una situazione di estrema indigenza, ma anche per altri gruppi sociali più ampi. E' per questa ragione che sono contrario a qualsiasi principio volto a limitare l'assistenza abitativa soltanto ai gruppi sociali più svantaggiati, specie alla luce delle differenze tra i paesi europei e al principio della sussidiarietà. Come già detto in apertura, la mia posizione è di lasciare le definizioni in questo contesto agli Stati membri.</p>
      <p sl="en">Tornando al caso dei Paesi Bassi, al centro della discussione, ribadisco che la Commissione non intende imporre a nessun altro paese i criteri stabiliti nel contesto olandese: nell'assoluto rispetto della sussidiarietà, spetta a ciascuno Stato determinare le condizioni che si applicano all'edilizia popolare.</p>
      <p sl="en">La decisione relativa al programma olandese di aiuti di Stato conferma tale posizione, e vorrei ricordare che i limiti fissati dalle autorità olandesi e validi soltanto in questo paese, coprono il 43 per cento della popolazione nazionale, quindi ben oltre i gruppi più svantaggiati. La decisione dei Paesi Bassi ha inoltre confermato la validità dei concetti di mix e coesione sociale come obiettivi pubblici per cui può essere giustificato il ricorso agli aiuti di Stato, e non soltanto per chi vive in condizioni di estrema indigenza o a rischio povertà.</p>
      <p sl="en">A mio avviso, le difficoltà sociali di questi ultimi anni hanno destabilizzato la società su scala molto più ampia, e occorre tenerne conto. Aggiungo inoltre che la Commissione verifica unicamente gli aiuti erogati alle società edilizie, mentre i sussidi erogati direttamente ai cittadini non sono soggetti alle norme sugli aiuti di Stato.</p>
      <p sl="en">La discussione ha toccato inoltre il contesto più ampio dei servizi sociali di interesse generale. Voglio ribadire che, al di là dell'assistenza abitativa, vi sono altri servizi di interesse generale e, soprattutto, altri servizi sociali che hanno un ruolo preventivo e di coesione sociale rivolto a tutta la popolazione, a prescindere dal reddito. La Commissione ha affermato chiaramente questo punto nella comunicazione del 2007, in cui ha individuato obiettivi e principi per l'organizzazione dei servizi sociali.</p>
      <p sl="en">La Commissione si impegna a promuovere la qualità dei servizi sociali. A tale scopo, per esempio, sostiene l'elaborazione di un quadro di qualità per i servizi sociali di interesse generale all'interno del comitato per la protezione sociale.</p>
      <p sl="en">Ancora qualche considerazione conclusiva. Dal momento che alcune interrogazioni si rivolgevano a una prospettiva temporale più ampia e riguardano le prossime prospettive finanziarie, concordo che anche il settore dell'edilizia abitativa sarà coinvolto, sotto numerosi aspetti: la ristrutturazione finalizzata a migliorare l'efficienza energetica – ambito di intervento che, a nostro avviso, ricade nella categoria dell'occupazione verde – sarà indubbiamente uno dei nostri principali ambiti d'intervento senza, ovviamente, tentare di attuare una politica comune europea sull'edilizia abitativa.</p>
      <p sl="en">Tra le altre questioni aperte c'è, ad esempio, quella degli alloggi per i gruppi sociali più vulnerabili come i rom, aspetto che si è già cominciato ad affrontare e per il quale credo si potrà contare sul sostegno costante dei Fondi strutturali, in particolare per i gruppi che, in molti Stati membri, vivono in condizioni di emarginazione. Questo aspetto sottolinea l'importanza di adottare un approccio diversificato, dal momento che ciascun paese ha i propri bisogni sociali e determinate decisioni e soluzioni che vengono applicate nei paesi che hanno un reddito medio più elevato ovviamente non devono essere seguite – e certamente non imposte – in altri Stati membri.</p>
    </intervention>
    <intervention id="2-541" speaker_id="4482" is_mep="True" mode="spoken" role="Presidente">
      <p sl="unknown">La discussione è chiusa.</p>
    </intervention>
  </section>
  <section id="creitem36" title="17. Misure di sicurezza e prevenzione sulle piattaforme petrolifere offshore dell’UE (discussione)">
    <intervention id="2-543" speaker_id="4482" is_mep="True" mode="spoken" role="Presidente">
      <p sl="unknown">L'ordine del giorno reca la dichiarazione della Commissione sulle misure di sicurezza e prevenzione sulle piattaforme petrolifere offshore dell’UE.</p>
    </intervention>
    <intervention id="2-544" speaker_id="photo_generic" name="Günther Oettinger" is_mep="True" mode="spoken">
      <p sl="de">membro della Commissione. – Signora Presidente, il 20 aprile è stata una giornata da dimenticare per il Golfo del Messico, per gli Stati Uniti d’America, no, per il mondo intero. Da esattamente quattro settimane, l’industria petrolifera e le autorità stanno tentando di tutto, finora senza alcun risultato definitivo, per contenere l’enorme chiazza di petrolio e per ridurre al minimo il danno ambientale, soprattutto sulla costa.</p>
      <p sl="de">L’incidente porta drammaticamente sotto i riflettori i rischi legati all’estrazione di petrolio e di gas in mare aperto. L’opinione pubblica è diventata più sensibile alla questione, e a ragione, non soltanto negli Stati Uniti, ma anche in Europa. L’Europa, assieme alla Norvegia, produce oltre 200 milioni di tonnellate di greggio l’anno, di cui la maggior parte estratte nel Mare del Nord.</p>
      <p sl="de">Anche se la prospezione e il trasporto del petrolio e del gas non avvengono in condizioni così estreme o alle stesse profondità del Golfo del Messico, dobbiamo comunque prevedere l’eventualità di un incidente all’interno dell’Unione europea ed essere pronti ad affrontarlo. Abbiamo a nostra disposizione gli organismi competenti e i meccanismi necessari per reagire rapidamente a un potenziale disastro.</p>
      <p sl="de">Tra questi l’Agenzia europea per la sicurezza marittima, mezzi di soccorso, meccanismi di protezione civile, un buon coordinamento delle misure di assistenza, grazie ai quali il Commissario Georgieva è stata in grado di offrire il contributo dell’Europa alle operazioni nel Golfo del Messico fin dalle prime fasi.</p>
      <p sl="de">Il nostro obiettivo deve essere la prevenzione, onde evitare le grandi operazioni di bonifica necessarie in seguito a un disastro. Pertanto, assieme al Commissario Potočnik, ho chiesto ai nostri uffici di riesaminare la legislazione comunitaria applicabile in materia. La legislazione europea fornisce il quadro per le misure di sicurezza e di protezione ambientale sia in termini generali, che nel caso di un incidente concreto.</p>
      <p sl="de">Le nostre direttive garantiscono l’adozione di standard minimi di sicurezza per le attrezzature e contengono requisiti minimi dettagliati per la salute e la sicurezza dei lavoratori. Ora riesamineremo tutti questi testi giuridici per stabilire se essi offrano un insieme di strumenti adeguato e ottimale per un disastro analogo o per casi peggiori. A questo scopo, le autorità nazionali di regolamentazione dovranno collaborare strettamente, dato che la maggior parte delle norme di sicurezza che disciplinano il settore del petrolio e del gas e la protezione sanitaria sono di competenza degli Stati membri e non direttamente dell’Unione.</p>
      <p sl="de">Naturalmente nessuna norma può offrire una sicurezza al cento per cento. Molto dipende dall’approccio e dal comportamento operativo della nostra industria. Abbiamo pertanto ogni ragione per coalizzarci: la politica e l’industria devono collaborare per salvaguardare al meglio l’ambiente e la collettività europei.</p>
      <p sl="de">Intendo collocare la sicurezza e la sostenibilità nel trasporto del petrolio e del gas al centro dei nostri colloqui con le parti interessate. È per questo che, nell’ultima settimana, ho organizzato un incontro cui hanno partecipato i funzionari di alto livello delle principali società energetiche attive nelle acque europee, nonché il Commissario Georgieva. Nel corso di questa riunione di natura tecnica abbiamo chiesto al settore energetico di compiere ogni sforzo possibile per prevenire incidenti simili al largo delle coste europee.</p>
      <p sl="de">Abbiamo presentato un catalogo di domande a cui le aziende hanno risposto nei giorni successivi. Le domande erano dodici e comprendevano in dettaglio tutti gli aspetti essenziali per la sicurezza sulle piattaforme per l’estrazione del petrolio e del gas, oltre che per le acque, le coste e gli Stati membri. Considero questo incontro con il settore petrolifero l’inizio di un processo destinato a migliorare la trasparenza delle operazioni dell’industria e a promuovere il rispetto delle normative e l’applicazione delle migliori prassi.</p>
      <p sl="de">Stiamo preparando una seconda riunione per i prossimi mesi, quando conosceremo meglio le cause dell’incidente e potremo quindi valutare la situazione e trarre lezioni dall’incidente del Golfo del Messico che potremo applicare all’Europa.</p>
      <p sl="de">In questo momento, poiché le cause e le circostanze degli avvenimenti non sono ancora state analizzate, sarebbe prematuro trarre conclusioni o chiedere nuove iniziative legislative. Qualora, tuttavia, dovesse emergere la necessità di una risposta di tipo normativo, posso assicurarvi che la Commissione non tarderà a presentarvi proposte legislative europee.</p>
      <p sl="de">Vedete, onorevoli colleghi, l’Europa è costantemente impegnata a impedire che una tragedia simile si verifichi qui da noi. Qualora, ciononostante, dovesse accadere un incidente simile, abbiamo a disposizione una serie di misure e di meccanismi di reazione rapida per ridurne al minimo le conseguenze per i cittadini e per l’ambiente del nostro continente.</p>
      <p sl="de">Sarò più che lieto di informarvi sui nostri piani per il futuro dopo la prossima riunione.</p>
    </intervention>
    <intervention id="2-545" speaker_id="28299" name="Bogusław Sonik" is_mep="True" mode="spoken">
      <p sl="pl">a nome del gruppo PPE. – L’esplosione della piattaforma nel Golfo del Messico è il più grave disastro ambientale del suo genere mai verificatosi. Ogni giorno, 800 000 litri di greggio si riversano nel Golfo, il che equivale a oltre 22 milioni di litri dall’inizio della catastrofe. La chiazza di petrolio ora copre oltre 43 000 chilometri quadrati, una superficie superiore a quella dei Paesi Bassi.</p>
      <p sl="pl">Al momento, abbiamo il dovere di dichiarare la nostra solidarietà agli Stati Uniti e a tutte le vittime della tragedia, e cercare di fornire tutto l’aiuto possibile. Alla luce di tale disastro, ritengo fondamentale condurre subito una valutazione speciale: un’ispezione tecnica dettagliata e ampia delle piattaforme di trivellazione che operano nelle acque territoriali dell’Unione europea. Questo dovrebbe essere il primo passo a livello sovranazionale verso la salvaguardia dei mari europei. Vorrei inoltre richiamare l’attenzione, in particolare, sul fatto che, qualora un disastro simile dovesse verificarsi nel Mar Baltico, un mare chiuso, devasterebbe in modo permanente e irreversibile l’intera regione e le sue zone costiere.</p>
      <p sl="pl">È indispensabile che tutti gli sviluppi che hanno coinvolto le acque territoriali dell’Unione europea siano sottoposti a uno speciale meccanismo di controllo, che siano conformi ai più elevati standard di sicurezza e che siano dotati dei più moderni sistemi di sicurezza. A tal proposito, penso sia fondamentale delineare una procedura transfrontaliera comune di reazione e cooperazione, che dovrebbe entrare subito in azione qualora si verificasse una fuoriuscita di greggio.</p>
      <p sl="pl">Gli osservatori statunitensi sottolineano che, in molti casi, le autorizzazioni all’installazione di piattaforme nel Golfo del Messico sono state concesse per le pressioni e nell’interesse dell’industria petrolifera, a discapito dell’ambiente naturale. Difficile, in questo contesto, non ricordare la decisione di costruire Nord Stream, il gasdotto nordico, una decisione politica che non ha tenuto conto dei possibili pericoli che questo investimento comporterebbe per l’ecosistema del Baltico.</p>
      <p sl="pl">Signor Commissario Oettinger, dinanzi al dramma del Golfo del Messico, le piattaforme di trivellazione che estraggono petrolio greggio o gas non devono essere autorizzate qualora non siano in grado di salvaguardare al cento per cento la sicurezza dei mari e degli oceani. Non è ammissibile adottare decisioni sotto le pressioni esercitate da una lobby industriale o politica.</p>
    </intervention>
    <intervention id="2-546" speaker_id="97009" name="Kriton Arsenis" is_mep="True" mode="spoken">
      <p sl="el">a nome del gruppo S&amp;D. – Signor Commissario, spesso intensificare le misure di prevenzione non basta. La recente esplosione nel Golfo del Messico ha interessato una piattaforma costruita appena nel 2001 e il suo successivo affondamento sta provocando uno dei più devastanti disastri ecologici mai registrati. Finora, ovvero a 29 giorni dall’incidente, non si è riusciti ad arrestare la perdita, inoltre, come ha dichiarato l’onorevole Sonik, oltre 5 000 tonnellate di petrolio si stanno riversando nel Golfo ogni giorno.</p>
      <p sl="el">Questo enorme inquinamento si è verificato in un momento in cui moltissime specie, molte delle quali in via di estinzione, sono in piena stagione riproduttiva. Mi riferisco a cinque delle sette specie di tartarughe di mare, delfini, numerose balene e diversi importanti mammiferi marini. Inevitabilmente, anche l’uomo subisce conseguenze. Questa esplosione, questo incidente si è verificato proprio quando la zona stava iniziando a riprendersi dagli effetti devastanti dell’uragano Katrina e ha inoltre fatto 11 vittime.</p>
      <p sl="el">Ciononostante, gli Stati Uniti stanno intervenendo. Nel 1981, il Congresso votò a favore di una moratoria che vietava le trivellazioni off shore di petrolio nell’85 per cento delle acque costiere degli Stati Uniti. L’amministrazione Obama ha confermato la moratoria dopo l’incidente, nonostante le iniziali dichiarazioni in senso contrario. Tuttavia, si continuano a ordinare piattaforme petrolifere, soprattutto nel Mare del Nord. Attualmente esistono centinaia di piattaforme off shore adibite alla trivellazione di petrolio e di gas naturale.</p>
      <p sl="el">Il recente incidente nel Golfo del Messico non ha fatto altro che confermare il rischio di distruzione dell’ambiente marino a causa delle piattaforme off shore. Ciononostante, per la legislazione europea, le trivellazioni per la ricerca di petrolio sottomarino sono escluse dal campo di applicazione della direttiva Seveso sui rischi di incidenti rilevanti connessi con sostanze pericolose.</p>
      <p sl="el">Questo recente disastro dimostra che nessuno è in grado di garantire che una catastrofe simile non si verifichi nell’Unione europea e, a volte, intensificare le misure di prevenzione non è sufficiente. L’amministrazione Obama è stata costretta dalla portata del disastro a fare dei passi indietro. Forse è giunto il momento che l’Unione europea introduca, oltre a misure di prevenzione supplementari, anche una moratoria che vieti le trivellazioni off shore nelle sue acque con effetto immediato prendendo esempio dalla moratoria USA. Dobbiamo agire subito, prima che un disastro annunciato come quello del Golfo del Messico bussi alla nostra porta.</p>
    </intervention>
    <intervention id="2-547" speaker_id="97076" name="Corinne Lepage" is_mep="True" mode="spoken">
      <p sl="fr">a nome del gruppo ALDE. – Signora Presidente, il crollo della piattaforma al largo delle coste della Louisiana il 22 aprile scorso ha creato una marea nera di dimensioni senza precedenti. Questo incidente solleva tre grandi questioni. Il fatto che non fosse previsto alcun sistema in grado di arrestare una fuoriuscita di tal genere e dimensioni è difficile da comprendere, così come lo è l’assenza di controlli adeguati da parte delle autorità pubbliche relativamente ai sistemi di sicurezza previsti e adottati dagli operatori della piattaforma e volti a evitare i rischi di inquinamento e, in ultima analisi, lo specifico rischio di inquinamento da idrocarburi in zone particolarmente sensibili e/o ad alta densità abitativa. Poco fa il nostro collega, l’onorevole Sonik, ha richiamato la nostra attenzione sui disastri che tale genere di inquinamento potrebbe provocare ad esempio nel Mar Baltico.</p>
      <p sl="fr">Il Mare del Nord è già stato teatro di due gravi incidenti che hanno coinvolto piattaforme off shore e si tratta inoltre di una delle aree del mondo con la più alta concentrazione di piattaforme. Date le circostanze, è assolutamente indispensabile fare il punto della situazione, per garantire che un incidente simile non possa ripetersi al largo delle nostre coste. Siamo pertanto lieti, signor Commissario, che sia stata adottata un’iniziativa di questo tipo.</p>
      <p sl="fr">Detto questo, quali misure intendete adottare a breve termine per migliorare la sicurezza e la prevenzione degli incidenti sulle piattaforme off shore nelle nostre acque territoriali? Signor Commissario, lei ha parlato di requisiti minimi, ma non sono sufficienti.</p>
      <p sl="fr">In secondo luogo: a quali misure di controllo si ricorre attualmente per soddisfare tutti i requisiti di sicurezza? Non è sufficiente avere norme di sicurezza sulla carta; occorre metterle in pratica e monitorare la loro applicazione. Cosa intendete fare in questo senso?</p>
      <p sl="fr">Terzo: in caso di incidente, quali sono le risorse disponibili per evitare l’inquinamento delle coste? Disporre di imbarcazioni e di forze civili è positivo, ma quali mezzi abbiamo concretamente a disposizione? Non è forse giunto il momento di chiedere che gli operatori si dotino di apposite attrezzature tecniche da condividere? Non è forse necessario, dato l’inserimento dei danni ambientali nella legislazione comunitaria, prevedere inoltre un adeguato sistema di risarcimento danni e garanzie finanziarie accessorie?</p>
      <p sl="fr">Infine, le società petrolifere operano a profondità sempre maggiori, il che complica notevolmente gli interventi in caso di incidente e mette a repentaglio l’ambiente marino. Quali misure si prevedono per lo sfruttamento petrolifero off shore a profondità sempre maggiori, soprattutto nell’estremo Nord?</p>
      <p sl="fr">In conclusione, vorrei tornare alla domanda posta poc’anzi dal nostro collega, l’onorevole Arsenis: non è forse giunto il momento di prendere in considerazione una moratoria raggio ampia, analoga a quella che gli Stati Uniti intendono introdurre? Vogliamo e dobbiamo superare il modello di una società fondata sul petrolio. Non è forse giunta l’ora di farlo?</p>
    </intervention>
    <intervention id="2-548" speaker_id="96639" name="Isabelle Durant" is_mep="True" mode="spoken">
      <p sl="fr">a nome del gruppo Verts/ALE. – Signora Presidente, signor Commissario, anch’io ritengo che occorra contenere quanti, in questo settore, si credono onnipotenti.</p>
      <p sl="fr">Oggi più che mai le nazioni industrializzate hanno sete di petrolio. Trivellano tutto quello che possono, a profondità sempre maggiori, aumentando i rischi di incidente. Negli ultimi tempi, le industrie hanno privilegiato la prospezione e l’estrazione, a discapito della sicurezza e dell’ambiente; ogni giorno, da quasi un mese, 800 000 litri di greggio si riversano nel Golfo del Messico con danni ambientali ed economici incalcolabili. Esiste un enorme divario tra le ingenti somme spese per estrarre a profondità sempre maggiori e le risorse assolutamente inadeguate destinate alla prevenzione e previsione dei rischi a monte.</p>
      <p sl="fr">Come i miei colleghi deputati, anch’io ho una serie di richieste. Primo: penso occorra condurre una valutazione di tutte le piattaforme petrolifere per verificarne lo stato di conservazione, il livello di sicurezza e la conformità agli standard. Ovviamente, dobbiamo altresì condurre ispezioni sulle piattaforme, benché sia compito degli Stati membri. La Commissione deve inoltre monitorare le suddette ispezioni.</p>
      <p sl="fr">Oltretutto, penso che occorra proteggere gli ecosistemi più fragili una volta per tutte. A questo proposito, oltre all’iniziativa che avete adottato e che io considero positiva, volta a stabilire come affrontare un eventuale incidente simile al largo delle nostre coste, credo che l’Europa debba adottare iniziative che mirino a proteggere gli ecosistemi più fragili in modo definitivo. Penso all’Alaska, ad esempio. Occorre predisporre una convenzione internazionale sulla falsariga di quella esistente per la protezione delle risorse antartiche: l’Europa potrebbe prendere l’iniziativa per un lavoro e una convenzione di tal genere.</p>
      <p sl="fr">Infine, sempre che ne avessimo ancora bisogno, si tratta di un ottimo motivo per investire maggiori risorse nelle energie rinnovabili in tempi più brevi. Il vulcano (non ne citerò qui il nome perché è impronunciabile) ci ha dato un segnale per quanto riguarda il trasporto aereo; allo stesso modo, questo gravissimo incidente rappresenta un ulteriore monito rivolto a noi in materia di estrazione petrolifera. È giunto il momento di riconoscere che la follia della corsa all’estrazione di petrolio ovunque e a qualunque costo appartiene ormai al passato.</p>
    </intervention>
    <intervention id="2-549" speaker_id="2097" name="Giles Chichester" is_mep="True" mode="spoken">
      <p sl="en">a nome del gruppo ECR. – Signora Presidente, plaudo alla dichiarazione del Commissario. Il mondo ha assistito con stupore sia all’enorme flusso di gas e di petrolio che fuoriesce dalla tubazione rotta in seguito all’esplosione e al disastro nel Golfo del Messico, sia all’apparente incapacità dell’industria petrolifera e delle autorità statunitensi di arrestare la marea nera; dobbiamo sperare che gli ultimi tentativi abbiano successo.</p>
      <p sl="en">Come hanno ricordato i colleghi, anche noi abbiamo conosciuto dei disastri che hanno coinvolto le piattaforme petrolifere nel Mare del Nord. Penso ad esempio a Piper Alpha, e credo che quell’evento ci abbia insegnato qualcosa. Ma non dimentichiamo che vi è una grande differenza tra le profondità a cui operano nel Golfo del Messico e la profondità del Mare del Nord. Vi invito nondimeno a essere cauti e a non avere fretta di approvare nuove leggi. Occorre conoscere con precisione i fatti realmente accaduti. Dobbiamo essere certi che le nostre norme vigenti avrebbero impedito che potesse accadere lo stesso qui da noi e dobbiamo essere certi che eventuali nuove regole sarebbero efficaci in tal senso.</p>
      <p sl="en">Gli incidenti e i casi di forza maggiore accadono, e non possiamo essere sicuri al cento per cento di riuscire a prevenirli. Occorre porre un limite a ciò è possibile fare per prevenirli. Vorrei proporvi un’ultima riflessione in merito al rischio relativo: incidenti come questo cambiano anche il punto di vista sulla sicurezza in materia di energia nucleare.</p>
    </intervention>
    <intervention id="2-550" speaker_id="96881" name="Elie Hoarau" is_mep="True" mode="spoken">
      <p sl="fr">a nome del gruppo GUE/NGL. – Signora Presidente, la fuoriuscita di petrolio dalla piattaforma nel Golfo del Messico è un vero e proprio disastro ambientale nonché economico. Sembra vi siano state irregolarità nella concessione dei permessi di trivellazione da parte del segretario agli Interni degli Stati Uniti, il che costituirebbe un’irresponsabilità imperdonabile, con conseguenze incalcolabili che non si limiterebbero ai soli Stati Uniti.</p>
      <p sl="fr">Sappiamo che in tutto il mondo si concedono centinaia di permessi per la trivellazione off shore: se tutti questi permessi fossero concessi con altrettanta irresponsabilità, le ripercussioni sarebbero gravissime per il mondo intero. In qualità di europarlamentare per una regione europea ultraperiferica e per i paesi e i territori d’oltremare (PTOM), i quali sono costituiti quasi interamente da isole, circa 130 in totale, sparse su tre continenti, devo esprimere grande preoccupazione per le nostre isole con riferimento ai progetti di prospezione petrolifera off shore. È quindi indispensabile che l’Unione europea, la quale è chiamata a dare l’esempio, riesamini con il massimo rigore le misure di sicurezza e di prevenzione adottate sulle proprie piattaforme petrolifere off shore.</p>
      <p sl="fr">Inoltre, le fuoriuscite accidentali oppure operative di petrolio in mare, di cui l’Europa non è necessariamente responsabile, si stimano in diverse decine di migliaia di tonnellate l’anno. Non è forse giunto il momento che l’Unione europea adotti iniziative affinché, d’ora in avanti, le piattaforme off shore siano soggette a un’autorità scientifica indiscussa a livello internazionale?</p>
      <p sl="fr">Dopo Copenhagen e in preparazione di Cancún, l’Unione europea dovrebbe assumersi il compito lodevole di promuovere una vera e propria governance mondiale per la ricerca, la tutela e lo sfruttamento delle risorse custodite nei fondali marini.</p>
    </intervention>
    <intervention id="2-551" speaker_id="4238" name="Hans-Peter Martin" is_mep="True" mode="spoken">
      <p sl="de">Signora Presidente, signor Commissario, risiedendo nei pressi del “Mare Svevo” mi appello a voi affinché consideriate seriamente l’incidente, il disastro del Golfo del Messico, come se si fosse verificato nel nostro Lago di Costanza. Se così fosse stato, non vi sarebbe più acqua potabile e, nella mia città, non si terrebbero più festival, con tutte le più svariate conseguenze del caso.</p>
      <p sl="de">Cosa significa questo? Siete sicuri che le piattaforme petrolifere distanti da noi – nel Mare del Nord e nel Baltico – resisteranno veramente alle diverse condizioni meteorologiche e alle tempeste che dovremo affrontare in seguito ai cambiamenti climatici? Siete certi che la vostra Agenzia europea per la sicurezza marittima sia davvero ben attrezzata per affrontare eventualità di questo genere? Avete parlato di buon coordinamento. Spesso si sono registrati problemi nei contatti radio tra i diversi paesi. Sono state condotte verifiche in merito, prima che si presenti un’emergenza? Se dovesse realmente accadere un incidente, quale sarebbe la situazione giuridica in relazione alle azioni legali contro le compagnie petrolifere? Un fondo rischi potrebbe forse essere utile in tale contesto?</p>
      <p sl="de">Infine, per voi è chiaro che le autorità di vigilanza statunitensi erano troppo interdipendenti e strettamente legate all’industria petrolifera? Potete escludere che esistano problemi simili a livello europeo? Non si dovrebbe dire “Potete fare tutto, tranne che …”.</p>
    </intervention>
    <intervention id="2-552" speaker_id="96702" name="Elena Oana Antonescu" is_mep="True" mode="spoken">
      <p sl="ro">Anch’io accolgo con favore l’iniziativa della Commissione. Penso sia importante discutere di questa tematica, benché l’incidente non si sia verificato in una zona soggetta alla giurisdizione di uno Stato membro dell’Unione europea.</p>
      <p sl="ro">Al momento vi sono numerosissime piattaforme che estraggono petrolio nelle acque territoriali degli Stati membri. Si prevede che tale attività aumenti, a fronte delle stime dell’Agenzia internazionale per l’energia che calcola che è noto appena il 5 per cento delle riserve petrolifere marine. Per noi è importante capire quali lezioni trarre dal disastro nel Golfo del Messico e qual è la situazione attuale nelle acque degli Stati membri dell’Unione europea in cui si conducono attività produttive analoghe. Se occorre, dovremo anche adottare misure supplementari, volte a migliorare la sicurezza di chi lavora su queste piattaforme, oltre a ulteriori misure atte a prevenire incidenti che potrebbero avere conseguenze disastrose per le regioni più vulnerabili d’Europa.</p>
      <p sl="ro">Per trarre un’altra lezione dal disastro della Deepwater Horizon, nonché dal passato, è opportuno esaminare con molta attenzione le procedure di concessione delle licenze operative e quali sono le attuali prassi seguite negli appalti. Dobbiamo garantire che le compagnie non possano sfuggire alle proprie responsabilità. Una compagnia che stipula un accordo che comporta un certo grado di rischio, che va affrontato con specifiche misure di sicurezza e che può generare enormi guadagni, deve essere anche pronta a pagare le conseguenze di un eventuale incidente.</p>
      <p sl="ro">Se avete seguito lo svolgersi dell’inchiesta su questo disastro condotta negli Stati Uniti, avrete notato che la catena dei rapporti contrattuali stipulati tra aziende diverse permette alle compagnie di giocare a scaricabarile, mentre il petrolio continua a riversarsi in mare. Non possiamo tollerare una situazione del genere qui da noi. È per questo che dobbiamo esaminare la legislazione vigente in questo campo e apportare le necessarie migliorie al quadro legislativo, al fine di limitare le probabilità che si verifichi un incidente del genere.</p>
      <p sl="ro">Le esperienze del passato dimostrano che gli incidenti determinano enormi perdite umane e ambientali e che le procedure seguite per accertare le responsabilità possono durare diversi anni. La Commissione deve far sì che la legislazione in materia di sfruttamento delle risorse petrolifere in condizioni di sicurezza non contenga clausole troppo permissive; inoltre deve valutare in quale misura occorra modificarla per ridurre l’utilizzo di strumenti che consentono di sottrarsi alle proprie responsabilità.</p>
    </intervention>
    <intervention id="2-553" speaker_id="96790" name="Marek Józef Gróbarczyk" is_mep="True" mode="spoken">
      <p sl="pl">L’esempio fornito dal disastro nel Golfo del Messico ci costringe a valutare con grande cautela i progetti di investimento nell’ambito dell’Unione europea. Parlo del gasdotto nordico, la cui costruzione viola le raccomandazioni espresse dal Parlamento europeo.</p>
      <p sl="pl">Il gas proverrà dal giacimento russo di Stockman, nel Mare di Barents. Il progetto prevede l’estrazione di 24 miliardi di m3 di gas all’anno nella prima fase, per arrivare poi a quota 68 miliardi. Per estrarre tali quantità di gas, occorrerà praticare numerose trivellazioni in un brevissimo lasso di tempo. Non sarà possibile arrestare il flusso di 148 000 tonnellate di metano perché non esistono valvole o stazioni di transito. Eventuali danni al gasdotto non ne determineranno affatto la chiusura: il gas continuerà a defluire all’esterno finché il guasto non sarà riparato, perché, se l’acqua penetrasse, paralizzerebbe completamente il gasdotto. Pertanto chiedo alla Commissione di condurre un’accurata analisi dei pericoli legati a siffatti progetti di sviluppo.</p>
    </intervention>
    <intervention id="2-554" speaker_id="2278" name="Paul Rübig" is_mep="True" mode="spoken">
      <p sl="de">Signora Presidente, signor Commissario, onorevoli colleghi, questa discussione giunge al momento opportuno. Non abbiamo ancora risolto i problemi nel Golfo del Messico, né sappiamo dove si presenteranno quelli successivi.</p>
      <p sl="de">Questo è il motivo della mia prima domanda, signor Commissario, che è la seguente: in quali ambiti può contribuire l’Europa al momento, ad esempio con la propria competenza specialistica, con il Centro comune di ricerca o con i numerosi altri organi di cui disponiamo per tentare assieme di trovare una soluzione al disastro nel Golfo del Messico nel modo più rapido ed efficace possibile? Tagliando del 20 per cento le emissioni di CO2 e colmando il divario che ne deriverà con l’impiego di fonti energetiche rinnovabili, l’Unione europea ha scelto la strada giusta e potrà ottenere notevoli risultati grazie a una maggiore efficienza. Credete che saremo in grado di avviare nuove iniziative, per esempio, in collaborazione con la Norvegia nell’ambito dello Spazio economico europeo?</p>
    </intervention>
    <intervention id="2-555" speaker_id="25718" name="Saïd El Khadraoui" is_mep="True" mode="spoken">
      <p sl="nl">Al pari di altri oratori, sono assolutamente sconcertato per il fatto che sia stato possibile lasciare che centinaia di migliaia di litri di petrolio greggio si riversassero in mare per settimane senza che nessuno riuscisse a interrompere il versamento. Sono estremamente sconcertato per l’enorme danno che ne consegue e per il fatto che la compagnia in questione, la BP, continua a cercare di sdrammatizzare il disastro. Siamo costretti a fare i conti con i fatti, ma non siamo neppure stati in grado di valutare tutte le conseguenze sul lungo periodo.</p>
      <p sl="nl">Pertanto, è fondamentale adottare le misure necessarie a livello europeo, e non nazionale, per evitare il ripetersi di tali situazioni in futuro. Nel perseguire questo obiettivo, dobbiamo concentrarci sugli aspetti procedurali e su quelli tecnici, imponendo l’adozione dei necessari sistemi di sicurezza. Tutto questo ha un prezzo, ovviamente, ma il costo dell’inazione sarebbe molto più elevato.</p>
      <p sl="nl">In passato, siamo stati i primi al mondo a imporre che le petroliere fossero dotate di un doppio scafo. Penso che, anche in questo caso, dobbiamo assumere un ruolo di guida e dare l’esempio.</p>
    </intervention>
    <intervention id="2-556" speaker_id="97014" name="Karin Kadenbach" is_mep="True" mode="spoken">
      <p sl="de">Signora Presidente, signor Commissario Oettinger, in qualità di membro della commissione per l'ambiente, la sanità pubblica e la sicurezza alimentare e di relatore ombra per la biodiversità, questo disastro ha ovviamente un particolare significato per me, poiché sta distruggendo molte forme di vita che sarebbero da tutelare. Qualcuno l’ha già detto oggi, ma la verità è che, nonostante tutte le precauzioni, gli incidenti continueranno a verificarsi perché la prevenzione ha dei limiti.</p>
      <p sl="de">Ma gli incidenti non riguardano esclusivamente le piattaforme petrolifere: neppure le centrali nucleari sono immuni agli incidenti, gravi e meno gravi che siano. In Austria abbiamo un detto che recita: “Deve sempre accadere qualcosa prima che accada qualcosa?” Ovvero: deve sempre esserci un incidente perché si impari qualcosa? Questo disastro petrolifero deve farci riflettere sul fatto che, forse, anche lasciarci alle spalle l’energia nucleare sarebbe un passo avanti per l’Europa. Dobbiamo concentrare tutte le nostre energie mentali e le nostre risorse finanziarie negli investimenti nelle energie rinnovabili.</p>
    </intervention>
    <intervention id="2-557" speaker_id="96668" name="Seán Kelly" is_mep="True" mode="spoken">
      <p sl="ga">Signora Presidente, è positivo discutere di questa importante tematica ma, in fin dei conti, non so che ne sarà delle nostre discussioni o quale effetto avranno sulle grandi compagnie, le compagnie petrolifere, le quali possiedono i pozzi di petrolio e sono responsabili di questi danni e di questo disastro.</p>
      <p sl="ga">Al contempo, il mio plauso va alla Commissione, che ha raccomandato di attuare misure volte a garantire che tali disastri non si verifichino qui da noi. Tuttavia, se c’è qualcosa da imparare da questo disastro, è che dobbiamo assolutamente cercare di sfruttare altre fonti energetiche nella nostra area, soprattutto fonti naturali come l’eolico e il solare. Prima lo faremo, meglio sarà per tutti noi. Se falliremo in questo intento, le compagnie petrolifere si spingeranno sempre più al largo nell’oceano alla ricerca di petrolio e danni e disastri come questo non si verificheranno una volta sola, ma diventeranno una consuetudine. Non possiamo permettere che questo accada.</p>
    </intervention>
    <intervention id="2-558" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Noi siamo favorevoli ad investire nell’infrastruttura energetica europea, ma solo se ciò garantirà la massima sicurezza delle attività costruttive e produttive. Colgo questa opportunità anche per chiedere che qualunque progetto comporti l’estrazione sottomarina o il trasporto degli idrocarburi sia realizzato soltanto dopo un’adeguata valutazione del suo impatto ambientale.</p>
      <p sl="ro">In più di un’occasione ho invitato a creare in ogni Stato membro dotato di sbocco sul mare centri europei di intervento per gli incidenti marittimi. Anche questo genere di incidenti rientra in questa categoria. Non ultimo, tutte le compagnie impegnate nell’estrazione sottomarina e nel trasporto di idrocarburi devono offrire garanzie e stipulare polizze assicurative che coprano il risarcimento dei danni in caso di incidenti.</p>
    </intervention>
    <intervention id="2-559" speaker_id="96680" name="Zigmantas Balčytis" is_mep="True" mode="spoken">
      <p sl="lt">Penso che tutto il mondo stia seguendo con apprensione gli eventi che ancora oggi si susseguono sulle coste del Golfo del Messico. Nessuno avrebbe potuto prevedere che un paese così grande, la nazione più importante del mondo, gli Stati Uniti, sarebbero stati incapaci di far fronte a un problema che, a prima vista, sembrerebbe gestibile. Credo che anche noi europei stiamo mettendo in campo notevoli fondi e risorse umane per cercare di risolvere i problemi del cambiamento climatico. Tuttavia, la natura ha le proprie leggi. Penso sia ottimo avere l’opportunità di imparare dagli errori altrui ma, ancora una volta, desidero ricordarvi del problema del gasdotto nordico e penso che noi europei saremo politicamente responsabili per lo sfruttamento di tale gasdotto. Inviterei quindi la Commissione a predisporre una nuova revisione delle condizioni di sfruttamento di questo progetto di gasdotto. Considero inoltre positivamente l’opportunità e la volontà di consolidare le capacità di soccorso offerte dall’Europa.</p>
    </intervention>
    <intervention id="2-560" speaker_id="photo_generic" name="Günther Oettinger" is_mep="True" mode="spoken">
      <p sl="de">membro della Commissione. – Signora Presidente, onorevoli deputati, anch’io, come voi, sono sconcertato, non solo in qualità di Commissario, ma anche come cittadino, quando vedo in che modo incidenti come questo stravolgono e distruggono la natura, ormai da diversi anni.</p>
      <p sl="de">Nonostante la nostra indignazione, dobbiamo restare calmi e mantenere il sangue freddo, perché la frenesia e l’isteria sarebbero fuori luogo. Non si sa ancora quale sia stata la causa precisa dell’incidente nel Golfo del Messico. È la tecnologia ad aver fallito? È stato un errore umano? Nutro fiducia nel governo e nell’opinione pubblica statunitensi che, sono sicuro, chiederanno spiegazioni con la stessa scrupolosità e lo stesso interesse che noi in Europa dimostriamo per il chiarimento delle cause dell’incidente.</p>
      <p sl="de">Ritengo, inoltre, che la popolazione degli Stati Uniti d’America si attenda, con altrettanta indignazione e scrupolosità, che si traggano lezioni da quanto accaduto. A questo proposito, ho fiducia negli Stati Uniti in quanto nazione industrializzata, nelle sue competenze tecniche e nella sua democrazia.</p>
      <p sl="de">Il secondo punto è che occorre abbandonare il petrolio. È chiaro, d’altra parte, che percorriamo la strada del petrolio ormai da diverse generazioni e questo vale soprattutto per le nazioni industrializzate d’Europa. I nostri cittadini possiedono oltre 200 milioni di automobili, e noi tutti le guidiamo. Io mi muovo spesso in auto, ma anche in aereo per lavoro. Questo fine settimana, centinaia di migliaia di persone voleranno ancora una volta verso sud per trascorrere la Pentecoste a Maiorca. Quando si parla di Grecia e di Spagna, si dice che solo il turismo potrà porre rimedio alla crisi economica, ma turismo vuol dire un incremento dei voli diretti ad Atene, a Palma, a Marbella e verso altre destinazioni. Noi consumiamo petrolio, tutti noi, nessuno escluso. Mi pare che anche questa augusta Aula, questa onorevole Assemblea, non sia costruita esattamente in linea con i principi del risparmio energetico. Stasera essa contiene più lampade al neon che eurodeputati. Tutti questi aspetti mi inducono a ritenere che dobbiamo semplicemente renderci conto che abbiamo ancora davanti a noi molti anni di elevati consumi di petrolio, ma al contempo dobbiamo essere molto ambiziosi nell’abbandonare progressivamente quella fonte energetica: il 20 per cento di fonti energetiche rinnovabili nell’arco di 10 anni.</p>
      <p sl="de">Stiamo stilando una tabella di marcia per il 2050 e vi presenteremo le diverse alternative nel corso dell’anno. Gli esperti ci dicono che tra quarant’anni saremo in grado di soddisfare l’80 per cento del nostro fabbisogno energetico con fonti diverse dai combustibili fossili, ovvero dal petrolio. L’elettromobilità rappresenta un’opzione in questo ambito, ma la maggior parte dei veicoli non saranno alimentati dall’energia elettrica per molti anni a venire, al contrario andranno a petrolio, nella fattispecie diesel e benzina.</p>
      <p sl="de">È chiaro che le trivellazioni per la ricerca di petrolio nel Mare del Nord o nel Golfo del Messico rappresentano un tentativo di limitare la dipendenza da una serie di paesi. Senza queste perforazioni, senza le nostre risorse, la nostra dipendenza dagli Stati OPEC e da paesi non propriamente democratici sarebbe ancora maggiore di quanto non lo è oggi.</p>
      <p sl="de">Ma vi è una differenza sostanziale: nel Mare del Nord, le trivellazioni avvengono a circa 150 – 200 metri, mentre nel Golfo del Messico la profondità è di 3 000, persino di 4 000 metri, il che riduce di molto le possibilità di garantire la sicurezza. I sottomarini con equipaggio a bordo possono raggiungere profondità di soli 150 e 200 metri. Nel Golfo del Messico l’uomo, in linea di principio, è ben lontano dalla fonte del pericolo, ben lontano dalla sicurezza tecnica.</p>
      <p sl="de">Ho fiducia anche nei nostri Stati membri. Abbiamo ogni motivo per avere fiducia nelle nostre autorità nazionali e nelle nostre squadre di tecnici britannici, tedeschi, norvegesi e danesi. Inoltre, nell’ambito del partenariato oggi esistente tra l’Unione europea, la nostra autorità (l’Agenzia europea per la sicurezza marittima – AESM) e le squadre di sicurezza nazionali, è stato raggiunto un livello eccellente di sicurezza nella cooperazione tra l’Unione europea e gli Stati membri di confine.</p>
      <p sl="de">Anche nel caso di Nord Stream, abbiamo dovuto esaminare la questione della sicurezza, ovviamente, il che ha comportato complesse procedure di sicurezza e di autorizzazione, che si sono concluse tutte positivamente. Intendo inoltre chiarire in questa sede che Nord Stream sarà probabilmente il gasdotto più moderno e sicuro al mondo. Ma, anche in questo caso, esiste una differenza sostanziale: se vi fosse un problema al gasdotto, sarebbe possibile interrompere l’erogazione del gas alla fonte o sulla costa. Non è possibile mettere a paragone quanto sta accadendo nel Golfo del Messico col Nord Stream.</p>
      <p sl="de">Alla fine dovremo imboccare la strada che ci condurrà all’indipendenza dal petrolio, ma tale processo richiederà decenni. Tutti noi, politici e comuni cittadini, dovremo intraprendere quella strada. Nel nostro cammino verso quella meta, nel frattempo, dovremo verificare che i nostri standard di sicurezza, le nostre leggi e i nostri orientamenti e le nostre squadre di sicurezza raggiungano i livelli più elevati. Abbiamo posto domande pertinenti. In autunno, quando conosceremo le cause, quando avremo le risposte, quando avremo interrogato per bene le nostre aziende energetiche, saremo lieti di offrirvi maggiori informazioni. Ritengo che le aziende energetiche si rendano perfettamente conto della gravità della situazione.</p>
      <p sl="de">Un ultimo punto che desidererei sottolineare: esistono già i fondamenti legali relativi ai risarcimenti danni. Per inciso, nessuna delle parti coinvolte negli Stati Uniti mette in discussione che quando sarà chiaro di chi è la colpa, questi dovrà risponderne, intanto possiamo già renderci conto del fatto che i risarcimenti saranno miliardari. Nella normativa ambientale europea, oltre che nei nostri regolamenti ambientali nazionali, la questione della responsabilità, dei danni e del risarcimento danni è regolamentata con chiarezza. Anche questo consoliderà un approccio incentrato sulla prevenzione e la sicurezza.</p>
      <p sl="de">Presumo che tra qualche settimana sapremo se sarà necessario che l’Europa agisca dal punto di vista legale o tecnico e saremo quindi felici di riferire ancora una volta al Parlamento. Le vostre parole dimostrano quanto sia importante per voi, qualunque sia il partito al quale appartenete, agire con previdenza e cautela in questo ambito, piuttosto che reagire troppo tardi, dopo che si sarà già verificato un altro disastro. È così che operiamo in Commissione.</p>
    </intervention>
    <intervention id="2-561" speaker_id="4482" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="2-562" speaker_id="23816" name="András Gyürk" is_mep="True" mode="written">
      <p sl="hu">Dopo il disastro che ha coinvolto la piattaforma petrolifera di trivellazione in acque profonde al largo delle coste statunitensi, è auspicabile trarre alcune lezioni da quanto è accaduto. In primo luogo dobbiamo dichiarare che, benché la trivellazione a grandi profondità si avvalga delle tecnologie industriali più moderne, essa non è ancora esente da rischi. Dobbiamo inoltre affermare, senza ambiguità, che l’aumento degli investimenti privati nel settore petrolifero non deve costringere i politici a cedere il loro diritto di approvare severe normative ambientali. Il disastro petrolifero negli Stati Uniti rappresenta una buona occasione per l’Unione europea per rivedere le proprie normative in materia di sicurezza, le quali sono ancora troppo generiche. Basti pensare alla direttiva sulle valutazioni di impatto ambientale o al quadro legislativo relativo alla sicurezza sul lavoro. Quella revisione è inoltre giustificata dal fatto che le normative più specifiche si concentrano maggiormente sulle misure da adottare in seguito a un disastro. Pertanto, le considerazioni in materia di prevenzione passano in secondo piano. Quanto accaduto negli Stati Uniti ci insegna che occorre delineare chiaramente gli ambiti di responsabilità dei proprietari e degli operatori dei pozzi petroliferi, nonché i compiti delle autorità di controllo. Le normative industriali e le azioni volontarie delle compagnie non offrono una soluzione rassicurante. È chiaro che occorrono garanzie di sicurezza ben definite sul piano giuridico.</p>
    </intervention>
  </section>
  <section id="creitem37" title="18. Crisi della cenere vulcanica (discussione)">
    <intervention id="2-564" speaker_id="4482" is_mep="True" mode="spoken" role="Presidente">
      <p sl="unknown">L’ordine del giorno reca l’interrogazione orale alla Commissione presentata dall’onorevole Simpson, a nome della commissione per i trasporti e il turismo, sull’emergenza ceneri vulcaniche (O-0061/10) (B7-0217/10).</p>
    </intervention>
    <intervention id="2-565" speaker_id="36281" name="Silvia-Adriana Ţicău" is_mep="True" mode="spoken">
      <p sl="en">autore. – Signora Presidente, l’onorevole Simpson si scusa di non poter essere presente alla discussione sulla crisi della cenere vulcanica. Ironia della sorte, visto il tema della discussione di questa sera, non è potuto partire a causa misure di restrizione dei voli nel Regno Unito dovute alla nube di cenere e non è pertanto riuscito ad arrivare a Strasburgo. Questa sera intervengo pertanto io in sua vece.</p>
      <p sl="en">Alla luce delle continue restrizioni applicate allo spazio aereo, l’interrogazione orale sull’emergenza delle ceneri vulcaniche mantiene, oggi, la stessa importanza di quando si è verificata la prima eruzione del vulcano islandese, il mese scorso, quando lo spazio aereo dell’Unione europea è rimasto in gran parte chiuso per sei giorni. Ora dobbiamo gestire non solo le ripercussioni di tali episodi e il loro impatto finanziario, ma anche l’attuale incertezza rispetto al rischio che vi siano interruzioni ulteriori e durature all’interno dello spazio aereo europeo.</p>
      <p sl="en">Se, da una parte, ritengo che siano stati tratti importanti insegnamenti e che si sia agito tenendo conto della particolare portata, durata e causa dell’iniziale chiusura dello spazio aereo, è altresì evidente che è necessario perfezionare la risposta a livello europeo alla luce delle interruzioni ancora in corso.</p>
      <p sl="en">Di fronte alle sfide derivanti dall’unicità e dalla durata incerta del fenomeno e ai gravi disagi per il trasporto aereo, oggi mi preme soprattutto ricevere rassicurazioni in merito al fatto che i meccanismi di cui disponiamo per affrontare suddetti problemi siano efficaci e che le eventuali lacune individuate siano affrontate adeguatamente.</p>
      <p sl="en">Mi fa piacere poter affermare che il regolamento sui diritti dei passeggeri aerei si è rivelato fondamentale nel fornire una rete di sicurezza che garantisce che non siano i passeggeri a dover sostenere l’onere delle conseguenze finanziarie dell’interruzione del traffico aereo e che non siano lasciati a terra a causa del caos. La chiusura degli spazi aerei ha tuttavia sollevato importanti interrogativi in merito al rispetto, da parte delle compagnie aeree, degli obblighi in materia di diritti dei passeggeri, soprattutto in considerazione di eventuali risarcimenti che dovessero essere concessi al settore dell’aviazione.</p>
      <p sl="en">Quali informazioni ha reperito la Commissione in merito al trattamento dei passeggeri e quali sono le garanzie che può fornire sull’effettivo adempimento da parte delle compagnie aeree degli obblighi previsti dalla normativa? La situazione attuale ha inoltre messo in evidenza la vulnerabilità dei passeggeri che volano con compagnie aeree di paesi terzi, alle quali non si applica la normativa sui diritti dei passeggeri. Come propone la Commissione di ovviare a questa lacuna della normativa?</p>
      <p sl="en">Già nelle prime fasi della crisi abbiamo riconosciuto le pesanti perdite finanziarie subite dal settore dell’aviazione durante la chiusura dello spazio aereo. Per quanto riguarda eventuali risarcimenti che dovessero essere concessi a questo settore, insisto affinché siano destinati ai diversi comparti del settore aereo – e non solo alle compagnie aeree – e affinché le misure di risarcimento previste siano applicate in tutta l’Unione europea.</p>
      <p sl="en">So che alcuni Stati membri saranno più comprensivi di altri quando si tratterà di erogare aiuti finanziari alle rispettive linee aree. Quali garanzie può darci la Commissione rispetto all’uniformazione di talune condizioni, per evitare qualsiasi distorsione nei risarcimenti erogati a livello nazionale e per assicurare una competizione ad armi pari?</p>
      <p sl="en">Passo ora alla preoccupazione oggi più pressante, ossia quella relativa alle procedure applicate per la definizione delle zone interdette al volo nell’Unione europea. Le continue sospensioni dei voli nello spazio aereo europeo hanno nuovamente portato alla ribalta le procedure per la definizione delle zone di interdizione al volo. Si teme che gli Stati membri siano eccessivamente cauti nel definirle e si ritiene che gli aeromobili possano tranquillamente volare anche in presenza di densità di ceneri superiori a quelle attualmente ammesse ai sensi delle norme comunitarie.</p>
      <p sl="en">Le continue chiusure e aperture dello spazio aereo da parte degli Stati membri, nelle scorse settimane, hanno evidenziato chiaramente la necessità di adottare un approccio più di squadra a livello europeo, al posto di quello alquanto frammentato finora seguito. So anche che la Commissione ha rinnovato l’enfasi posta sul miglioramento della raccolta dei dati e delle metodologie di modellazione al fine di fornire un quadro più dettagliato dei rischi per gli aerei che dovessero attraversare una nube di cenere.</p>
      <p sl="en">Come intervengono le nuove informazioni di cui disponiamo sulle restrizioni attualmente applicate e sulla definizione delle zone interdette al volo?</p>
      <p sl="en">Infine, abbiamo potuto apprezzare il valore di un migliore coordinamento europeo per reagire alla crisi della nube vulcanica. Tra gli ambiti nei quali può effettivamente essere importante una maggiore cooperazione vi sono l’accelerazione dell’iniziativa sul Cielo unico europeo e il lancio di un piano d’azione per la mobilità, che aiuti l’Unione europea a fare fronte meglio a emergenze analoghe.</p>
    </intervention>
    <intervention id="2-566" speaker_id="photo_generic" name="Siim Kallas" is_mep="True" mode="spoken">
      <p sl="en">vicepresidente della Commissione. – Signora Presidente, vorrei fornire un aggiornamento sull’evoluzione della crisi del vulcano islandese che ha evidentemente ricadute dirette sul settore dell’aviazione.</p>
      <p sl="en">L’Unione europea è stata pesantemente colpita dagli effetti dell’eruzione del vulcano Eyjafjallajökull in Islanda. L’eruzione ha provocato la formazione di una nube di cenere su gran parte dell’Europa. La cenere vulcanica contiene molte sostanze che possono essere dannose per gli aerei e, in particolare, per i motori. La presenza di questa minaccia alla sicurezza nei cieli ha costretto le autorità nazionali a prendere la decisione, in conformità con le procedure definite a livello internazionale, di chiudere tutti gli spazi aerei interessati.</p>
      <p sl="en">L’Unione europea ha immediatamente mobilitato le risorse necessarie per affrontare i problemi più urgenti. Tenuto conto dell’evoluzione della situazione e della necessità di un approccio più differenziato rispetto al modello e alle procedure per la gestione dei rischi, la Commissione ha preso l’iniziativa, durante il fine settimana del 17 e 18 aprile, insieme alla Presidenza spagnola e a Eurocontrol, di proporre un approccio europeo coordinato. Conseguentemente, in piena collaborazione con gli Stati membri e il settore interessato, sono state definite nuove procedure. In occasione del Consiglio straordinario dei ministri dei Trasporti dell’Unione europea tenutosi il 19 aprile 2010, è stata approvata una nuova procedura, che prevedeva la riapertura progressiva e coordinata dello spazio aereo a partire dalle ore 8 del 20 aprile 2010.</p>
      <p sl="en">A completamento di questo intervento immediato, la Commissione ha elaborato una relazione incentrata sull’impatto della crisi della cenere vulcanica sul settore dei trasporti aerei. La relazione ha ottenuto un largo consenso in seno al Consiglio straordinario dei ministri dei Trasporti del 4 maggio 2010. Sebbene la relazione fosse incentrata sulla gestione dell’attuale crisi della cenere vulcanica, si proponeva comunque di discutere anche della necessità, per l’Unione europea, di riuscire a gestire in modo efficace eventuali emergenze analoghe in futuro.</p>
      <p sl="en">Gli eventi degli ultimi dieci giorni hanno dimostrato che, per ora, una soluzione definitiva è ancora molto lontana. Il vulcano continua a essere attivo e permangono le chiusure dello spazio aereo, in funzione delle condizioni meteorologiche che possono influenzare la dispersione della nube di cenere. La Commissione si impegna pertanto a dare sollecitamente seguito alle conclusioni del Consiglio “Trasporti” adottate il 4 maggio 2010. Ho il piacere di potere già rendere conto delle prime misure adottate a seguito del Consiglio.</p>
      <p sl="en">Si è deciso per la costituzione di una Cellula europea di coordinamento della crisi a decorrere dall’11 maggio 2010. I preparativi per la sua creazione si concluderanno questa settimana. La nomina di un coordinatore di blocchi funzionali di spazi aerei è stata approvata dal comitato per il Cielo unico europeo del 7 maggio 2010. Lo stesso comitato ha altresì proceduto alla designazione di un comitato di monitoraggio dell’attività di Eurocontrol come organismo di revisione della performance del Cielo unico europeo. All’Agenzia europea per la sicurezza aerea (AESA) è stato attribuito il compito di definire norme vincolanti per i livelli di tolleranza delle ceneri dei motori.</p>
      <p sl="en">La Commissione chiederà a breve la costituzione di una task force, il cui compito sarà di studiare come gli attuali modelli europei di previsione e dispersione possano essere perfezionati, in modo da migliorare la valutazione e la gestione dei rischi in situazioni di crisi analoghe. Il lavoro che la Commissione sta svolgendo in risposta alle aspettative del Consiglio dei ministri dei Trasporti, formulate nelle conclusioni del 4 maggio 2010, porterà a compiere ulteriori passi avanti.</p>
    </intervention>
    <intervention id="2-567" speaker_id="33982" name="Marian-Jean Marinescu" is_mep="True" mode="spoken">
      <p sl="ro">a nome del gruppo PPE. – L’eruzione vulcanica di aprile ci ha mostrato che lo spazio aereo europeo non è in grado di reagire adeguatamente in caso di interruzioni impreviste del traffico aereo. Sono mancati coordinamento, flessibilità e l’impegno necessario per sfruttare al meglio le condizioni di volo esistenti.</p>
      <p sl="ro">Il pacchetto SES II è stato adottato nel novembre 2009 a tempo di record, come si ricorda anche nella nota informativa della Commissione. Il pacchetto è stato adottato nonostante la riluttanza degli Stati membri. In realtà, la traduzione e la pubblicazione hanno richiesto più tempo dei negoziati stessi. E’ poi intervenuta la crisi e abbiamo potuto apprezzare i vantaggi derivanti dall’attuazione del pacchetto SES II.</p>
      <p sl="ro">A mio avviso, se gli Stati membri sciogliessero le loro riserve, il Cielo unico europeo potrebbe essere realizzato in men che non si dica. Ma per riuscirci, abbiamo bisogno di una rete di rotte dirette e di un sistema efficiente di controllo del traffico che, d’ora in avanti, non tenga più conto dei confini nazionali. Purtroppo, manca la volontà di farlo. L’unica soluzione che rimane è quindi quella di attuare rapidamente il pacchetto SES II.</p>
      <p sl="ro">La Commissione ha presentato misure urgenti che, in realtà, erano già state richieste nei regolamenti approvati. Sono misure eccellenti, anche se ancora più importante sarebbe la creazione di blocchi funzionali di spazio aereo entro e non oltre la scadenza precisata, oppure entro la fine del 2012. A questo scopo è necessaria inoltre una guida normativa che, purtroppo, non è citata nelle conclusioni del Consiglio del 4 maggio. L’assenza della guida può essere usata dagli Stati membri come pretesto per temporeggiare. Inoltre, vi si deve ricorrere per garantire che, entro la scadenza prevista, vi siano non solo zone di traffico coordinate, ma anche un vero e proprio Cielo unico europeo.</p>
      <p sl="ro">La guida deve prevedere il controllo del traffico all’interno dei blocchi, coordinandolo con quelli adiacenti in modo da evitare qualsiasi sovrapposizione. Altrimenti, non faremo che sostituire gli attuali confini nazionali con i confini dei blocchi, prolungando così, senza alcuna giustificazione, la scadenza prevista per la realizzazione del Cielo unico europeo. Non credo che in futuro si renderà necessario un regolamento SES III che unisca i blocchi. Questo approccio consente altresì l’attuazione del sistema SESAR in condizioni ideali e a costi minimi.</p>
      <p sl="ro">Il 2011 vedrà l’ingresso degli ultimi Stati membri nell’area Schengen. Credo che sia per noi ormai inaccettabile mantenere i confini nel cielo, mentre sulla terra non ce ne sono più.</p>
    </intervention>
    <intervention id="2-568" speaker_id="25718" name="Saïd El Khadraoui" is_mep="True" mode="spoken">
      <p sl="nl">a nome del gruppo S&amp;D. – Desidero iniziare ringraziandola per la sua risposta. A mio parere, ad alcune domande non è ancora stata data una risposta esauriente e avrei pertanto bisogno di ulteriori spiegazioni su vari punti.</p>
      <p sl="nl">L’assenza dell’onorevole Simpson dimostra che il problema è ancora di grande attualità e che le conseguenze di tali eruzioni sono imprevedibili e possono avere ricadute enormi sulla mobilità dei nostri concittadini nonché in termini economici, se la situazione si protrarrà. E dimostra, a mio avviso, anche che, di fatto, non possiamo escludere la possibilità che eventi simili si ripetano nel giro di qualche settimana, magari nel bel mezzo della stagione estiva, e che si sia nuovamente costretti a chiudere lo spazio aereo.</p>
      <p sl="nl">Conseguentemente, dobbiamo continuare a lavorare non solo su misure strutturali volte a migliorare l’efficienza del nostro settore aereo e del nostro sistema di trasporti in generale – tornerò su questo punto tra breve – ma anche sul miglioramento del sistema di gestione delle emergenze. Un minuto fa, lei ha anche parlato della costituzione di una sorta di cellula di coordinamento. Nel corso della settimana saranno forniti ulteriori chiarimenti su questo aspetto.</p>
      <p sl="nl">Potrebbe però forse già darci qualche ulteriore indicazione sul tipo di compito che lei prevede di affidare a questa cellula di coordinamento? Quali dovrebbero essere esattamente le sue attività all’inizio? Gli eventi di aprile hanno palesemente dimostrato che manca il coordinamento tra le parti interessate – ossia aeroporti, compagnie aeree e agenzie di viaggio – e che non esistono meccanismi per informare le parti in merito a come comportarsi in casi simili. Anche i passeggeri che rimangono bloccati a terra, per esempio, non conoscono i propri diritti.</p>
      <p sl="nl">Pertanto, a mio avviso, abbiamo bisogno di un piano europeo di preparazione alle emergenze che consenta di prendere le decisioni giuste rapidamente e di stabilire i contatti giusti. Lo stesso vale per il rimpatrio dei passeggeri; infatti, nei casi in cui sono coinvolte decine di migliaia di persone, deve essere creato un qualche sistema di intervento.</p>
      <p sl="nl">I diritti dei passeggeri sono un elemento molto importante. L’Europa ha svolto un lavoro enorme in questo ambito, un lavoro che merita tutto il nostro apprezzamento. Tuttavia, come si sa, nella normativa esistono delle lacune. Le linee aeree dei paesi terzi non rientrano nel campo di applicazione della nostra normativa; io sono favorevole all’integrazione del tema dei diritti nei nostri accordi sul trasporto aereo con i paesi terzi. Ritengo, inoltre, che sia necessario verificare l’applicazione di questa normativa da parte degli Stati membri. Proprio questa settimana abbiamo sentito che le autorità italiane hanno comminato una sanzione alla compagnia aerea Ryanair. E’ una buona notizia, ma negli altri Stati membri che cosa si fa? Possiamo richiedere una valutazione?</p>
      <p sl="nl">Vi sono, naturalmente, anche le numerose misure strutturali, sulle quali non intendo comunque soffermarmi adesso: il Cielo unico europeo, che è in fase di realizzazione, ma anche le ferrovie, per esempio. Le ferrovie non si sono dimostrate una valida alternativa, per molteplici ragioni legate all’assenza di sistemi compatibili e di un sistema di biglietteria integrato. A mio avviso, anche questo è un aspetto molto importante, signor Commissario. Resta pertanto ancora molto da fare, ma da questo punto di vista può contare su tutto il nostro sostegno.</p>
    </intervention>
    <intervention id="2-569" speaker_id="96870" name="Gesine Meissner" is_mep="True" mode="spoken">
      <p sl="de">a nome del gruppo ALDE. – Signora Presidente, signor Commissario, abbiamo già affrontato una discussione sulla nube di cenere e le sue conseguenze sul settore dell’aviazione.</p>
      <p sl="de">Nel corso di questa crisi, sono emersi vari aspetti: primo, che il traffico aereo è davvero essenziale per il settore dei trasporti, perché non solo restano a terra i passeggeri, ma anche le merci non possono essere trasportate. In Germania, per esempio, la BMW ha registrato alcune strozzature nella produzione, a causa delle mancate consegne. Ci siamo resi conto che abbiamo bisogno di tutti i modi di trasporto, compreso il trasporto aereo. In secondo luogo, abbiamo capito che, se le compagnie non possono volare per più giorni, la loro situazione diventa davvero problematica. Un’interruzione di cinque giorni, a detta delle linee aeree, è stata gestibile. Un’interruzione di 20 giorni avrebbe potuto probabilmente causare il collasso dell’intero settore per un bel po’ di tempo. Le stesse compagnie hanno dichiarato che, per ora, non occorre parlare di forme di compensazione, ma, se la crisi si fosse protratta, si sarebbero rese necessarie.</p>
      <p sl="de">I diritti dei passeggeri sono stati oggetto di vari commenti da parte dei diversi oratori. Sono stati un banco di prova della norma che prevede che, anche in casi eccezionali come questo, possa essere fatto tutto il possibile per i passeggeri in termini di informazioni, indennizzi e risarcimenti nella misura necessaria e secondo le modalità che avevamo previsto originariamente.</p>
      <p sl="de">Ci sono ancora due temi specifici sui quali vorrei soffermarmi. Il primo è il Cielo unico europeo. Non abbiamo uno spazio aereo unico europeo e, anche in questo caso, ne abbiamo sentito drammaticamente la mancanza. Uno spazio aereo unico europeo non avrebbe evidentemente evitato l’eruzione vulcanica, lo sappiamo tutti, ma sicuramente avremmo potuto gestire meglio e senza troppi intoppi un trasporto alternativo per i passeggeri. Abbiamo nominato un coordinatore di blocchi funzionali di spazio aereo (FAB) che sta iniziando a lavorare e speriamo tutti che il suo lavoro possa rapidamente condurre alla creazione di uno spazio aereo unico europeo. Si tratta anche di capire quanto tempo ci vorrà per realizzare effettivamente questo obiettivo. Forse lei non è in grado di rispondere con precisione a questa domanda.</p>
      <p sl="de">Ci siamo già chiesti, nel corso della discussione, se un migliore coordinamento europeo del settore ferroviario – che attendiamo da tempo e che anche sulla carta esiste da tempo – avrebbe potuto aiutare i passeggeri a tornare a casa più rapidamente. Anche da questo punto di vista abbiamo capito dove si situano le nostre difficoltà.</p>
      <p sl="de">Passo ora alla mia ultima domanda. Disponiamo di meccanismi di gestione delle crisi efficaci per casi come questo? Esiste l’istituto di Londra, la cui funzione è proprio quella di fornire informazioni in caso di terremoti e che, a latere della sua attività principale, si occupa anche di eruzioni vulcaniche. In questo caso ha elaborato proiezioni computerizzate sulla base di dati di seconda mano, e per questo è stato criticato. Che cosa possiamo imparare da altre regioni del mondo in cui le eruzioni vulcaniche sono più frequenti, come Stati Uniti, Indonesia e altri? Quali altre misurazioni eseguono? Secondo le informazioni di cui dispongo, sono preparati meglio per reagire a situazioni di questo tipo. Forse non avevamo previsto un evento simile in Europa, ma dobbiamo ora trarne i dovuti insegnamenti. Siamo una regione ad alta tecnologia, abbiamo molte opportunità e i ricercatori in Germania, per esempio, hanno chiesto una rete di monitoraggio specifica per questi aerosol, queste minuscole particelle contenute nella cenere vulcanica. Che cos’altro ritiene che si possa fare? Come possiamo migliorare le nostre tecnologie a beneficio del trasporto aereo, delle persone e delle merci?</p>
    </intervention>
    <intervention id="2-570" speaker_id="28253" name="Eva Lichtenberger" is_mep="True" mode="spoken">
      <p sl="de">a nome del gruppo Verts/ALE. – Signora Presidente, la chiusura dello spazio aereo europeo è stata indubbiamente una misura preventiva necessaria per motivi di sicurezza. Successivamente, e prima che si rendesse necessaria una nuova chiusura dello spazio aereo, sarebbe stato opportuno individuare un approccio più idoneo alla gestione del problema. Purtroppo, devo constatare che questo tentativo è fallito, sia in termini di coordinamento delle misure e di analisi che per quanto riguarda i passeggeri. Anche la seconda volta, il trattamento dei passeggeri bloccati a causa del rinvio dei loro voli è stato estremamente inadeguato, aspetto questo che deve essere urgentemente migliorato. Mi chiedo quando ci saranno davvero dei piani per la gestione di queste situazioni.</p>
      <p sl="de">Inoltre, signor Commissario, lei non ha fornito una risposta molto dettagliata alla domanda relativa ai finanziamenti e ai potenziali risarcimenti per i vettori aerei. E’ un punto fondamentale, in quanto questo tema continua a essere oggetto di discussione. Ma come si potrà risolvere? Chi esattamente dovrà essere risarcito? Le compagnie aeree? E le compagnie aeree trasferiranno poi il denaro ai passeggeri? Per esempio, gli uomini d’affari che hanno perso importanti appuntamenti saranno risarciti? Un commerciante, un’azienda che hanno dovuto aspettare dei pezzi di ricambio saranno risarciti? Perché dovrebbero essere risarcite solo le compagnie aeree? Lo reputo un trattamento del tutto ingiustificato se confrontato alle conseguenze economiche di questa crisi. Inoltre, dobbiamo tenere conto del fatto che, in ultima analisi, le compagnie aeree ricevono da tempo sussidi da parte dei cittadini europei in ragione dell’abolizione della tassa sul cherosene, il che significa che ricevono già degli aiuti.</p>
      <p sl="de">Signor Commissario, la questione è ancora in sospeso e aspetto da lei una risposta.</p>
    </intervention>
    <intervention id="2-571" speaker_id="28615" name="Roberts Zīle" is_mep="True" mode="spoken">
      <p sl="lv">a nome del gruppo ECR. – Grazie, signora Presidente. Vorrei come prima cosa ringraziare il Commissario Kallas per la pazienza dimostrata durante quei cinque giorni. Si potrebbe forse obiettare che nei primi due o tre giorni si sarebbe dovuto agire di più ma, nel complesso, credo che i Commissari abbiano svolto il loro lavoro in modo assolutamente corretto. Inoltre le decisioni prese dal Consiglio, nel contesto del Cielo unico europeo, sono state un importante incentivo per l’adozione delle misure sull’approvazione dei coordinatori di blocchi funzionali di spazio aereo e per l’attuazione delle misure da parte dell’Agenzia europea per la sicurezza aerea. Vi sono inoltre molte altre misure di questo tipo che sono state adottate rapidamente. Allo stesso tempo, reputo molto importante che, comprendendo questa tensione tra gli interessi economici e gli interessi politici e difendendo i diritti dei passeggeri, sia stata salvaguardata la regola secondo cui, ai sensi della normativa vigente, le decisioni sull’apertura o la chiusura di un particolare spazio aereo spettano agli Stati membri. Infatti, pensando per un attimo alla malaugurata ipotesi di un incidente, la Commissione o le istituzioni europee competenti avrebbero probabilmente travalicato i confini della loro sfera di competenza e ci saremmo interrogati, non tanto sulla portata delle perdite economiche, ma su chi fosse responsabile delle decisioni sbagliate all’origine dell’incidente nello spazio aereo di uno degli Stati membri dell’Unione europea; allora la situazione sarebbe stata molto diversa. Credo, pertanto, che dovremmo trarre alcune conclusioni da questa situazione piuttosto critica. Nel breve termine, come dicevo, sono state adottate numerose misure però, come ha già ricordato l’onorevole El Khadraoui, molte compagnie low-cost hanno in realtà ignorato i diritti dei passeggeri, (e non sono compagnie di paesi terzi, bensì degli Stati membri dell’Unione europea), abbandonando di fatto i loro passeggeri per cinque giorni e cinque notti; queste compagnie saranno poi quelle vincenti – quelle che risparmieranno – e si tratta di un problema ancora irrisolto proprio nell’ambito dell’applicazione dei diritti dei passeggeri, come attualmente definiti nell’Unione europea. Un’altra sfida, più a lungo termine, è rappresentata dall’assenza, in numerosi paesi europei, di collegamenti con l’Europa centrale mediante altri mezzi di trasporto. Grazie.</p>
    </intervention>
    <intervention id="2-572" speaker_id="28215" name="Jacky Hénin" is_mep="True" mode="spoken">
      <p sl="fr">a nome del gruppo GUE/NGL. – Signora Presidente, prima di tutto, mi preme sottolineare che, in questo caso, come anche in altri, deve prevalere il principio di precauzione, in quanto sono in gioco vite umane. Tuttavia, se tale principio deve prevalere, la sua applicazione non deve tuttavia portare a decisioni estreme, che possano indurre i cittadini a pensare che la precauzione sia una sciocchezza.</p>
      <p sl="fr">E allora perché, in questo caso, abbiamo preso in considerazione unicamente l’uso di un vecchio modello matematico e meteorologico virtuale e abbiamo ignorato i sindacati dei piloti, che raccomandavano voli di prova e l’uso dei palloni sonda? Forse avremmo potuto evitare la paralisi totale degli aeroporti e il caos che ne è derivato.</p>
      <p sl="fr">Mentre i VIP sono sempre stati trattati bene, molti cittadini europei sono stati abbandonati da tutti, ivi compresi i loro governi.</p>
      <p sl="fr">Infine, ribadisco la mia richiesta di costituire una commissione di inchiesta parlamentare per fare luce sulle frodi commesse da qualcuno durante questa crisi.</p>
    </intervention>
    <intervention id="2-573" speaker_id="96693" name="Juozas Imbrasas" is_mep="True" mode="spoken">
      <p sl="lt">a nome del gruppo EFD. – Non ripeterò le osservazioni già espresse da molti oratori sulle conseguenze dell’eruzione del vulcano islandese, sulla chiusura dello spazio aereo e sulle perdite subite dalle compagnie aeree e dai consumatori, per esempio i passeggeri rimasti bloccati negli aeroporti. Mi fa piacere sentire oggi che presto saranno prese decisioni sulla creazione del Cielo unico europeo e che, secondo le parole del Commissario, un coordinatore dello spazio aereo ha già iniziato a lavorare a maggio. Oggi, tuttavia, dato che non siamo certi che questa figura possa essere in grado di coordinare situazioni così instabili o situazioni simili in futuro, ritengo che dovremmo pensare a come sviluppare e dedicare maggiore attenzione a mezzi di trasporto alternativi, come diceva la collega tedesca, alle ferrovie, per esempio. Nella nostra regione, la regione del Mar Baltico, costituita da Lituania, Lettonia e Estonia (che si trovano ai margini dell’Europa nord-orientale), l’eruzione del vulcano ha messo in evidenza, in particolare, la necessità di poter disporre di servizi ferroviari efficienti e sto pensando a questo proposito al progetto Rail Baltica. Mi sembra di capire che anche altre regioni europee abbiano lo stesso problema e che la situazione non sia migliore (o sbaglio?), ma oggi parlo della mia regione, poiché vorremmo avere la possibilità di essere collegati all’Europa occidentale e centrale attraverso la Polonia, quando questa sarà integrata nella nostra linea ferroviaria. Altrimenti saremo isolati dal sistema dei trasporti dell’Unione europea. Altri paesi hanno ferrovie e probabilmente treni ”auto al seguito”, i nostri tre Stati baltici non ancora. Vorrei pertanto chiedere al Commissario se, in un futuro immediato, si prevede di dedicare sufficiente attenzione, o se già lo si sta facendo, alla realizzazione di adeguati progetti di trasporti alternativi. Con l’aiuto dell’Unione europea, riusciremo a trovare la volontà politica necessaria per assicurare la disponibilità di mezzi alternativi per il trasporto dei passeggeri, in modo da evitare conseguenze di questo tipo in caso di emergenze simili.</p>
    </intervention>
    <intervention id="2-574" speaker_id="28393" name="Luis de Grandes Pascual" is_mep="True" mode="spoken">
      <p sl="es">Signora Presidente, desidero ringraziare il Commissario Kallas per la sua partecipazione alla discussione e per il lavoro che ha svolto in questa fase molto complessa.</p>
      <p sl="es">Questa discussione era necessaria, onorevoli colleghi, e purtroppo temo che non sarà l’ultima del genere. Vi risparmierò qualsiasi ripetizione delle statistiche relative a questo grave evento e degli effetti negativi che ha avuto sull’economia. Mi limiterò a ricordare chi ne è stato colpito.</p>
      <p sl="es">In primo luogo, i passeggeri. Dieci milioni di persone sono state lasciate a terra senza alcuna assistenza o indicazione sul da farsi. L’impatto sui passeggeri è stato tale che le disposizioni contenute in direttive e regolamenti non sono state sufficienti a tutelarli. L’esclusione di responsabilità nei contratti in caso di catastrofi o cause di forza maggiore ci ricorda la necessità di costituire un fondo comune per gestire le conseguenze di un disastro di portata globale come quello provocato dal vulcano.</p>
      <p sl="es">Passo ora alle compagnie aeree. La IATA, l’Associazione internazionale del trasporto aereo, stima che le perdite siano state di 1 700 milioni di euro in tutto il mondo. L’AEA, l’associazione delle linee aeree europee, quantifica la perdita a livello europeo a 850 milioni di euro. E’ stato il colpo di grazia che ha accentuato una crisi galoppante che mette a rischio di chiusura molte compagnie aeree.</p>
      <p sl="es">L’altra vittima è stato il turismo, che ha patito delle conseguenze devastanti. In primo luogo, a causa della cancellazione dei contratti che, come è consuetudine in questo settore, sono conclusi anticipatamente e, in secondo luogo, a causa dell’incertezza dominante che ha influenzato le normali tendenze delle prenotazioni.</p>
      <p sl="es">Questa è la mia diagnosi, signor Commissario, onorevoli colleghi. La conclusione non può essere che una: le istituzioni europee non dispongono degli strumenti atti a gestire efficientemente una crisi di questa portata.</p>
      <p sl="es">Passo ora alle critiche, perché le critiche sono necessarie e inevitabili, anche all’autocritica, se necessario. Nessuno può essere sollevato dalle proprie responsabilità, perché tutte le parti coinvolte hanno agito male, in ritardo e in modo poco efficiente, anche se talvolta non per colpa loro: gli Stati membri perché, sebbene le decisioni rientrassero nella loro sfera di competenza, non sono stati capaci di agire; le istituzioni europee, perché hanno aspettato quattro lunghi giorni prima di reagire e perché la loro reazione, che invocava la sicurezza come priorità, purtroppo non ha portato alla calma, ma alla paralisi.</p>
      <p sl="es">Discuterò ora della risposta della Commissione. Oggi, la Commissione ci ripropone le misure che ci aveva già annunciato. A mio avviso, sono ragionevoli, ma manca chiarezza in merito al calendario previsto per la loro attuazione.</p>
      <p sl="es">Non stiamo parlano di eventi che appartengono al passato. Anche oggi, incombe su di noi la minaccia di un possibile fermo dei voli ed è preoccupante sapere che dipendiamo dalle correnti d’aria. So che non possiamo combattere contro le forze della natura, come disse un famoso navigatore spagnolo parlando di una grande battaglia navale persa.</p>
      <p sl="es">La crisi non favorirà certo l’adozione delle misure. Gli Stati membri saranno riluttanti a fornire risorse. Se tuttavia prevarrà la nostra avarizia, il vulcano potrebbe causare all’economia europea più danni del previsto.</p>
      <p sl="es">Chiedo alla Commissione di essere ferma, e chiedo al Consiglio di rispondere quanto prima alla necessità di prendere decisioni. Chiedo a tutti di essere generosi nello scegliere alternative in grado di compensare le carenze delle istituzioni. Non imputo le responsabilità a Commissione e Consiglio, ma dobbiamo riconoscere la diagnosi: le istituzioni non sono state capaci, come sostengono invece ora, di risolvere una crisi di questa portata e di queste proporzioni.</p>
    </intervention>
    <intervention id="2-575" speaker_id="28292" name="Inés Ayala Sender" is_mep="True" mode="spoken">
      <p sl="es">Signora Presidente, desidero ringraziare il Commissario Kallas per il lavoro svolto negli ultimi giorni. E’ mia convinzione che la crisi determinata dalla cenere del vulcano islandese, che ha causato il blocco della mobilità europea e che ancora ieri ha provocato nuove chiusure dello spazio aereo europeo in Irlanda e nel Regno Unito, così come i due Consigli straordinari convocati dalla Presidenza spagnola su proposta della Commissione, ci abbiano insegnato molte cose.</p>
      <p sl="es">In primo luogo, è emerso che questa crisi ha colpito tutto il settore, non solo le compagnie aeree, ma anche gli aeroporti, e ci congratuliamo con la Commissione per aver optato per un approccio a 360 gradi quando si è trattato di pensare alle conseguenze e all’assistenza. Ci complimentiamo quindi con il Commissario Kallas, il Commissario Almunia e anche il Commissario Tajani, che non ha trascurato l’impatto sul turismo e sulle agenzie. Accogliamo pertanto con favore l’impostazione della Commissione.</p>
      <p sl="es">In secondo luogo, sapevamo già che il Cielo unico europeo era necessario, ma ora ci rendiamo conto che è urgente. Per questo, abbiamo bisogno di nominare in via definitiva il coordinatore – un nostro ex collega altamente qualificato – e, naturalmente, di eliminare gli ostacoli ancora presenti all’interno del Consiglio.</p>
      <p sl="es">E’ necessario inoltre avviare urgentemente il sistema SESAR, che sta alla base del Cielo unico europeo, e garantirne i finanziamenti. Potrebbe la Commissione dirci quali resistenze o riserve ha riscontrato in occasione della riunione del Consiglio del 4 maggio? Ci serve saperlo. Abbiamo anche l’impressione che ci siano Stati membri che stanno aprendo lo spazio aereo più prontamente di altri, un fatto sicuramente non positivo in un settore estremamente competitivo quale il trasporto aereo.</p>
      <p sl="es">Inoltre, sebbene il Parlamento, come è stato ribadito, abbia privilegiato i diritti dei passeggeri pur a fronte di una notevole reticenza da parte del Consiglio, ora è stata chiaramente evidenziata la necessità di rivederne l’applicazione. E’ necessario che la Commissione sia implacabile con le compagnie low-cost che hanno ingenerato confusione, mentendo ai passeggeri e al pubblico. Devono naturalmente essere avviati gli opportuni procedimenti sanzionatori.</p>
      <p sl="es">Signor Commissario, vorrei anche invitarla a lanciare il progetto pilota che il mio gruppo aveva proposto per il bilancio 2010: l’apertura negli aeroporti di uffici per i consumatori per facilitare, in situazioni di confusione generale, l’assistenza a passeggeri e consumatori.</p>
      <p sl="es">Mentre alcuni di noi già si erano impegnati in una battaglia a sostegno delle reti ferroviarie, delle reti transeuropee, come alternativa a modi di trasporto a più forte impatto – come abbiamo fatto in Spagna con il treno ad alta velocità AVE, per esempio, che collega Barcellona e Madrid – ora ci rendiamo conto della necessità di creare urgentemente un sistema alternativo secondario di mobilità, come è stato avvedutamente fatto per le reti elettrica e di telecomunicazioni. Proprio per questo, la revisione delle reti transeuropee, alla luce delle prospettive finanziarie, deve essere più ambiziosa.</p>
    </intervention>
    <intervention id="2-576" speaker_id="28116" name="Marian Harkin" is_mep="True" mode="spoken">
      <p sl="en">Signora Presidente, il mio punto di vista specifico nell’ambito di questa discussione si concentra sulle conseguenze per gli aeroporti più periferici e le compagnie aeree che sono già in una situazione di difficoltà economica.</p>
      <p sl="en">Vivo su un’isola alle spalle di un’altra isola di fronte alla costa europea. Di conseguenza, i nostri aeroporti periferici e le nostre compagnie aeree sono particolarmente importanti per i collegamenti e la mobilità. Vi sono vari aeroporti regionali sulla costa occidentale dell’Irlanda: Donegal, Sligo, l’aeroporto dell’Irlanda occidentale di Knock, Shannon e Kerry. Data la nostra vicinanza all’Islanda e la nostra condizione di isola, la cenere ci sta causando problemi particolarmente gravi.</p>
      <p sl="en">Per quanto riguarda gli aeroporti periferici, ritengo che la Commissione dovrebbe promuovere le rotte internazionali OSP per i collegamenti tra gli aeroporti periferici e gli hub e che occorra assicurare agli Stati membri una vera flessibilità in materia di aiuti di Stato agli aeroporti periferici. Inoltre, molte compagnie aeree sono già afflitte da gravi problemi finanziari e, a causa di questa crisi, potrebbero fallire. Non prendiamoci in giro. Le cose non si risolveranno presto, il che comporterà la perdita di posti di lavoro nel settore delle compagnie aeree e un indebolimento della concorrenza sul mercato. Dobbiamo riflettere molto seriamente per capire come l’Unione europea possa ricoprire un ruolo costruttivo, sia dal punto di vista di un’equa distribuzione dell’assistenza finanziaria sia da quello degli strumenti di gestione della crisi di cui disponiamo.</p>
      <p sl="en">Infine, è importante rendersi conto del fatto che la normativa attuale è stata applicata per impedire alle compagnie aeree di cancellare i voli solo perché faceva loro comodo, ma ora la situazione è diversa: lo spazio aereo è chiuso e le compagnie non possono volare. Gli oneri finanziari gravano pesantemente su tutti gli attori – passeggeri, compagnie aeree e aeroporti. Ora la domanda cui dobbiamo dare una risposta è: chi è responsabile e chi deve sostenere gli oneri finanziari?</p>
    </intervention>
    <intervention id="2-577" speaker_id="96639" name="Isabelle Durant" is_mep="True" mode="spoken">
      <p sl="fr">Signora Presidente, poiché questa nuova eruzione vulcanica ci pone di fronte agli stessi problemi che abbiamo già vissuto, vorrei andare al di là della gestione della crisi e del sistema di coordinamento, settori in cui sono stati compiuti dei progressi, e porre l’accento, come hanno fatto altri oratori, sull’interoperabilità e sul sistema di prenotazioni ferroviarie. Il trasporto terrestre, e in particolare le ferrovie, devono poter sostituire più facilmente il trasporto aereo quando quest’ultimo non è in grado di funzionare. E sappiamo che può essere bloccato anche in altre occasioni, i vulcani non sono l’unica causa del suo mancato funzionamento.</p>
      <p sl="fr">Tuttavia, al di là di questo aspetto, e da un punto di vista ancora più strutturale, vorrei porre qualche domanda sulla copertura del rischio da parte del settore stesso in emergenze di questo tipo – e sottolineo, da parte del settore stesso. In realtà, ritengo che gli aiuti di Stato, ogniqualvolta verranno concessi (o ogniqualvolta vi sarà un problema), si riveleranno rapidamente insostenibili a livello di bilancio e comporteranno discriminazioni assolutamente inaccettabili tra compagnie aeree, operatori del settore aereo, che presenterebbero richieste identiche e, infine, tra gli effettivi destinatari di questi potenziali aiuti e chi invece ne sarebbe escluso.</p>
      <p sl="fr">Data la dimensione delle compagnie aeree, credo sia necessario agire come si è fatto nel settore bancario, orientandoci verso regole prudenziali, regole che le obbligherebbero a dotarsi di una forma di assicurazione obbligatoria che consentirebbe loro di coprire questo tipo di rischio, versando il premio ad una assicurazione privata, senza chiedere sempre agli Stati membri di assicurarle gratuitamente, in particolare visto che le compagnie aeree già beneficiano della storica esenzione fiscale sul cherosene e sui biglietti aerei.</p>
      <p sl="fr">Infine, dobbiamo anche fare in modo che queste compagnie aeree risarciscano debitamente i loro passeggeri, senza che siano poi i contribuenti a dover pagare il conto.</p>
    </intervention>
    <intervention id="2-578" speaker_id="4553" name="Jacqueline Foster" is_mep="True" mode="spoken">
      <p sl="en">Signora Presidente, siamo perfettamente consapevoli dei gravi disagi già causati e che continuano a essere causati dalla nube di cenere vulcanica. Sono stati cancellati oltre 100 000 voli e circa 12 milioni di passeggeri non sono riusciti a partire secondo i loro piani. Molte merci hanno subito ritardi nella spedizione o non sono nemmeno partite e le aziende, sia piccole che grandi, hanno subito danni. Le nostre compagnie aeree e i nostri aeroporti in Europa hanno registrato perdite finanziarie enormi. Credo che le sole compagnie aeree abbiano perso più di 2 miliardi di euro.</p>
      <p sl="en">In tutto questo caos, una cosa è chiara: il trasporto aereo è estremamente importante per l’economia europea e noi, in quanto individui, dipendiamo da un settore del trasporto aereo che sia fiorente ed efficiente, in cui la sicurezza di equipaggi e passeggeri deve essere la caratteristica principale. In questo contesto, rivolgo un plauso alla Commissione per essere stata determinata e ferma nel reagire alla sospensione obbligatoria del trasporto aereo europeo.</p>
      <p sl="en">La Commissione ha riconosciuto la necessità non solo di contemplare un risarcimento finanziario, ma anche di accelerare l’attuazione delle misure SESAR. Come regola generale, ritengo che lo Stato non debba sostenere artificialmente l’economia. Come tutti sappiamo e accettiamo, il rischio fa parte dell’attività imprenditoriale. Siamo tuttavia in presenza di circostanze eccezionali. E’ dall’11 settembre 2001 che non assistevamo a disagi così prolungati per il settore e a perdite finanziarie così pesanti e, nonostante le attuali difficoltà finanziarie di tutti gli Stati membri, vorrei esortarli a sostenere i piani tesi ad aiutare un settore che semplicemente non può permettersi di subire altre perdite.</p>
      <p sl="en">Si tratta ora di capire che cosa può e deve essere fatto in futuro per gestire emergenze di questo tipo. Innanzi tutto, le compagnie aeree devono essere coinvolte sin dal principio nelle discussioni relative a eventuali chiusure dello spazio aereo. Secondo, il pacchetto SESAR deve essere sviluppato in modo sensato. Ho ancora qualche riserva sull’istituzione della figura di gestore di rete. Non sono in linea di principio contraria all’idea, ma rimango fermamente convinta che ci siano ancora alcuni interrogativi in attesa di risposta. Per esempio, quale sarebbe esattamente il suo ruolo? A chi dovrebbe rendere conto questa persona? Come potrebbe migliorare la situazione attuale? Attendo una discussione seria e approfondita su questo tema, signor Commissario, prima che sia attuata qualsiasi normativa, in quanto una risposta impulsiva potrebbe rivelarsi più dannosa del previsto.</p>
      <p sl="en">Credo anche che sarebbe opportuno guardare all’America settentrionale e anche ad altre regioni per cercare di capire come gestiscono la problematica della cenere vulcanica. Nel Regno Unito, applichiamo lo stesso capitolato dell’ICAO, mentre gli americani utilizzano un metodo diverso per il calcolo del flusso di cenere. Sembra che il loro approccio sia più misurato e credo che forse potremmo imparare qualcosa da loro.</p>
      <p sl="en">Inoltre, dobbiamo ricordare che, quando nell’Unione europea vengono prese decisioni relative alla chiusura dello spazio aereo europeo, gli effetti di tali decisioni non si fermano alle nostre frontiere ed è dunque necessario intavolare delle discussioni con gli altri paesi membri dell’ICAP.</p>
      <p sl="en">Infine, in quanto politici europei, abbiamo la responsabilità di sviluppare un progetto strategico a lungo termine praticabile per il trasporto aereo nell’Unione europea, che tenga conto della dimensione internazionale. Credo che dovremmo appoggiare l’attuazione di misure tese a migliorare la gestione dei rischi, definendo richieste di risarcimento giustificate senza distorsioni della concorrenza, e promuovendo riforme strutturali equilibrate ed economicamente convenienti.</p>
    </intervention>
    <intervention id="2-579" speaker_id="96654" name="Jaroslav Paška" is_mep="True" mode="spoken">
      <p sl="sk">La chiusura dello spazio aereo dopo l’eruzione del vulcano islandese in aprile ha confermato che il trasporto aereo è estremamente sensibile a varie restrizioni delle condizioni di volo. Non solo le nubi di cenere vulcanica, ma anche forti nevicate, trombe d’aria, nebbia fitta e altri fenomeni meteorologici possono ostacolare l’attività delle compagnie impedendo loro di volare regolarmente.</p>
      <p sl="sk">Le linee aeree responsabili stipulano, pertanto, con le compagnie di assicurazione polizze destinate a coprire le perdite finanziarie subite in ragione di emergenze impreviste. I costi di queste assicurazioni contratte dalle compagnie aeree sono naturalmente inclusi nel prezzo dei biglietti aerei e i passeggeri, pagando il prezzo del biglietto aereo, concorrono in parte a coprire il costo dei servizi di cui fruiscono e delle soluzioni di trasporto alternativo offerte dalle compagnie aeree in caso di emergenza.</p>
      <p sl="sk">Vorrei sottolineare e ribadire ancora una volta, signor Commissario, che nel prezzo del biglietto aereo pagato dai passeggeri è compresa anche una quota che consente alle compagnie aeree, in caso di emergenza, di affrontare operativamente i problemi che ne conseguono e di richiedere poi alla compagnia assicurativa un adeguato risarcimento dei danni subiti.</p>
      <p sl="sk">Un comune cittadino dell’Unione europea che non utilizza direttamente i servizi del trasporto aereo non ha nulla a che vedere con questi problemi. E’ pertanto assolutamente inopportuno trasferire le perdite del settore aereo sugli Stati membri dell’Unione europea. E’ anche comprensibile e giustificato che i governi che si comportano correttamente non vogliano aderire a queste richieste assurde. Se qualcuno deve risarcire le compagnie aeree per le restrizioni determinate da condizioni meteorologiche eccezionali, ebbene questo qualcuno dovrebbe essere l’assicuratore che è tenuto ad adempiere gli obblighi contrattuali nella misura e secondo le condizioni stipulate nelle polizze assicurative.</p>
      <p sl="sk">Del resto, è così che funzionano le cose per tutti i cittadini dell’Unione europea: se ci brucia la casa, per esempio, o se del ghiaccio sfonda il tetto, se c’è un’assicurazione, sarà unicamente la compagnia assicurativa a provvedere al risarcimento. Non riceveremo certo una casa nuova né ci sarà offerta ospitalità dalle compagnie aeree o dai governi dell’Unione europea.</p>
      <p sl="sk">Perché allora i cittadini dovrebbero contribuire a risarcire le compagnie aeree per il mancato guadagno? Sarebbe assurdo. Per questo, onorevoli colleghi, sono fermamente convinto che, in un contesto imprenditoriale sano, non possa essere giustificato nessun aiuto – e intendo assolutamente nessun aiuto – di questo tipo per le compagnie aeree da parte dei governi, e conseguentemente da parte dei cittadini, dell’Unione europea.</p>
    </intervention>
    <intervention id="2-580" speaker_id="96770" name="Joanna Katarzyna Skrzydlewska" is_mep="True" mode="spoken">
      <p sl="pl">In aprile, un’eruzione vulcanica ha completamente paralizzato il traffico nello spazio aereo europeo. Questo evento, che naturalmente non è imputabile a nessuno, ha determinato disagi sia ai passeggeri sia alle compagnie aeree. In decine di aeroporti, i passeggeri sono stati abbandonati al loro destino, senza la possibilità di accedere a informazioni sulla ripresa dei voli. Le uniche informazioni relativamente specifiche erano contenute in dichiarazioni sulla chiusura di nuove zone di spazio aereo.</p>
      <p sl="pl">Sebbene non si possano imputare a nessuno gli effetti delle forze della natura sulla nostra vita quotidiana, dovremmo essere molto diretti nel pretendere chiarimenti sulla situazione e dovremmo giudicare le azioni delle istituzioni dell’Unione europea competenti, per esempio, in materia di sicurezza dei passeggeri aerei.</p>
      <p sl="pl">Ritengo purtroppo che la loro azione sia stata assolutamente insufficiente ed estremamente tardiva rispetto all’evento verificatosi. Infatti, dopo tutto, il totale caos del traffico aereo, di cui sono stati vittima i passeggeri e il fatto che siano stati lasciati nella più completa ignoranza in merito ai tempi previsti per la ripresa dei voli mettono in pessima luce le istituzioni dell’Unione europea, compresa in particolare la Commissione europea. Vorrei pertanto cercare di capire che cosa intende fare in futuro la Commissione in caso di ulteriori eruzioni vulcaniche. Quali misure adotterà la Commissione per evitare che, in una situazione simile, si ripeta la paralisi quasi completa dell’Europa e, soprattutto, per migliorare il flusso di informazioni destinate ai passeggeri che, finora, sono state decisamente insufficienti? Temo che le misure attualmente proposte dalla Commissione sfortunatamente non bastino.</p>
    </intervention>
    <intervention id="2-581" speaker_id="99325" name="Spyros Danellis" is_mep="True" mode="spoken">
      <p sl="el">Signor Commissario, la chiusura di due grandi aeroporti ieri, a Londra e ad Amsterdam, a causa di una nuova nube vulcanica, ha dimostrato che il fermo operativo dei voli in aprile non è stato causato da un evento inconsueto, unico e senza alcuna ripercussione a lungo termine. Inoltre, l’assenza dell’onorevole Simpson alla discussione di questa sera è molto più eloquente di una sua eventuale presenza.</p>
      <p sl="el">Stiamo attraversando un periodo economico difficile che porta con sé numerose fusioni nel settore del trasporto aereo e in cui regna l’incertezza per le compagnie aeree e i loro dipendenti. Per tre giorni di seguito, in aprile, il settore aereo ha perso, a livello internazionale, 400 milioni di dollari al giorno, una perdita che minaccia di vanificare gli sforzi messi in atto per ristrutturare le compagnie aeree europee finanziariamente più deboli. Indubbiamente mancavano e mancano tuttora strumenti istituzionali adeguati per condurre un’analisi dei rischi a livello europeo e utilizzare un metodo specifico per elaborare tutti i dati a disposizione degli Stati membri e delle autorità europee.</p>
      <p sl="el">Sussiste il rischio concreto che si ripeta la pericolosissima confusione a cui abbiamo assistito con la nube di cenere e le misure prese devono salvaguardare istituzionalmente la capacità dell’Unione di intervenire in modo coordinato e programmato in crisi di questo tipo, limitando gli enormi disagi per milioni di passeggeri e le perdite finanziarie per i vettori e gli operatori turistici.</p>
    </intervention>
    <intervention id="2-582" speaker_id="2125" name="Pat the Cope Gallagher" is_mep="True" mode="spoken">
      <p sl="en">Signora Presidente, dato che l’Irlanda non è collegata via terra con l’Europa continentale, i passeggeri aerei irlandesi si sono trovati ad affrontare enormi difficoltà, oserei dire, più di qualunque altro Stato europeo. Per esempio, io, questa settimana, sono venuto a Strasburgo via terra e ho dovuto prendere un traghetto fino in Galles, un’auto fino a Folkestone e poi un treno fino a Strasburgo. Vi segnalo questo evento perché è un esempio tipico dei viaggi intrapresi da molti cittadini irlandesi nelle ultime settimane.</p>
      <p sl="en">I ministri dei Trasporti dell’Unione europea hanno suddiviso il cielo in tre zone distinte, sulla base dei rischi per la sicurezza degli aerei. Mi preme sottolineare che, dall’introduzione della terza zona, le compagnie aeree hanno potuto effettuare più di 300 000 ore di volo. E’ un’evoluzione positiva e naturalmente sono necessarie ulteriori misure.</p>
      <p sl="en">Appoggio con convinzione gli sforzi tesi ad accelerare l’introduzione del progetto per il Cielo unico europeo. La dichiarazione di Madrid, adottata in febbraio dalla Presidenza spagnola, ha definito un ruolino di marcia per l’attuazione di questa politica. Non ho dubbi che il Commissario, che questa sera è qui con noi, ne sarà un convinto fautore.</p>
      <p sl="en">E’ necessario inoltre esaminare scrupolosamente il ruolo di Eurocontrol. Occorre conferirgli competenze di regolamentazione che sostituiscano le semplici attività di coordinamento che esplica attualmente. Già ieri, è stato concluso un accordo congiunto tra l’Irlanda e il Regno Unito al fine di limitare le interruzioni del traffico aereo, un passo sicuramente positivo.</p>
      <p sl="ga">La cenere vulcanica non riconosce alcuna frontiera politica o fisica e questo incidente ci ha ricordato ancora una volta l’immensa forza della natura. E’ evidente ora quanto sia necessaria una politica comune per il trasporto nello spazio aereo dell’Unione europea. All’indomani della crisi, il ruolo dell’Unione europea deve essere rafforzato.</p>
    </intervention>
    <intervention id="2-584" speaker_id="96680" name="Zigmantas Balčytis" is_mep="True" mode="spoken">
      <p sl="lt">Le conseguenze della crisi della cenere vulcanica hanno pesato negativamente sul sistema dei trasporti in tutta Europa, quando la cenere prodotta dal vulcano ha costretto le compagnie aeree a cancellare oltre 100 000 voli e ha sconvolto gli spostamenti di 10 milioni di passeggeri. Questa crisi ha colpito in modo particolarmente duro gli Stati membri orientali dell’Unione europea che sono rimasti completamente isolati dall’Europa occidentale e che, a differenza di altri Stati membri dell’Unione europea, non hanno avuto la possibilità di optare per modi di trasporto alternativi. Ancora una volta questo dimostra quanto sia importante sviluppare l’infrastruttura dei trasporti, le reti transeuropee di trasporto e creare un sistema di mezzi alternativi, sia per i passeggeri sia per le merci. Dobbiamo pertanto mettere a punto un sistema di trasporto passeggeri efficiente e che non dipenda così massicciamente dal trasporto aereo, ma che sia caratterizzato da una forte presenza di mezzi alternativi, soprattutto in Europa centrale. E’ necessario un sistema che non solo possa garantire il trasporto efficace dei passeggeri, ma anche il corretto funzionamento dell’economia. Condivido le idee esposte sulla realizzazione di collegamenti aggiuntivi e vi esorto pertanto a sostenere il progetto del corridoio ferroviario europeo per il trasporto competitivo delle merci, che consentirebbe agli Stati baltici, già citati, di essere collegati agli Stati europei occidentali e di creare valore aggiunto per tutta la Comunità. Inoltre, grazie all’attuazione di questo progetto, i residenti della regione potrebbero disporre di un’alternativa al trasporto aereo.</p>
    </intervention>
    <intervention id="2-585" speaker_id="96936" name="Gabriel Mato Adrover" is_mep="True" mode="spoken">
      <p sl="es">Signora Presidente, parlerò di turismo, un settore fondamentale per le Isole Canarie, che ogni anno accolgono circa 12 milioni di turisti. Se c’è una cosa di cui il turismo ha davvero bisogno questa è la certezza. Situazioni come quella a cui abbiamo assistito – che potrebbero ripetersi – hanno conseguenze drammatiche per questo settore strategico per le Isole Canarie.</p>
      <p sl="es">Le perdite non hanno colpito solo le compagnie aeree, gli aeroporti e gli operatori turistici: alberghi, società di autonoleggio, ristoranti e servizi in generale hanno subito gravi danni. Solo tra il 15 e il 23 aprile, le cancellazioni hanno impedito a 313 818 persone di raggiungere le Isole Canarie, con perdite di circa 57,3 milioni di euro in ragione del mancato arrivo dei turisti. E’ evidentemente una perdita molto grave.</p>
      <p sl="es">Abbiamo bisogno di misure da poter attuare immediatamente in caso di eventi simili, come per esempio l’apertura notturna degli aeroporti senza costi aggiuntivi e l’assistenza al pubblico, ai passeggeri, ma abbiamo anche bisogno di risarcimenti.</p>
      <p sl="es">Non intendo criticare quello che è stato fatto o che non è stato fatto, né giudicare se la crisi sia stata gestita bene o male. Vale però la pena di ricordare che l’emergenza potrebbe ripetersi e che dobbiamo essere preparati.</p>
    </intervention>
    <intervention id="2-586" speaker_id="97014" name="Karin Kadenbach" is_mep="True" mode="spoken">
      <p sl="de">Signora Presidente, signor Commissario, desidero ringraziarla per la determinazione che dimostra quando si tratta di sicurezza dei passeggeri. In questi ultimi giorni, abbiamo potuto osservare che il settore finanziario non è l’unico ad essere vittima di gravi speculazioni, ma che ci sono compagnie aeree pronte a giocare con la sicurezza dei passeggeri, se non altro a parole – fortunatamente non ancora nei fatti. Non stiamo parlando solo dei passeggeri in volo, ma anche delle persone a terra. Le chiedo di continuare a lavorare in questo senso e in difesa dell’informazione e dei diritti dei passeggeri.</p>
      <p sl="de">Negli ultimi giorni, ci siamo resi conto che non tutte le persone e non tutte le fasce di età hanno libero accesso ad Internet. Le linee telefoniche non funzionavano, Internet non era disponibile e le persone che non volano regolarmente in business class, come facciamo noi che sediamo qui in plenaria, ossia turisti e gruppi di anziani, non hanno praticamente ricevuto alcuna informazione. Le devo chiedere di continuare a lavorare in questo senso.</p>
    </intervention>
    <intervention id="2-587" speaker_id="96706" name="João Ferreira" is_mep="True" mode="spoken">
      <p sl="pt">Signora Presidente, la situazione determinatasi a seguito dell’eruzione del vulcano islandese ha evidenziato l’enorme impatto che taluni tipi di fenomeni naturali – che fortunatamente sono rari, ma che è dimostrato che si ripetono periodicamente – possono avere sull’economia e sulla società. Ha anche sottolineato nuovamente l’importanza di un approccio preventivo a detti fenomeni. In questo caso, prevenzione significa cercare di adottare qualsiasi misura che possa ridurre l’impatto di questi fenomeni, e non evitare che si verifichino, in quanto sarebbe evidentemente impossibile.</p>
      <p sl="pt">Non è tuttavia legittimo che, con il pretesto di un preteso migliore coordinamento della crisi in risposta a questi fenomeni, si cerchi di fare rivivere una lunga serie di iniziative. Mi riferisco all’iniziativa sul Cielo unico europeo e all’obiettivo di liberalizzare e successivamente privatizzare il controllo del traffico aereo. A questo proposito, se c’è una cosa che l’attuale crisi della cenere vulcanica ha confermato è proprio l’importanza di continuare a garantire che il controllo del traffico aereo resti in mani pubbliche: è nell’interesse pubblico ed è prima di tutto una garanzia fondamentale di sicurezza pubblica.</p>
    </intervention>
    <intervention id="2-588" speaker_id="97016" name="Angelika Werthmann" is_mep="True" mode="spoken">
      <p sl="de">Signora Presidente, signor Commissario, onorevoli colleghi, stiamo parlando di disordini nel settore dell’aviazione e anche del loro impatto economico sul trasporto aereo. Desidero sottolineare ancora una volta che la sicurezza dei cittadini europei è la cosa più importante.</p>
      <p sl="de">Signor Commissario, sono state adottate molte misure ed è ora giunto il momento di prendere in considerazione alternative specifiche e di attuarle, per esempio l’ampliamento della rete ferroviaria ad alta velocità transeuropea che può anche contribuire alla riduzione delle emissioni di CO2 .</p>
    </intervention>
    <intervention id="2-589" speaker_id="2278" name="Paul Rübig" is_mep="True" mode="spoken">
      <p sl="de">Signora Presidente, signor Commissario, onorevoli colleghi, ci sono 2 000 vulcani nel mondo, 50 dei quali attivi. Non è quindi solo un problema europeo, ma un problema che coinvolge il trasporto aereo internazionale.</p>
      <p sl="de">Nell’attività di ricerca, dobbiamo individuare con precisione dove si situano i rischi e anche le responsabilità. Vorrei pertanto chiedere al Commissario, insieme a Eurocontrol, di conferire magari al Consiglio europeo della ricerca il compito di condurre degli studi per valutare correttamente il rischio. Alla fine dei conti, la responsabilità finale è del comandante dell’aeromobile e anche i consumatori sono chiamati a chiedersi se corrono effettivamente dei rischi. Certo il rischio si può evitare semplicemente scegliendo di non volare. Ma l’intera problematica deve innanzi tutto essere affrontata in modo oggettivo.</p>
    </intervention>
    <intervention id="2-590" speaker_id="96668" name="Seán Kelly" is_mep="True" mode="spoken">
      <p sl="en">Signora Presidente, il personaggio di Joxer, creato dal grande drammaturgo irlandese Sean O’Casey, diceva che il mondo è in preda al caos. E senza dubbio le prove sono sotto gli occhi di tutti. Se guardiamo in basso, vediamo sgorgare petrolio da un pozzo petrolifero, con danni ingenti per l’ambiente, se guardiamo in alto, vediamo un vulcano che sputa cenere vulcanica che produce effetti devastanti sulle compagnie aeree e, se guardiamo fuori, vediamo la recessione causata dalle banche che mette in ginocchio l’economia.</p>
      <p sl="en">Certamente, come molte altre persone, anch’io ho subito disagi a causa della cenere vulcanica, la prima volta rientrando a casa: mi ci sono voluti due giorni per rientrare e ho dovuto fare l’auto-stop per parte del viaggio. La seconda volta non sono riuscito ad arrivare all’ultima plenaria; ci ho messo un giorno e mezzo per arrivare a Bruxelles e un giorno e mezzo per arrivare qui, ma ho imparato una cosa: è impossibile prenotare un biglietto per un Eurostar se si è in viaggio. E’ necessaria la carta di credito per prenotare il biglietto e per ritirarlo fisicamente, cosa impossibile quando appunto si è in viaggio.</p>
      <p sl="en">Vorrei chiedere alla Commissione di fare tutto quanto in suo potere affinché anche le ferrovie adottino lo stesso sistema utilizzato per traghetti e compagnie aeree.</p>
    </intervention>
    <intervention id="2-591" speaker_id="28292" name="Inés Ayala Sender" is_mep="True" mode="spoken">
      <p sl="es">Non sono l’unica, signora Presidente, ma grazie. Volevo solo aggiungere che dobbiamo riuscire a utilizzare al meglio la tecnologia disponibile per effettuare delle misurazioni della cenere. In realtà, alcuni giorni dopo la chiusura dello spazio aereo, in occasione di una visita presso Astrium a Tolosa, ci è stato descritto un sistema di informazione estremamente dettagliato sulla composizione dell’atmosfera, che si serve di una rete satellitare, e ora non sappiamo se le informazioni sistematiche esistenti siano state utilizzate, informazioni che oltretutto provengono da un’azienda europea, l’EADS. Potrebbe dirci il Commissario se questo sistema è stato utilizzato o se si sta valutando la possibilità di utilizzarlo?</p>
    </intervention>
    <intervention id="2-592" speaker_id="photo_generic" name="Siim Kallas" is_mep="True" mode="spoken">
      <p sl="en">vicepresidente della Commissione. – Signora Presidente, onorevoli deputati, grazie per i numerosi commenti interessanti e dettagliati sul problema della cenere. All’inizio ho potuto intervenire solo per tre minuti. Ora ho la possibilità di parlare per un tempo almeno dieci volte superiore per approfondire tutti questi temi, ma sarò breve – non preoccupatevi – o se non altro non mi dilungherò troppo.</p>
      <p sl="en">Posso solo dire che abbiamo vissuto una situazione davvero molto intensa ed eccezionale che ora si sta ripetendo. E’ chiaro che i vulcani continuano a eruttare come fa quello islandese. Sono eventi con cui il settore aereo deve fare in conti, e non solo i vulcani, ma anche i temporali, la neve e una serie di altri eventi possono creare disagi e interruzioni nel trasporto aereo. Sono i rischi del mestiere, su questo dobbiamo essere molto chiari. Sono rischi che non possono essere imputati a nessuno – né alle compagnie aeree, né ai governi, né all’Unione europea. Devo anche dire che, fino a questo momento, l’Unione europea non ha esercitato assolutamente alcuna competenza in materia di regolamentazione del traffico aereo. Finora se ne sono occupati organismi intergovernativi e autorità nazionali.</p>
      <p sl="en">E’ impossibile escludere, evitare o prevedere tutti gli eventi che possono verificarsi nel settore dell’aviazione. I rischi devono essere condivisi e quanti decidono di utilizzare i servizi del trasporto aereo devono essere preparati – come del resto dobbiamo esserlo tutti – a mettere in conto eventuali ritardi se, per esempio, la pista dell’aeroporto di Bruxelles non è stata sgomberata dalla neve o ci sono altri ostacoli.</p>
      <p sl="en">Riguardo alla critica secondo cui avremmo agito tardi e in merito alla difficoltà nel capire chi abbia effettivamente agito, vi posso dire che io ero a Eurocontrol; il rischio legato alla cenere è un rischio concreto e non possiamo insistere più di tanto sull’individuazione di soluzioni scientifiche per stabilire quali dimensioni delle particelle sarebbero considerate pericolose per i motori, perché nessuno è disposto a fornire questo tipo di valutazione. Possiamo determinare la dimensione delle particelle e possiamo esaminare la nube, ma nessuno è disposto a fornire una valutazione e a stabilire che la cenere non è più pericolosa per i motori. Sarà una questione molto complicata. La decisione di chiudere lo spazio aereo è stata presa in piena conformità con le regole vigenti e di concerto con tutte le istituzioni competenti. A chi chiede chi sia ora responsabile della chiusura dello spazio aereo, riproporrei la domanda con la seguente formulazione: chi sarebbe responsabile se lo spazio non fosse stato chiuso e fosse successo qualcosa?</p>
      <p sl="en">Quando Eurocontrol ha cercato di individuare approcci diversi per affrontare il problema della nube di cenere, le decisioni non sono state facili e nemmeno le discussioni, perché si trattava di assumersi una grossa responsabilità per la sicurezza del trasporto aereo. La sicurezza degli aerei e delle vite umane è la priorità assoluta. Penso che si sia agito in modo ragionevolmente rapido viste le circostanze, dato che il vulcano ha costituito, e continua a costituire, un evento eccezionale e straordinario.</p>
      <p sl="en">Per quanto riguarda il futuro, una questione centrale, che è stata citata da qualcuno, riguarda quello che fanno l’Indonesia o gli Stati Uniti. Lì la responsabilità è principalmente dei piloti. In Europa oggi, i piloti tendono a rifiutare di assumersi questa responsabilità aggiuntiva. Il traffico aereo europeo è molto intenso ed è necessario trovare il giusto equilibrio tra una maggiore flessibilità e dati chiari sulle minacce e sui rischi potenziali. Non so che cosa si faccia in Indonesia, ma negli Stati Uniti il sistema è molto semplice: è il pilota a decidere come evitare la cenere e devo dire che il sistema funziona molto bene. In Europa però dobbiamo prima elaborare un approccio comune rispetto alla metodologia per la valutazione dei rischi.</p>
      <p sl="en">Per quanto riguarda i passeggeri, devo dire che la Commissione ha sempre coerentemente e vigorosamente affermato che la normativa in materia di diritti dei passeggeri deve essere rispettata. Il messaggio è molto chiaro. Ribadisco che l’applicazione e il rispetto di questa normativa sono compiti che spettano agli Stati membri, ma so che la maggior parte delle compagnie aeree e degli Stati membri ha preso molto sul serio questi impegni. Ci sono esempi di vario genere e naturalmente poi non mancheranno nemmeno gli esempi negativi, ma nella maggior parte dei casi sono stati presi sul serio e prevediamo di procedere a una revisione dei diritti dei passeggeri. Sicuramente in seguito decideremo come comportaci rispetto ai tentativi di violazione dei diritti dei passeggeri e rispetto alle interpretazioni troppo elastiche degli stessi. In generale, la normativa in materia di diritti dei passeggeri è stata molto efficace ed è evidentemente opportuno lasciarsi guidare dalla logica. Secondo la normativa in materia di diritti dei passeggeri, in circostanze eccezionali come queste, è obbligatorio fornire informazioni, assistenza e la possibilità di scegliere tra trasferimento o rimborso, ma non un risarcimento. E’ un termine diverso.</p>
      <p sl="en">Nell’ambito dell’iniziativa sul Cielo unico, è in corso di attuazione un programma di ampio respiro teso a snellire la gestione del traffico aereo e non posso eccepire nulla alla cooperazione tra gli Stati membri durante questo periodo particolare. Il Consiglio “Trasporti” è stato molto cooperativo e ha preso numerose decisioni che probabilmente, in altre circostanze, avrebbero richiesto molto più tempo. Non posso davvero dire che, nella preparazione e nella gestione di questo Consiglio “Trasporti” straordinario, la cooperazione con gli Stati membri sia stata insufficiente.</p>
      <p sl="en">Per quanto riguarda l’aspetto finanziario e le conseguenze finanziarie, le regole sono molto semplici e sono chiaramente descritte nel documento preparato dal sottoscritto e dai Commissari Rehn e Almunia. Si tratta di aiuti di Stato e gli aiuti di Stato possono essere erogati se gli Stati membri ritengono che ci siano ragioni sufficienti per aiutare una compagnia aerea in difficoltà, perché i costi dei diritti dei passeggeri e tutti gli altri costi devono essere sostenuti dalle compagnie stesse. Se la compagnia è in difficoltà e se uno Stato membro ritiene che la situazione sia davvero delicata, allora possono essere concessi gli aiuti di Stato, ma prima che tali aiuti siano erogati, è necessaria una valutazione molto scrupolosa per non creare distorsioni e vantaggi sleali sul mercato. Questa era anche la preoccupazione principale delle compagnie aeree e un approccio equo nei confronti di tutti è un aspetto su cui insiste molto anche la Commissione; l’unità responsabile della concorrenza studierà molto attentamente eventuali casi di aiuti di Stato.</p>
      <p sl="en">Finora, non sono a conoscenza di richieste di aiuti di Stato in questo particolare settore perché, come ho affermato all’inizio, le compagnie aeree sono dotate di piani di emergenza.</p>
      <p sl="en">Qualcuno ha ricordato che le compagnie aeree dovrebbero essere assicurate. Anch’io ho chiesto loro informazioni sulle assicurazioni. L’assicurazione risulta tuttavia praticamente impossibile perché il prodotto non può essere descritto oppure, se può essere descritto, diverrebbe comunque talmente costoso da diventare inaccessibile. Le compagnie aeree hanno piani di emergenza per la gestione di circostanze eccezionali che possono sconvolgere gli orari. In quanto economista, mi rendo conto che vi è sicuramente spazio per errori ed equivoci in merito a che cosa conteggiare tra le perdite e come quantificarle con precisione. Cercare di definire con esattezza quali conseguenze della nube possono essere invocate per riconoscere il diritto al risarcimento è un lavoro immane.</p>
      <p sl="en">Per quanto riguarda i trasporti alternativi, naturalmente porteremo avanti il nostro lavoro. Avremo tra breve una riunione RTE-T in occasione della quale la Commissione insisterà sullo sviluppo di una rete di modi di trasporto alternativi. Ho chiesto alle ferrovie che cosa è possibile fare e che cosa hanno effettivamente fatto durante la crisi e le numerose informazioni che abbiamo ricevuto sono molto interessanti. Sono stati organizzati per esempio treni aggiuntivi, ma le informazioni relative a disponibilità, orari e altri aspetti rimangono per ora molto limitate. Una delle nostre principali priorità per il prossimo futuro sarà quella di garantire l’accesso a informazioni più complete su tutte queste possibilità.</p>
      <p sl="en">Ripeto tuttavia che, nel caso di una crisi nel settore aereo, il compito di rimpatriare i passeggeri o di portarli a destinazione continuerà a essere per la maggior parte responsabilità delle compagnie aeree. Ed è nella fase di pianificazione che è molto importante prendere in considerazione anche altri modi di trasporto e altri sistemi di propulsione. E’ un altro aspetto molto interessante dal quale possiamo trarre molti insegnamenti e lo stiamo facendo: porteremo avanti il nostro lavoro sui piani e le misure tesi a snellire il sistema di gestione del traffico aereo in Europa.</p>
      <p sl="en">Devo ricordare che i vulcani non obbediscono ad alcuna regola, e non possiamo escludere che si verifichino eventi eccezionali. Ci sarà sempre una certa percentuale di rischio di cui dovremo tenere conto anche nella pianificazione delle nostre attività.</p>
    </intervention>
    <intervention id="2-593" speaker_id="4482" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="2-594" speaker_id="28331" name="Jaromír Kohlíček" is_mep="True" mode="written">
      <p sl="cs">Signor Commissario, onorevoli colleghi, quando si verificò un’eruzione vulcanica in Islanda nel XVIII secolo, il paese rimase avvolto in una nube di cenere e in Europa nei tre anni successivi si registrò un crollo dei raccolti agricoli. Non abbiamo notizie su danni al trasporto aereo. L’eruzione dell’Eyjafjallajökull di quest’anno, molto più modesta, ha letteralmente sconvolto il trasporto aereo nell’Unione europea. I danni arrecati alle compagnie aeree e agli aeroporti – in altre parole, i danni diretti – hanno avuto come contraltare l’assistenza caotica fornita ai passeggeri bloccati a terra in vari angoli del mondo. I diritti dei passeggeri sono certamente un argomento interessante per un dibattito accademico ma, in questo caso, sono stati l’ultima delle preoccupazioni del personale coinvolto. Non ci risulta che siano state utilizzate altre forme di trasporto per riportare a casa le persone. Le reazioni caotiche evidenziano l’assenza di coordinamento e anche una certa esitazione, in un momento in cui le decisioni sulla riapertura dello spazio aereo debbono essere prese rapidamente. Signor Commissario, intende la Commissione accelerare il proprio lavoro relativamente all’applicazione dei risultati parziali del programma SESAR alla gestione delle operazioni del traffico aereo? Le altre mie domande sarebbero una semplice ripetizione delle domande dell’onorevole Simpson.</p>
    </intervention>
    <intervention id="2-595" speaker_id="96789" name="Joanna Senyszyn" is_mep="True" mode="written">
      <p sl="pl">Nell’’Unione europea vivono 56 000 cittadini malati e in attesa di un trapianto, di cui 2 000 in Polonia. Ogni giorno, 12 persone muoiono a causa dell’insufficiente numero di organi disponibili per i trapianti. I tassi di donazione degli organi vanno da meno di un donatore per milione di individui in Bulgaria a 34-35 donatori per milione di individui in Spagna. In Polonia, siamo a 11. La maggior parte degli organi è prelevata da donatori deceduti, sulla base di un loro consenso esplicito (opting in) o di un consenso presunto (opting out). In Polonia, cellule, tessuti e organi possano essere prelevati dal donatore deceduto se non si era iscritto al registro centrale dei non donatori. La diffusione dei trapianti richiede un clima di approvazione sociale per la compilazione delle dichiarazioni di volontà che autorizzano il prelievo degli organi dopo il decesso della persona in questione, nonché la condanna dell’obiezione alla donazione.</p>
      <p sl="pl">Personalmente partecipo attivamente al lavoro teso a promuovere i trapianti e incoraggio tutti i colleghi a fare lo stesso. In Polonia, ho distribuito targhette e braccialetti che incoraggiano il sostegno alla medicina dei trapianti. Con colleghi di altri gruppi politici ho dato vita alla “Catena dei parenti”, una campagna sociale di sensibilizzazione a livello nazionale a favore della diffusione dei trapianti e della donazione volontaria di sangue. Promuovendo l’idea del trapianto e coordinando gli scambi di esperienze tra gli Stati membri si possono salvare migliaia di vite. E’ fondamentale creare una banca dati comune dell’Unione europea degli organi disponibili per i trapianti e una banca dati di tutti i donatori in vita e deceduti. Potrebbe anche costituire un efficace strumento nella lotta contro il traffico di organi e di esseri umani.</p>
    </intervention>
    <intervention id="2-596" speaker_id="96865" name="Debora Serracchiani" is_mep="True" mode="written">
      <p sl="it">L'episodio del vulcano islandese e le sue attuali conseguenze ci portano a pensare che in caso di emergenze o di eventi inaspettati, l'Unione europea non deve arrivare impreparata ma deve, attraverso strumenti di gestione di cui dispone già o attraverso nuove misure, tutelare i passeggeri prima di tutto. Tra queste, non crede che le compagnie aeree avrebbero dovuto proporre l'acquisto di biglietti ferroviari così che si sarebbero potute evitare lunghe code agli sportelli delle biglietterie dei treni, specie per i passeggeri con mobilità ridotta?</p>
    </intervention>
  </section>
  <section id="creitem38" title="19. Ordine del giorno della prossima seduta: vedasi processo verbale"/>
  <section id="creitem39" title="20. Chiusura della seduta"/>
</text>
