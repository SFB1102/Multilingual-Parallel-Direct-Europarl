<?xml version='1.0' encoding='utf-8'?>
<text id="20110509.IT" lang="it" date="2011-05-09" place="Strasburgo" edition="Edizione GU">
  <section id="creitem1" title="1. Ripresa della sessione">
    <intervention id="1-004-000" speaker_id="28269" is_mep="True" mode="spoken" role="Presidente">
      <p sl="unknown">Dichiaro ripresa la sessione del Parlamento europeo, interrotta il giovedì 7 aprile 2011.</p>
    </intervention>
  </section>
  <section id="creitem2" title="2. Approvazione del processo verbale della seduta precedente: vedasi processo verbale"/>
  <section id="creitem3" title="3. Dichiarazioni della Presidenza">
    <intervention id="1-007-000" speaker_id="28269" is_mep="True" mode="spoken" role="Presidente">
      <p sl="unknown">Desidero iniziare con alcune osservazioni. Oggi celebriamo la Festa dell'Europa. Ho trascorso gran parte della giornata a Firenze dove, come sapete, ha sede l’Istituto universitario europeo (IUE) e dove si svolge il Festival d’Europa. Si è tenuta anche una conferenza sullo stato dell'Unione e ho incontrato gli studenti dell’IUE.</p>
      <p sl="unknown">Celebriamo il 61° anniversario della storica dichiarazione Schuman che aprì la strada alla creazione dell'Unione europea: abbiamo fatto molto insieme. Robert Schuman sarebbe stato orgoglioso dei nostri risultati. I nostri padri fondatori sapevano che le crisi esistono per essere superate e per aiutarci a costruire solide basi per il futuro: oggi dunque, 9 maggio, ricordando il passato, lavoriamo per il presente e guardiamo con speranza al futuro.</p>
      <p sl="unknown">In secondo luogo, l'Unione europea è oggi un membro a tutti gli effetti della comunità internazionale. Lo ha confermato il 3 maggio l’Assemblea generale delle Nazioni Unite, accettando a maggioranza schiacciante la partecipazione dell'Unione europea ai lavori delle Nazioni Unite. I rappresentanti dell'UE potranno intervenire nell’Assemblea generale e presentare emendamenti concordati dagli Stati membri. È un risultato comune conseguito dagli Stati membri, dalla Commissione e dal Consiglio, ma anche dal Parlamento europeo. La nostra voce e le nostre azioni devono restare unite. La nostra azione comune è particolarmente importante poiché ci troviamo di fronte alla necessità di decidere ulteriori interventi in Nord Africa, dove le tensioni stanno crescendo, così come in Siria e in Bahrein.</p>
      <p sl="unknown">Terzo punto: il 17 maggio celebreremo in Europa la Giornata internazionale contro l'omofobia. L'Unione europea combatte la discriminazione su tutti i fronti, in Europa così come altrove. L'omofobia non fa eccezione. Purtroppo in tutto il mondo vi sono ancora persone perseguitate, torturate e persino uccise. L'obbligo di proteggere le vittime di discriminazione è incarnato nei nostri atti giuridici più importanti, nel trattato e nella Carta dei diritti fondamentali. Terremo fede a questo impegno.</p>
      <p sl="unknown">In conclusione, il quarto punto: il Parlamento europeo condanna con forza l'esecuzione, avvenuta nella Striscia di Gaza, di uno dei condannati a morte da parte del tribunale militare, reo di aver collaborato con Israele. L'Unione europea è sempre contraria alla pena di morte. Una ripresa delle esecuzioni mina gli sforzi per una riconciliazione duratura in Palestina.</p>
    </intervention>
  </section>
  <section id="creitem4" title="4. Richiesta di difesa dell'immunità parlamentare">
    <intervention id="1-009-000" speaker_id="28269" is_mep="True" mode="spoken" role="Presidente">
      <p sl="unknown">Procediamo ora con alcune comunicazioni di carattere amministrativo. L’onorevole de Magistris ha presentato due richieste di beneficiare dell’immunità e dei privilegi per due casi giudiziari in cui è coinvolto, rispettivamente a Cosenza e a Milano. L’onorevole Uspaskich ha presentato una richiesta per avvalersi dell’immunità e dei privilegi in un caso giudiziario in cui è attualmente coinvolto a Vilnius. L’onorevole Tudor ha presentato la richiesta di immunità e di privilegi. Ai sensi dell'articolo 6, paragrafo 3, tali richieste verranno inviate alla commissione competente, la commissione giuridica.</p>
    </intervention>
    <intervention id="1-010-000" speaker_id="96755" name="Sergio Paolo Francesco Silvestris" is_mep="True" mode="spoken">
      <p sl="it">Signor Presidente, non intendo fare un richiamo al regolamento, ma semplicemente non sono riuscito a comprendere quanto da lei appena detto.</p>
      <p sl="it">L'onorevole De Magistris ha chiesto di beneficiare dell'immunità, se non ho capito male. Non si è sentito bene. Siccome l'onorevole De Magistris nel mio paese è il campione della battaglia contro l'immunità, probabilmente c'è stato un difetto nella traduzione. Ritengo improbabile che l'onorevole De Magistris abbia chiesto di beneficiare dell'immunità; avrò compreso male e vorrei quindi un chiarimento in questo senso.</p>
    </intervention>
    <intervention id="1-011-000" speaker_id="28269" name="President" is_mep="True" mode="spoken">
      <p sl="it">Come ho detto, si tratta di una richiesta di beneficiare dell’immunità. Verrà decisa dalla nostra commissione come di consueto, a norma dell'articolo 6, paragrafo 3.</p>
    </intervention>
  </section>
  <section id="creitem5" title="5. Composizione del Parlamento: vedasi processo verbale"/>
  <section id="creitem6" title="6. Presentazione di documenti: vedasi processo verbale"/>
  <section id="creitem7" title="7. Verifica dei poteri: vedasi processo verbale"/>
  <section id="creitem8" title="8. Firma di atti adottati in conformità della procedura legislativa ordinaria: vedasi processo verbale"/>
  <section id="creitem9" title="9. Composizione delle commissioni e delle delegazioni: vedasi processo verbale">
    <intervention id="1-017-000" speaker_id="28278" name="Luis Yáñez-Barnuevo García" is_mep="True" mode="spoken">
      <p sl="es">Signor Presidente, sono certo che è dovuto alla novità della notizia, ma lei non ha parlato di un fatto grave accaduto ieri a Cuba: pare che un dissidente cubano, Juan Wilfredo Soto García, sia stato assassinato dalla polizia in un giardino pubblico di Santa Clara, a Cuba. Signor Presidente, data la sensibilità del Parlamento alla questione dei diritti umani, ritengo che lei debba chiedere perlomeno un'indagine indipendente per far luce sull'omicidio del dissidente cubano.</p>
    </intervention>
    <intervention id="1-018-000" speaker_id="28269" is_mep="True" mode="spoken" role="Presidente">
      <p sl="unknown">La ringrazio per l’indicazione. Se è vero ciò che è accaduto, adotteremo la posizione da lei suggerita. La ringrazio per aver richiamato l'attenzione su questo fatto.</p>
    </intervention>
  </section>
  <section id="creitem10" title="10. Interrogazioni orali e dichiarazioni scritte (presentazione): vedasi processo verbale"/>
  <section id="creitem11" title="11. Dichiarazioni scritte decadute: vedasi processo verbale"/>
  <section id="creitem12" title="12. Trasmissione di testi di accordo da parte del Consiglio: vedasi processo verbale"/>
  <section id="creitem13" title="13. Storni di stanziamenti: vedasi processo verbale"/>
  <section id="creitem14" title="14. Seguito dato alle posizioni e risoluzioni del Parlamento: vedasi processo verbale"/>
  <section id="creitem15" title="15. Petizioni: vedasi processo verbale"/>
  <section id="creitem16" title="16. Ordine dei lavori">
    <intervention id="1-026-000" speaker_id="28269" is_mep="True" mode="spoken" role="Presidente">
      <p sl="unknown">è stato distribuito il progetto di ordine del giorno definitivo fissato dalla Conferenza dei presidenti nella riunione di giovedì 5 maggio 2011, ai sensi dell'articolo 137 del regolamento. Sono stati proposti i seguenti emendamenti:</p>
      <p sl="unknown">Per quanto riguarda il mercoledì:</p>
      <p sl="unknown">Tra breve l’onorevole Speroni presenterà un emendamento riguardante il dibattito sulla politica estera, di sicurezza e di difesa: il gruppo Europa della Libertà e della Democrazia ha chiesto che la dichiarazione dall'Alto rappresentante e Vicepresidente della Commissione sulla situazione in Siria e a Camp Ashraf includa la comunità cristiana copta in Egitto. Si tratta di un emendamento per mercoledì, per la sessione del mattino alle 9.00 quando sarà presente la baronessa Ashton. L’onorevole Speroni presenterà ora l'emendamento. Grazie.</p>
    </intervention>
    <intervention id="1-027-000" speaker_id="997" name="Francesco Enrico Speroni" is_mep="True" mode="spoken">
      <p sl="it">a nome del gruppo EFD. – Signor Presidente, non abbiamo voluto modificare – o meglio, proporre di modificare – in maniera sostanziale l'ordine del giorno, aggiungendo o sostituendo un argomento, ma chiediamo semplicemente di ampliare il soggetto su cui riferirà la Vicepresidente.</p>
      <p sl="it">Chiediamo semplicemente di aggiungere all'argomento della Siria e del campo di Ashraf anche la questione della minoranza cristiana, soprattutto copta, in Egitto. Si tratta di una zona sensibile e di un argomento riguardante la tutela delle minoranze, ragion per cui chiedo ai colleghi di approvare questa proposta.</p>
    </intervention>
    <intervention id="1-028-000" speaker_id="1164" name="Bruno Gollnisch" is_mep="True" mode="spoken">
      <p sl="fr">Signor Presidente, condivido pienamente la richiesta, ma ho chiesto la parola in merito all'ordine dei lavori di martedì. Non so se può concedermi la parola subito oppure dopo la decisione sulla proposta dell'onorevole Speroni.</p>
    </intervention>
    <intervention id="1-029-000" speaker_id="28269" is_mep="True" mode="spoken" role="Presidente">
      <p sl="unknown">Ora dobbiamo concludere la nostra prima discussione sul punto riguardante mercoledì.</p>
    </intervention>
    <intervention id="1-030-000" speaker_id="4393" name="Mario Mauro" is_mep="True" mode="spoken">
      <p sl="it">Signor Presidente, intervengo a favore della richiesta dell'onorevole Speroni, proprio in considerazione del fatto che la situazione che vede al centro gli scontri che coinvolgono la comunità copta è il segnale che rivela i rischi legati a quanto sta accadendo in Egitto.</p>
      <p sl="it">Chiedo quindi che la richiesta venga appoggiata, proprio perché non si tratta di difendere l'esibizione identitaria della comunità copta ma piuttosto perché essa rappresenta la cartina di tornasole della complessa situazione egiziana. Credo pertanto che un monitoraggio attento del Parlamento europeo – soprattutto attraverso la dichiarazione del Commissario Ashton – sia assolutamente necessario.</p>
    </intervention>
    <intervention id="1-031-000" speaker_id="1934" name="Daniel Cohn-Bendit" is_mep="True" mode="spoken">
      <p sl="fr">Signor Presidente, onorevoli colleghi, siamo tutti turbati per quanto è successo in Egitto, ma dobbiamo essere ragionevoli. Verranno discussi sei punti con la baronessa Ashton: la Siria, Camp Ashraf, la relazione Gualtieri, la relazione Albertini e il ruolo dell'Europa di attore globale nelle Nazioni Unite. Non ha davvero senso.</p>
      <p sl="fr">Ritengo che dovremmo chiedere alla commissione per gli affari esteri di discutere quanto accaduto in Egitto, anche tra le minoranze, redigere una relazione di iniziativa e discutere della situazione in Egitto con la baronessa Ashton tra un mese . Abbiamo bisogno di discutere adeguatamente di ciò che sta accadendo in Egitto. Se si aggiunge un sesto punto, parlerà una sola persona e gli altri tratteranno qualcos'altro. Trattando sei punti con la baronessa Ashton non concentreremo il dibattito sull’Egitto.</p>
      <p sl="fr">Comprendo quindi il vostro turbamento ma aggiungere un argomento che in ogni caso non verrà discusso mercoledì mattina non è davvero la soluzione.</p>
    </intervention>
    <intervention id="1-033-000" speaker_id="1164" name="Bruno Gollnisch" is_mep="True" mode="spoken">
      <p sl="fr">Signor Presidente, sarò breve: la Conferenza dei presidenti ha programmato per domani, martedì, una votazione sulla possibile revoca della mia immunità parlamentare.</p>
      <p sl="fr">Non desidero approfondire la questione ma, in merito all'ordine dei lavori, vorrei affermare che sono alquanto scioccato, per usare un eufemismo, che non sia stato previsto alcun dibattito e che non possa presentare il mio punto di vista al Parlamento, nemmeno per due o tre minuti. Ritengo ci siano delle ragioni per presentare la questione, perché pare che il relatore abbia ripreso l'argomento citato l’ultima volta dall’onorevole Wallis, la quale concluse che la mia immunità parlamentare va revocata, cosa che la Corte di giustizia ha condannato in termini molto chiari.</p>
      <a text="(Il Presidente interrompe l'oratore)"/>
    </intervention>
    <intervention id="1-034-000" speaker_id="28269" is_mep="True" mode="spoken" role="Presidente">
      <p sl="unknown">Questa non è una mozione d'ordine.</p>
    </intervention>
    <intervention id="1-035-000" speaker_id="1164" name="Bruno Gollnisch" is_mep="True" mode="spoken">
      <p sl="fr">Signor Presidente, chiedo che si tenga una discussione, chiedo il tempo di parola di due o tre minuti. Questa è una questione relativa all’ordine dei lavori, per quanto ne so. Due o tre minuti per difendere l'onore di un membro del Parlamento: è tutto ciò che chiedo. è possibile che, un giorno, questo Parlamento rispetti il diritto di difesa di uno dei suoi membri e non solo in Guatemala o in Indonesia, ma in quest’Aula?</p>
    </intervention>
    <intervention id="1-036-000" speaker_id="28269" is_mep="True" mode="spoken" role="Presidente">
      <p sl="unknown">Onorevole Gollnisch, deliberiamo secondo la procedura di cui all'articolo 7, paragrafo 8, del regolamento ove si afferma chiaramente come procedere in materia. Qualsiasi dichiarazione sull’ordine dei lavori deve essere presentata almeno un'ora prima della sessione che abbiamo appena aperto. Lo ripeto: è l’articolo 7, paragrafo 8, del nostro regolamento.</p>
    </intervention>
    <intervention id="1-037-000" speaker_id="1934" name="Daniel Cohn-Bendit" is_mep="True" mode="spoken">
      <p sl="fr">Signor Presidente, la Conferenza dei presidenti ha previsto per mercoledì pomeriggio una discussione sulla proposta dei governi italiano e francese di accantonare l’accordo di Schengen. La prego di scusarmi, in realtà è prevista per martedì pomeriggio alle 15.00.</p>
      <p sl="fr">La Conferenza dei presidenti ha stabilito che il Presidente Barroso dovrà partecipare e vorrei sapere se, in base alle informazioni disponibili, sarà presente. Perché è così importante per noi? Perché il Presidente Barroso è stato il primo ad aver preso posizione dopo il vertice tra il Presidente Sarkozy e il premier italiano Berlusconi, mentre i Commissari hanno espresso solo in seguito una posizione diversa.</p>
      <p sl="fr">Dato che è effettivamente compito del Presidente rappresentare la Commissione, ci preme la che il Presidente Barroso sia presente martedì alle 15.00. Mi scuso per essermi confuso tra martedì e mercoledì.</p>
    </intervention>
    <intervention id="1-038-000" speaker_id="28269" is_mep="True" mode="spoken" role="Presidente">
      <p sl="unknown">Onorevole Cohn-Bendit, la ringrazio per le sue osservazioni. Verificherò. Al momento non ho ulteriori informazioni ma posso controllare. Un’attenzione particolare!</p>
    </intervention>
    <intervention id="1-040-000" speaker_id="photo_generic" is_mep="True" mode="spoken" role="Presidente">
      <p sl="unknown">Dichiaro approvato l'ordine del giorno della settimana .</p>
    </intervention>
  </section>
  <section id="creitem17" title="17. Crisi nel settore della pesca europeo dovuta all'aumento del prezzo del petrolio (discussione)">
    <intervention id="1-042-000" speaker_id="photo_generic" is_mep="True" mode="spoken" role="Presidente">
      <p sl="unknown">L'ordine del giorno reca la discussione su:</p>
      <p sl="unknown">l'interrogazione orale alla Commissione sulla crisi nel settore della pesca europeo dovuta all'aumento del prezzo del petrolio, di João Ferreira e Patrick Le Hyaric, a nome della João Ferreira, Patrick Le Hyaric, a nome del Gruppo confederale della Sinistra unitaria europea/Sinistra verde nordica (O-000096/2011 – B7-0306/2011),</p>
      <p sl="unknown">l'interrogazione orale alla Commissione sulla crisi nel settore della pesca europeo dovuta all'aumento del prezzo del petrolio, di Alain Cadec, Antonello Antinoro, Jim Higgins, Jarosław Leszek Wałęsa, Maria do Céu Patrão Neves, Werner Kuhn, Ioannis A. Tsoukalas, Crescenzio Rivellini, Rareş-Lucian Niculescu, Vito Bonsignore e Salvador Garriga Polledo, a nome del Gruppo del Partito Popolare Europeo (Democratico Cristiano) (O-000101/2011 – B7-0307/2011),</p>
      <p sl="unknown">l'interrogazione orale alla Commissione sulla crisi nel settore della pesca europeo dovuta all'aumento del prezzo del petrolio, di Philippe de Villiers e Juozas Imbrasas, a nome del Gruppo Europa della Libertà e della Democrazia (O-000102/2011 - B7-0308/2011),</p>
      <p sl="unknown">l'interrogazione orale alla Commissione sulla crisi nel settore della pesca europeo dovuta all'aumento del prezzo del petrolio, di Britta Reimers, a nome del Gruppo dell'Alleanza dei Democratici e dei Liberali per l'Europa (O-000106/2011 - B7-0310/2011),</p>
      <p sl="unknown">l'interrogazione orale alla Commissione sull'aumento del prezzo del petrolio e sostegno ai pescatori, di Josefa Andrés Barea, Kriton Arsenis, Luis Manuel Capoulas Santos, Estelle Grelier, Iliana Malinova Iotova, Guido Milana, Ulrike Rodust, Antolín Sánchez Presedo e Catherine Trautmann, a nome del Gruppo dell'Alleanza Progressista di Socialisti e Democratici al Parlamento europeo (O-000107/2011 - B7-0311/2011)</p>
      <p sl="unknown">l'interrogazione orale alla Commissione sulla crisi nel settore della pesca europeo dovuta all'aumento del prezzo del petrolio, di Isabella Lövin, a nome del Gruppo Verde/Alleanza libera europea (O-000113/2011 - B7-0313/2011)</p>
    </intervention>
    <intervention id="1-043-000" speaker_id="96849" name="Alain Cadec" is_mep="True" mode="spoken">
      <p sl="fr">autore. – Signor Presidente, signora Commissario, onorevoli colleghi, in primo luogo il Parlamento ha una sola sede: Strasburgo!</p>
      <p sl="fr">Dal febbraio 2011 il prezzo del petrolio è aumentato costantemente e ha da poco superato la soglia dei 100 dollari. Questo aumento ha colpito duramente i pescatori di tutte le regioni costiere europee.</p>
      <p sl="fr">L’aumento del prezzo del petrolio ha fatto impennare i costi operativi della pesca. In particolare la pesca artigianale è stata gravemente colpita. Dal prezzo del petrolio dipende anche il reddito dei pescatori che ovunque mi dicono di essere preoccupati per l’aumento. Chiedo un’azione comune per garantire che le imprese possano svolgere il proprio lavoro nonostante l'aumento dei costi operativi.</p>
      <p sl="fr">Con questa interrogazione e la successiva risoluzione, invito gli Stati membri ad aiutare i pescatori, ove necessario, perché continuino a lavorare senza distorsioni alla concorrenza. Chiedo che il massimale degli aiuti de minimis venga aumentato da 30 000 a 60 000 euro per impresa. Ciò non significa aumentare il bilancio europeo o del Parlamento. Gli aiuti de minimis sono sussidi che gli Stati membri possono concedere alle proprie imprese se ritengono che ciò non provochi distorsioni della concorrenza.</p>
      <p sl="fr">Chiedo maggiore flessibilità per gli Stati membri. Mi appello alla Commissione affinché esamini a fondo la mia richiesta e colga le preoccupazioni di un intero settore che va preservato e sviluppato. Gli uomini e le donne della comunità di pescatori hanno bisogno di un reddito dignitoso e dobbiamo aiutarli. Questo settore sta diventando sempre più fragile anche a causa dell'aumento delle importazioni di prodotti della pesca e dell'acquacoltura sul mercato europeo. Non si tratta solo di profitto economico. È nel nostro interesse preservare l’attività: in questo modo, possiamo sviluppare il territorio e le regioni costiere europee, garantire la sicurezza alimentare dell'Unione europea e la salvaguardia dei posti di lavoro nel settore.</p>
    </intervention>
    <intervention id="1-044-000" speaker_id="4507" name="Bastiaan Belder" is_mep="True" mode="spoken">
      <p sl="nl">autore. – Signor Presidente, la situazione nel settore della pesca è molto grave. Il prezzo dei carburanti è alto mentre il prezzo del pesce è basso: in effetti è a un minimo storico.</p>
      <p sl="nl">Onorevoli colleghi, desidero richiamare la vostra attenzione sulla pesca della platessa che è importante per il mio paese, l'Olanda, ma anche per la Francia, il Belgio, l’Inghilterra e la Danimarca. Alcuni anni fa, gli stock di platessa erano molto scarsi, motivo per cui venne consentita l’importazione senza dazi di altri pesci piatti. Un’alternativa a buon mercato, certo meno gustosa, ma questo non c’entra. Oggi invece le scorte di platessa sono sufficienti eppure continuiamo ancora a importare a dazio nullo pesci piatti a buon mercato. Di conseguenza, la platessa fresca si vende a un prezzo molto inferiore a quello di costo oppure viene ritirata dal mercato e venduta all'asta. È una situazione deplorevole! Signor Presidente, l'importazione a dazio nullo di filetti di platessa deve cessare. Lo chiedono non solo i pescatori, ma anche l'industria di trasformazione e il mercato. Perché? La sopravvivenza dei pescatori è essenziale per i commercianti altrimenti questi ultimi, in futuro, non potranno più vendere la platessa.</p>
      <p sl="nl">Onorevoli colleghi, abbiamo bisogno urgente di misure concrete. Questa crisi richiede un intervento decisivo da parte dell'Europa. Vi chiedo di votare a favore.</p>
    </intervention>
    <intervention id="1-045-000" speaker_id="28251" name="Jörg Leichtfried" is_mep="True" mode="spoken">
      <p sl="de">Signor Presidente, ho una domanda per l’onorevole Cadec in merito alla sua affermazione iniziale e segnatamente in merito alla supposta sede unica del Parlamento europeo. Onorevole Cadec, lei forse avrà notato che a volte il Parlamento si riunisce anche a Bruxelles dove si tengono anche le riunioni delle commissioni e che le attività amministrative, in una certa misura, si svolgono a Lussemburgo. Volevo semplicemente renderla consapevole del fatto che la situazione non è esattamente quella che lei immagina.</p>
    </intervention>
    <intervention id="1-046-000" speaker_id="96849" name="Alain Cadec" is_mep="True" mode="spoken">
      <p sl="fr">autore. – Signor Presidente, volevo solo far notare che i trattati sono chiari su questo punto: la sede del Parlamento europeo, di questo Parlamento in cui ci troviamo oggi e dove rimarremmo per tutta la settimana, è solo ed esclusivamente Strasburgo.</p>
      <p sl="fr">Naturalmente lavoriamo a Bruxelles. Io vi trascorro due settimane al mese e come voi, onorevoli colleghi, mi trovo bene e lavoro intensamente. Tuttavia, la sede del Parlamento – di questo Parlamento – è e deve rimanere Strasburgo.</p>
    </intervention>
    <intervention id="1-047-000" speaker_id="96875" name="Britta Reimers" is_mep="True" mode="spoken">
      <p sl="de">autore. – Signor Presidente, signora Commissario, onorevoli colleghi, il continuo aumento dei prezzi dei carburanti rappresenta un onere supplementare per molte imprese dell'UE. I pescatori europei, in particolare, stanno soffrendo dell’aumento perché semplicemente non riescono a compensare i costi supplementari incrementando il pescato o imponendo prezzi migliori.</p>
      <p sl="de">L'attuale situazione politica in Nord Africa e in Medio Oriente ha esacerbato il problema. Dobbiamo quindi analizzare le conseguenze del rialzo dei prezzi del carburante sull'economia e sull'occupazione nell'Unione europea. Quali settori sono particolarmente a rischio? Che genere di aiuto si potrebbe fornire senza distorsioni alla concorrenza? Chiediamo pertanto alla Commissione di esaminare questo aspetto.</p>
      <p sl="de">è importante sostenere il settore europeo della pesca anche al fine di non aumentare la nostra dipendenza dalle importazioni da paesi terzi. Ci accingiamo a riformare la politica comune della pesca (PCP) e abbiamo quindi l’obbligo particolare di procedere con cautela e di non agire prematuramente in merito.</p>
    </intervention>
    <intervention id="1-048-000" speaker_id="93624" name="Ulrike Rodust" is_mep="True" mode="spoken">
      <p sl="de">autore. – Signor Presidente, signora Commissario, onorevoli colleghi, la pesca europea si trova in profonda crisi, come detto dai miei onorevoli colleghi. I pescatori di tutti i mari europei lamentano un doloroso calo del reddito, tanto grave da minacciare la loro esistenza. Ma per quale motivo sta calando il reddito dei nostri pescatori? A mio parere, ci sono tre ragioni. In primo luogo, la diminuzione degli stock ittici; in secondo luogo, il calo generale dei prezzi proprio nell'area in cui gli stock ittici sono integri e l'offerta è troppo alta; infine – e di questo ci occupiamo oggi – i costi operativi sono maggiori a causa dell'aumento del prezzo del greggio.</p>
      <p sl="de">Spetta a noi politici intervenire. Dobbiamo fare tutto il possibile per aiutare i pescatori. Ma sottolineo che possiamo fare solo il possibile. La proposta di risoluzione presentata dal gruppo del Partito popolare europeo (Democratico cristiano) promette più di quanto possiamo offrire: richiede un aumento del 100 per cento del massimale degli aiuti de minimis da 30 000 a 60 000 euro, volti a finanziare sussidi per il carburante, sussidi che molti Stati membri non possono proprio permettersi. Pertanto, la maggior parte dei pescatori non riceverebbe alcun aiuto.</p>
      <p sl="de">Inoltre, persisterebbero gli altri due problemi: primo, aumenterebbe la pesca eccessiva e, secondo, non si risolverebbe il problema dei prezzi di mercato.</p>
      <p sl="de">Per quanto concerne gli aiuti finanziari per la pesca, intravedo un problema molto più grande. Gli Stati membri non utilizzano le risorse del Fondo europeo della pesca (FEP), anche se l'Unione europea ne eroga il 50 per cento. A questo riguardo occorre apportare urgentemente dei cambiamenti nell’interesse dei nostri pescatori.</p>
      <p sl="de">Onorevoli colleghi, cerchiamo di lavorare insieme per produrre un testo differenziato per giovedì ed elaborare congiuntamente una politica della pesca ragionevole, sostenibile e più concreta.</p>
    </intervention>
    <intervention id="1-049-000" speaker_id="96675" name="Isabella Lövin" is_mep="True" mode="spoken">
      <p sl="en">autore. – Signor Presidente, desidero ringraziare il mio collega, l’onorevole Cadec, per averci dato l'opportunità di discutere questioni davvero fondamentali. Innanzitutto, in merito all'aumento dei prezzi dei carburanti, due settori sono già esenti da qualsiasi tassa sull’energia: l’aviazione e la navigazione, inclusa la pesca. Quindi, rispetto a tutti gli altri settori dell'Unione europea, la pesca, in proporzione, è meno colpita dall’aumento del prezzo del petrolio data l’esenzione da ogni imposizione fiscale.</p>
      <p sl="en">Si tratta già di una sovvenzione occulta che ha aiutato la pesca europea a sfruttare stock ittici impoveriti, infatti i segmenti del settore della pesca con il più alto consumo di combustibili fossili sono proprio quelli più distruttivi, come la pesca a strascico e quella di fondo. Il de minimis è già stato aumentato di dieci volte nel 2008: anche questo è un notevole aiuto per il settore. Eppure, al contempo stiamo promettendo sulla scena internazionale di ridurre dell’80-95 per cento le emissioni di CO2 entro il 2050 e a Nagoya abbiamo promesso di eliminare i sussidi dannosi per l'ambiente entro il 2020; nei negoziati dell'Organizzazione mondiale del commercio stiamo inoltre ponendo l’accento su come eliminare la distorsione degli aiuti per la pesca.</p>
      <p sl="en">Se ora l'Unione europea aumentasse il massimale de minimis , potrebbe compromettere la sua leadership nel processo di negoziazione in corso, lasciando intendere al mondo che anche altri paesi possono aumentare i propri sussidi per i carburanti nella pesca, il che porterebbe a un circolo vizioso, aumentando la pressione sugli stock ittici mondiali. Non è assolutamente ciò che ci serve in questo momento: dobbiamo invertire il trend ma così facendo invieremmo un segnale completamente sbagliato. Il mercato deve accogliere l'aumento dei prezzi e su questo aspetto la Commissione deve porre l’accento nella riforma della PCP.</p>
    </intervention>
    <intervention id="1-050-000" speaker_id="photo_generic" name="Maria Damanaki" is_mep="True" mode="spoken">
      <p sl="en">membro della Commissione. – Signor Presidente, la Commissione è consapevole dell’attuale situazione nel settore della pesca. I prezzi dei combustibili rappresentano una delle cause agli attuali problemi, ma non l'unica.</p>
      <p sl="en">In riferimento al prezzo del petrolio, al fine di affrontare la situazione, la Commissione incoraggia gli Stati membri a cogliere pienamente le opportunità offerte dal FEP, cosa che non l’abbiamo fatto: gli Stati membri hanno utilizzato finora meno del 20 per cento della dotazione totale.</p>
      <p sl="en">I prezzi elevati dei carburanti possono essere affrontati nel modo migliore attraverso le misure del FEP che contribuiscono a ristrutturare le flotte pescherecce e ad aggiungere valore ai prodotti ittici, migliorando così i prezzi. è probabile che nei prossimi anni i prezzi del petrolio rimangano elevati. Certo, la settimana scorsa il prezzo è sceso ma comunque c’è da aspettarsi che rimanga alto.</p>
      <p sl="en">Nel quadro della riforma della PCP e del regolamento finanziario, la Commissione pertanto sta riflettendo su come incentivare ulteriormente la pesca verso un’attività con minor consumo di carburante. L'obiettivo sarà di favorire l'adattamento del settore e aumentarne la resistenza all’aumento del prezzo del petrolio. Un tale approccio deve nondimeno rispettare il principio che l'aiuto finanziario non potrà in nessun caso aumentare lo sforzo di pesca.</p>
      <p sl="en">Il modo migliore per aumentare la resistenza del settore della pesca all’aumento dei prezzi dei carburanti è di garantire che i livelli di pesca siano in linea con la resa massima sostenibile. A medio termine ciò porterà a stock ittici più abbondanti. Maggiori quantità di significano maggiori possibilità di pesca e di conseguenza maggiori ricavi per l’intero settore.</p>
      <p sl="en">Per quanto riguarda l’aumento del massimale “de minimis”, non si tratta di un problema nuovo. Nel 2008 la Commissione ha condotto uno studio analizzando l'effetto dell’innalzamento del massimale da 30 000 a 100 000 euro per beneficiario.</p>
      <p sl="en">La conclusione dello studio ha evidenziato che non potevamo accettare la proposta, principalmente per tre motivi. In primo luogo perché questo aumento altererebbe le attività di pesca a favore di tecnologie a maggior consumo di combustibili con un maggiore impatto negativo sull'ambiente marino. In secondo luogo, le imbarcazioni con un più elevato dispendio di carburante riceverebbero maggiori finanziamenti rispetto a quelle piccole e che consumano meno. Ritengo che nessuno qui voglia incoraggiare le imbarcazioni più grandi a utilizzare più combustibile.</p>
      <p sl="en">La terza ragione, a cui hanno già accennato alcuni parlamentari, è molto più importante. Diversi Stati membri si trovano ora costretti ad attuare misure di austerità. Ciò significa che gli Stati membri non potrebbero sostenere ampiamente una proposta che provocherebbe un aumento della spesa pubblica. Anche se il massimale de minimis venisse aumentato, molti Stati membri non avrebbero i mezzi finanziari per cogliere realmente questa nuova opportunità di impiegare i soldi dei contribuenti. Se solo alcuni Stati membri erogassero maggiori aiuti de minimis , si distorcerebbe la concorrenza e si creerebbero condizioni diseguali per le flotte di diversi Stati membri. È questa la ragione più importante.</p>
      <p sl="en">Per quanto riguarda la riduzione dell'esenzione fiscale sui combustibili nel settore della pesca sollevata dai Verdi, non possiamo accettarla. Il problema non può essere affrontato adeguatamente dalla sola legislazione dell'Unione europea ma deve essere discusso a livello globale. Tassare i combustibili nei porti dell'Unione europea porterebbe solo ad enormi distorsioni della concorrenza, a scapito delle flotte europee. Danneggerebbe anche i nostri porti perché molte imbarcazioni acquisterebbero il carburante al di fuori dell'Unione europea. Ecco perché invitiamo gli Stati membri a utilizzare i nostri fondi.</p>
    </intervention>
    <intervention id="1-051-000" speaker_id="1993" name="Carmen Fraga Estévez" is_mep="True" mode="spoken">
      <p sl="es">a nome del gruppo PPE. – Signor Presidente, in attesa delle proposte di riforma della PCP, il gruppo del Partito popolare europeo (Democratico cristiano) lancia ancora una volta un allarme per la situazione economica nel settore della pesca.</p>
      <p sl="es">Fino a quando non sarà presentata la proposta per la nuova organizzazione comune dei mercati, il settore continuerà ad avere scarsissimo margine di manovra per stabilire i prezzi. Le regole sulle importazioni, molte delle quali trovano origine nella pesca illegale, rappresentano una concorrenza sleale per la produzione dell’Unione europea: in base ai nuovi obblighi di monitoraggio, le aziende sono tenute a mobilitare maggiori risorse e la crisi generale certo non incoraggia un maggiore consumo di prodotti di qualità. A ciò si deve aggiungere la tendenza al rialzo del prezzo del petrolio che, ancora una volta, minacciale aziende, già riuscite a sopravvivere alla crisi del 2008.</p>
      <p sl="es">Si prevedono riforme di vasta portata della PCP e, alla luce di questo aspetto, molte aziende potrebbero aver bisogno di liquidità per ristrutturare o adattarsi in vista del 2013, in un contesto di aiuti strutturali costantemente in diminuzione.</p>
      <p sl="es">Ecco perché abbiamo presentato al Parlamento questa interrogazione orale e la proposta di risoluzione: tali aiuti non incidono assolutamente sul bilancio dell'Unione europea e inoltre l'aumento richiesto è di gran lunga inferiore ai de minimis di altri settori quali i trasporti o l'agricoltura. Non vogliamo ritrovarci nella situazione del 2008, quando abbiamo discusso del pacchetto di misure adottate in extremis dal Commissario Borg.</p>
      <p sl="es">Desidero rivolgermi anche a lei, signora Commissario: è vero che alcuni Stati membri saranno in grado di erogare gli aiuti mentre altri non lo potranno fare e che, secondo lei, questo creerà una disparità. Ma una disparità ancora maggiore è determinata dal fatto che alcuni Stati membri non contribuiscono al FEP, aspetto comunemente accettato. Bisogna proporre un aiuto e tutti gli Stati membri che desiderano tutelare i propri settori saranno anche in grado di difenderli.</p>
    </intervention>
    <intervention id="1-052-000" speaker_id="1129" name="Catherine Trautmann" is_mep="True" mode="spoken">
      <p sl="fr">a nome del gruppo S&amp;D. – Signor Presidente, signora Commissario, onorevoli colleghi, i pescatori ci hanno detto che sta diventando sempre più difficile guadagnarsi da vivere con il loro lavoro.</p>
      <p sl="fr">A coronare la situazione particolarmente dolorosa di una riduzione delle quote di pesca e dei piani per l'uscita dalla flotta, si è aggiunto ora il problema del prezzo del petrolio. Anche se è sceso leggermente, continua a fluttuare e da due anni questa situazione interessa la vita quotidiana di tutti i nostri pescatori europei, in particolare nei settori della pesca artigianale e di quella costiera.</p>
      <p sl="fr">Questa situazione è estremamente preoccupante e ci preme dimostrare il nostro pieno sostegno ai pescatori. Per farlo, chiediamo alla Commissione europea di innalzare il massimale degli aiuti de minimis da concedere ai pescatori per aiutarli ad affrontare questa crisi. Si tratta semplicemente di una misura temporanea, giustificata da una situazione urgente.</p>
      <p sl="fr">La Commissione ha già risposto a un fenomeno simile nel 2007 e di fronte a questo nuovo picco desideriamo sapere quali misure concrete – il Commissario ha già forniti alcuni dettagli – intende adottare. Riteniamo inoltre fondamentale, come ha detto l’onorevole Fraga Estévez, verificare che gli Stati membri stiano utilizzando tutti i fondi attualmente predisposti dal regolamento.</p>
      <p sl="fr">Ora che il futuro della PCP sembra definirsi, penso che i nostri pescatori non si oppongano al cambiamento: tutt’altro. Molti di loro mi hanno detto di essere disposti a fare uno sforzo, soprattutto in termini di conservazione degli stock. È una responsabilità collettiva. Per compiere gli sforzi necessari, non devono cadere vittime di fattori estranei al loro lavoro e sui quali non hanno assolutamente alcun controllo.</p>
      <p sl="fr">Signora Commissario, una sua risposta rapida ed efficace in merito invierebbe un segnale che consoliderebbe il legame tra la Commissione e i pescatori che, come sappiamo, è storicamente fragile.</p>
    </intervention>
    <intervention id="1-053-000" speaker_id="4554" name="Chris Davies" is_mep="True" mode="spoken">
      <p sl="en">a nome del gruppo ALDE. – Signor Presidente, oggi vengono richiesti sussidi per i pescatori a causa dell'aumento del prezzo del petrolio; domani sarà la volta degli agricoltori, poi dei camionisti e dopo degli operatori delle linee aeree. E che dire poi dei proprietari delle stazioni di servizio? Anche i loro profitti sono diminuiti a causa dell’aumento dei prezzi dei carburanti.</p>
      <p sl="en">Stiamo tutti soffrendo a causa di questi aumenti e cerchiamo di sovvenzionarci l'un l'altro! è una cosa insensata. è la trasposizione nel Parlamento europeo della politica americana detta pork-barrel , ovvero del “barile di maiale”: investimenti generali per interessi settoriali. Ma questo dibattito rivela che malgrado tutti sostengano la necessità di una politica della pesca sostenibile, nella pratica, quando si arriva al punto, alcuni non comprendono la parola “sostenibilità”. Non sanno realmente cosa significhi.</p>
      <p sl="en">La Commissione dice di rendersi conto che per certi aspetti l'industria della pesca non è economicamente conveniente ma che la colpa non è dell’aumento del prezzo dei carburanti. La colpa è delle decennali pratiche di pesca insostenibili. Se il mercato è limitato, se i pescatori non sono in grado di far ricadere direttamente i costi del pesce sui propri consumatori, allora è su questo che dovremmo indagare. Dobbiamo garantire che vi sia un legame diretto tra il prezzo del pesce e il costo per i consumatori: limitarsi a sovvenzionare pratiche insostenibili non è la maniera per ridurre quella pesca eccessiva che per prima ha causato i problemi economici. Un mese fa, quando l’onorevole Cadec le ha rivolto questa domanda, il Commissario ha detto alla commissione parlamentare che non intendeva appoggiare sussidi per compensare il costo supplementare dei carburanti. Lo ha ripetuto oggi e io sono lieta di ascoltare le sue parole.</p>
    </intervention>
    <intervention id="1-054-000" speaker_id="96790" name="Marek Józef Gróbarczyk" is_mep="True" mode="spoken">
      <p sl="pl">a nome del gruppo ECR. – Signor Presidente, una PCP basata principalmente sulla tutela dell'ambiente deve consentire che la gestione e lo sviluppo della pesca europea restino a un livello sostenibile. La pesca è un settore economico particolarmente importante ma non dimentichiamo che ha anche un valore culturale, trasmesso di generazione in generazione. Pertanto, tra gli obiettivi della PCP non deve mancare la tutela di questo valore .</p>
      <p sl="pl">Dal punto di vista economico, è essenziale mantenere un adeguato equilibrio. Per quanto riguarda il drastico aumento dei prezzi dei carburanti in Europa che ha contribuito al crollo del settore, la PCP deve prevedere un meccanismo che, in situazioni simili, protegga i pescatori da un aumento incontrollato dei prezzi. L'Unione europea non può consentire che un altro ramo dell'industria marittima europea venga trasferito in Estremo Oriente, come è accaduto per la cantieristica navale e il trasporto marittimo. Va notato che l'Islanda non vuole aderire all'Unione europea proprio perché ha espresso riserve sulla PCP.</p>
      <p sl="pl">In considerazione di quanto sopra, dobbiamo accelerare considerevolmente la riforma della PCP e operare in modo da proteggere l'ambiente e garantire la tutela dei pescatori. Ancora una volta, si pone la questione se introdurre la regionalizzazione dell'industria della pesca ed permettere ai singoli Stati di esercitare una maggiore influenza sulla PCP , sia pure in modo equilibrato. Occorre sottolineare ancora una volta che, a causa della crisi e dell’instabilità economica, la PCP non potrà più funzionare e abbandonerà i pescatori al loro destino.</p>
    </intervention>
    <intervention id="1-055-000" speaker_id="96699" name="Jean-Paul Besset" is_mep="True" mode="spoken">
      <p sl="fr">a nome del gruppo Verts/ALE. – Signor Presidente, devo dire che mi ritengo abbastanza soddisfatto della risposta del Commissario Damanaki in merito alle conseguenze dell’aumento del prezzo del petrolio per i pescatori.</p>
      <p sl="fr">Ci troviamo di fronte a una vera questione di coerenza politica all’interno dell'Unione europea e a una grave tendenza strutturale, ovvero l'aumento del prezzo del petrolio a causa della sua scarsità: sappiamo tutti che il problema persisterà. Per questo non possiamo fornire una soluzione circostanziale a breve termine, aumentando i sussidi in linea con le fluttuazioni del prezzo del petrolio. La questione è di logica politica. L'Unione europea deve essere coerente ai principi e agli obiettivi prefissatisi cioè come la priorità della lotta contro il riscaldamento globale e la riduzione delle emissioni di gas serra generate da combustibili fossili.</p>
      <p sl="fr">Non dobbiamo pertanto inviare il segnale opposto e condurre una politica contraddittoria. Garantire la sopravvivenza di un sistema energetico che non potrà essere mantenuto non aiuterà i pescatori che, inevitabilmente, si troveranno senza prospettive. Bisogna invece offrire loro la possibilità di ridistribuire le risorse della pesca e di riconsiderarne i fattori di produzione con strumenti di risparmio energetico. I sussidi devono essere incanalati in questa direzione e non in aiuti a breve termine determinati dalla fluttuazione del prezzo del petrolio.</p>
    </intervention>
    <intervention id="1-056-000" speaker_id="96774" name="Jarosław Leszek Wałęsa" is_mep="True" mode="spoken">
      <p sl="pl">Signor Presidente, ci troviamo oggi di fronte a un problema già affrontato nel 2008. Allora, il Parlamento europeo espresse la propria solidarietà ai pescatori e invitò la Commissione a elaborare proposte concrete con l'intento di alleviare la situazione nelle regioni che si basavano principalmente sulla pesca. Le statistiche dimostrano chiaramente che, a partire dal 2003, il costo della pesca dell'Unione europea è più che triplicato: l’improvvisa impennata del costo dei carburanti costringe i pescatori a investire il 40 per cento in più dei propri fondi in modo che il pesce fresco possa raggiungere i clienti il più rapidamente possibile.</p>
      <p sl="pl">Il fenomeno dell'improvviso aumento del costo del carburante sui mercati mondiali negli ultimi mesi costituisce senza dubbio la ragione più importante dell’improvviso peggioramento della situazione. L'aumento del prezzo del carburante comporta una riduzione dei profitti dei pescatori dato che i pescherecci sono azionati da motori diesel. È un circolo vizioso. Nel tentativo di compensare l'aumento dei prezzi del carburante, i pescatori cercano di incrementare il volume del pescato e si spingono verso altre zone di pesca, il che a sua volta significa che le imbarcazioni utilizzano più carburante. Per questo motivo è urgente che la Commissione europea adotti ulteriori misure e , come propone il mio gruppo, aumenti nel triennio l’attuale massimale degli aiuti de minimis da 30 000 a 60 000 euro per impresa. È una proposta sensata che, nella situazione attuale, aiuterebbe un settore colpito da difficoltà finanziarie e assicurerebbe lo sviluppo sociale ed economico.</p>
    </intervention>
    <intervention id="1-057-000" speaker_id="96986" name="Josefa Andrés Barea" is_mep="True" mode="spoken">
      <p sl="es">Signor Presidente, il fatto che si sia trovato il tempo per affrontare il problema in una seduta con un ordine del giorno già così denso, dimostra l'importanza che il Parlamento attribuisce all'aumento del prezzo del petrolio, che colpisce sensibilmente il settore della pesca.</p>
      <p sl="es">Dal 2007 il prezzo del barile è aumentato del 63 per cento: è vero che oggi è diminuito, ma non ritengo che la flessione sia tale da essere sostenibile.</p>
      <p sl="es">Noi del gruppo dell'Alleanza progressista di Socialisti e Democratici al Parlamento europeo siamo preoccupati per la crisi che ha colpito il settore e siamo convinti parte della soluzione stia in una risposta dell'Unione europea che tenga conto delle azioni già sollecitate dai membri e dai governi dei diversi Stati membri.</p>
      <p sl="es">Chiediamo quindi che la situazione sia affrontata con un meccanismo efficace e imparziale che consenta l’attuazione di misure di emergenza a livello europeo.</p>
      <p sl="es">Nel 2007 sono state adottate misure di aiuti de minimis : Commissario Damanaki, non le chiediamo solo questi aiuti, ma anche rendere più accessibile e flessibile il FEP dato che, come lei ha riconosciuto, alcuni Stati membri non sono in grado di contribuire finanziariamente e risolvere il problema.</p>
      <p sl="es">Ci auguriamo che la Commissione possa individuare nuove soluzioni e proposte concrete, in modo da poter utilizzare il FEP per aiutare i settori più colpiti della pesca, ovvero i piccoli pescatori artigianali costieri e quelli che operano da porti remoti.</p>
      <p sl="es">Signora Commissario, desidero chiederle di considerare la possibilità, come da lei proposto, di introdurre nella PCP nuove misure che limitino l’eccessiva dipendenza della pesca dal carburante. Vorrei anche chiedere il suo contributo per migliorare, laddove necessario, le vendite. La situazione deve essere analizzata non solo dal punto di vista della sostenibilità, di cui lei ha parlato, e degli aspetti ambientali e sociali, ma anche da un altro aspetto importante: il lato umano, perché i pescatori stanno soffrendo enormemente.</p>
      <p sl="es">Crediamo che questa sia una misura di emergenza e che misure di flessibilità a breve termine potrebbero concedere un attimo di respiro a un settore duramente colpito.</p>
    </intervention>
    <intervention id="1-058-000" speaker_id="96922" name="Izaskun Bilbao Barandica" is_mep="True" mode="spoken">
      <p sl="es">Signor Presidente, urgono misure concrete per ridurre l'impatto dell'aumento del prezzo del carburante sul settore della pesca.</p>
      <p sl="es">Il settore opera con risorse sempre più scarse, ottiene prezzi sempre più bassi e si trova ad affrontare una forte concorrenza dei paesi terzi, concorrenza che certamente distorce il mercato. Sono quindi favorevole a tutte le misure necessarie che non comportino alcun aggravio per bilanci europei.</p>
      <p sl="es">Data la dipendenza del settore dai combustibili fossili e in vista della nuova riforma, dobbiamo impegnarci a favore di una politica di innovazione, compiuti che coniughi le azioni intraprese finora, in modo da rendere le flotte di pescherecci più efficienti dal punto di vista energetico. Sostenere la ricerca in questo settore, infatti, significa anche favorire la redditività e offrire ai settori legati al mercato dell'energia, come la cantieristica, un futuro e un’opportunità per reinventarsi.</p>
    </intervention>
    <intervention id="1-059-000" speaker_id="39714" name="Rareş-Lucian Niculescu" is_mep="True" mode="spoken">
      <p sl="ro">Signor Presidente, dobbiamo renderci conto che il prezzo elevato del greggio rimarrà tale, non torneremo ai giorni dei 30-40 dollari al barile. L'era del petrolio a buon mercato è finita. Nel 2011, il prezzo medio minimo è ancora attorno a 80-100 dollari. In queste condizioni, l'impatto negativo sull'economia è destinato a continuare. Occorre attuare nuove misure nel settore della pesca, tenendo conto in particolare del fatto che i pescatori europei si trovano ad affrontare una forte concorrenza mondiale.</p>
      <p sl="ro">In molte regioni la pesca è l'unica attività economica produttiva ed è importante in termini di conservazione dei posti di lavoro. Come ho già detto, dobbiamo aspettarci che il prezzo del petrolio rimanga elevato e questo clima economico colpisce soprattutto i piccoli pescatori artigianali. In questo contesto, si pone una domanda cruciale: quale futuro hanno la PCP e il FEP? Se il fondo non viene ampiamente utilizzato, significa che deve essere rivisto e riformato.</p>
    </intervention>
    <intervention id="1-060-000" speaker_id="97009" name="Kriton Arsenis" is_mep="True" mode="spoken">
      <p sl="el">Signor Presidente, signora Commissario, onorevoli colleghi, la pesca scomparirà a meno che non arrestiamo il crollo del settore, dei nostri stock ittici. Non ignoriamo quanto sta accadendo ai nostri pescatori, quelli artigianali e costieri stanno davvero soffrendo molto in questo momento.</p>
      <p sl="el">Stiamo discutendo l'estensione di una misura a cui, in pratica, hanno raramente accesso. A causa della crisi economica, la maggioranza dei paesi mediterranei non potrà ricorrere agli aiuti de minimis . Questo è un dato di fatto. D'altra parte, dobbiamo capire come utilizzare il FEP per sostenere e assistere i paesi colpiti dalla grave crisi economica a superare questi problemi, in modo che possano aiutare i pescatori.</p>
      <p sl="el">Sono favorevole ad estendere gli aiuti de minimis a determinate condizioni: dobbiamo concentrarci sui pescatori e la pesca artigianale, sulla quella costiera, su coloro che applicano corrette pratiche di pesca sostenibili e, infine, garantire che i finanziamenti non portino all’aumento dello sforzo di pesca, evitando che queste misure abbiamo un impatto negativo sugli aspetti ambientali e sociali della pesca europea. Dobbiamo anche promuovere una maggiore efficienza nella pesca europea.</p>
      <p sl="el">Concordo con lei, signora Commissario: dobbiamo stabilire come ottimizzare il FEP e, in particolare, come aiutare quei paesi senza mezzi finanziari a contribuire più attivamente al fondo.</p>
    </intervention>
    <intervention id="1-061-000" speaker_id="38605" name="Iliana Malinova Iotova" is_mep="True" mode="spoken">
      <p sl="bg">Signor Presidente, nella nuova PCP abbiamo individuato una serie di condizioni e richieste per garantire una pesca sostenibile e responsabile. Allo stesso tempo, i pescatori si trovano in balia dei capricci del tempo e della concorrenza sleale. Negli ultimi anni hanno dovuto affrontare anche un altro enorme problema: il prezzo del petrolio è in costante aumento. Tutti questi fattori hanno reso quasi impossibile perseguire questa forma di occupazione.</p>
      <p sl="bg">Il criterio de minimis è destinato ad essere applicato fino al 2013. è il momento di riconsiderarlo, se intendiamo davvero offrire delle prospettive future al settore. Il prezzo del carburante è triplicato, il che naturalmente ha sollevato la questione se la legislazione dell'Unione europea sia adeguata, adatta alla realtà economica e conforme alle esigenze dei pescatori europei. A tale proposito, attendo che la Commissione riveda l'attuale massimale applicabile di 30 000 euro e ne aumenti l’importo in modo significativo.</p>
      <p sl="bg">È in gioco anche un'altra questione. La Commissione deve abbandonare le sole funzioni di controllo relative alla concessione di aiuti di Stato e incoraggiare attivamente gli Stati membri ad impiegarli. Perché è importante? Alcuni paesi dell'Unione europea preferiscono non parlare di queste agevolazioni perché comportano un onere aggiuntivo per il bilancio interno. D'altra parte, quando esercitano una certa pressione sul settore della pesca si servono di Bruxelles per giustificarsi. Basta una rapida analisi a indicarci che i pescatori della Bulgaria non sanno nemmeno dell’esistenza di un’agevolazione o di una regolamentazione simile. Le organizzazioni del settore hanno avanzato una serie di richieste di aiuti di Stato a sostegno della pesca, ma sono completamente all'oscuro del regolamento de minimis . Gli Stati si preoccupano della concessione delle agevolazioni ora che deve essere attenuato il contraccolpo dell’aumento del prezzo del carburante: ciò solleva la questione non solo dei prezzi elevati, ma anche della sopravvivenza dell’intero settore.</p>
      <p sl="bg">Va considerato anche il problema delle procedure onerose connesse all'utilizzo dei fondi europei, compreso il regolamento de minimis .</p>
      <p sl="bg">Ecco perché desidero aggiungere la mia interrogazione a quelle degli onorevoli colleghi e ringraziare l'onorevole Cadec per l'avvio del dibattito odierno: in che modo la Commissione europea incoraggia gli Stati membri a utilizzare le agevolazioni del regolamento de minimis ? Quali misure intende adottare la Commissione per giungere a un equilibrio tra il controllo sull'impiego dei fondi e la loro accessibilità per i pescatori europei?</p>
    </intervention>
    <intervention id="1-062-000" speaker_id="28295" name="Antolín Sánchez Presedo" is_mep="True" mode="spoken">
      <p sl="es">Signor Presidente, signora Commissario, onorevoli colleghi, l’aumento del prezzo del petrolio è una tendenza strutturale che deriva dai limiti della produzione in opposizione alla crescita della domanda globale. Negli ultimi anni la volatilità del prezzo del petrolio ha colpito duramente, rendendo difficile un adeguamento graduale. Serve quindi una risposta che ponga un freno agli aumenti spesso improvvisi dei costi nell’ambito della pesca e al deterioramento della già complessa situazione.</p>
      <p sl="es">Si è ritenuto che il regolamento adottato nel 2007 e che introduceva gli aiuti de minimis non avrebbe inciso sugli scambi e che non avrebbe distorto la concorrenza. è necessario ora valutare questi aspetti e procedere verso una soluzione più ambiziosa che tenga presenti, come parti del processo di riforma della PCP, la direttiva quadro sulla strategia per l'ambiente marino e la strategia Europa 2020.</p>
      <p sl="es">Ritengo che una risposta coerente possa aumentare la capacità di adeguamento strutturale del settore e, allo stesso tempo, aiutare i più vulnerabili, in particolare i piccoli e medi produttori. Mi sembra positivo alleviare la situazione del settore a breve termine con misure di mobilitazione come quelle proposte dal Commissario e favorire la mobilitazione del FEP, da integrare con altre misure e con interventi a lungo termine che creino maggiore stabilità.</p>
    </intervention>
    <intervention id="1-063-000" speaker_id="96953" name="Estelle Grelier" is_mep="True" mode="spoken">
      <p sl="fr">Signor Presidente, onorevoli colleghi, come sappiamo i pescatori dell'Unione europea affrontano tre problemi principali: primo, il sistema delle quote, assai complesso e poco popolare, che li ha costretti ad adottare pratiche molto restrittive. Secondo, la mancanza di opportunità di formazione e la sentita perdita di prestigio della professione, che causano notevoli problemi di reclutamento. Terzo, e questa è la questione che stiamo discutendo oggi, l'aumento del prezzo del petrolio, che complica ancora di più le condizioni operative in questo settore colpito dalla crisi.</p>
      <p sl="fr">Tra il 2008 e il 2010, per esempio, malgrado il fatturato sia rimasto invariato, i pescatori francesi hanno registrato una perdita tra i 100 e i 200 euro nel reddito settimanale a causa delle fluttuazioni del prezzo del petrolio.</p>
      <p sl="fr">In qualità di rappresentante di una città portuale, sostengo la richiesta dei miei colleghi perché la Commissione autorizzi l’aumento del massimale degli aiuti de minimis , misura che ridurrebbe la pressione sui pescatori, consentendo loro di vivere decentemente del proprio lavoro. Contrariamente a quanto è stato affermato, l’aumento non inciderebbe sulla ricostituzione degli stock.</p>
      <p sl="fr">La futura riforma della PCP dovrà ottenere il sostegno dei pescatori. Sarebbe già un buon inizio, signora Commissario, dimostrare oggi, specie in occasione della Festa dell'Europa, che l'Unione europea è attenta alle loro esigenze.</p>
    </intervention>
    <intervention id="1-064-000" speaker_id="96706" name="João Ferreira" is_mep="True" mode="spoken">
      <p sl="pt">autore. – Signor Presidente, signora Commissario, l’impennata del prezzo del petrolio ha esacerbato la crisi cui versa il settore della pesca; non ultimo, la vitalità economica è peggiorata e i redditi, già scarsi, di quanti operano nel settore sono diminuiti ulteriormente. L’attuale dinamica delle vendite non consente che le fluttuazioni del costo dei fattori produttivi, carburante compreso, incidano sui prezzi del pesce e a questo contribuisce, tra l'altro, l’attuale politica di importazione. Per diversi anni i prezzi medi di prima vendita sono rimasti stazionari o sono diminuiti, senza che ciò portasse a una riduzione dei prezzi per i consumatori finali.</p>
      <p sl="pt">L'attuale organizzazione comune dei mercati per i prodotti della pesca non ha contribuito a migliorare in modo significativo i prezzi di prima vendita, né a distribuire il valore aggiunto sull’intera catena del valore del settore. Negli ultimi anni la situazione economica di un gran numero di imprese è andata deteriorando, portando molte di loro alla chiusura, con il rischio reale che spariscano migliaia di imprese di pesca e che si perdano migliaia di posti di lavoro a causa del rialzo dei prezzi dei carburanti. La pesca artigianale e quella costiera sono particolarmente vulnerabili: in alcuni Stati membri, come il Portogallo, rappresentano oltre il 90 per cento della flotta. In queste circostanze, l'attuale atteggiamento inerte della Commissione e il suo rifiuto di adottare le misure necessarie – atteggiamento confermato oggi dal Commissario – è assolutamente vergognoso.</p>
      <p sl="pt">La Commissione crede che la soluzione ai problemi del settore della pesca sia una: tagliare indiscriminatamente il numero delle imbarcazioni, il che equivale a curare la malattia uccidendo il paziente. è importante sottolineare che, in passato, tagliare in questo modo senza tener conto delle particolarità delle flotte, dello stato dei singoli stock ittici e delle necessità di consumo di ciascun paese, non ha risolto nessuno dei problemi che il settore si trova ad affrontare. Ha semplicemente causato la concentrazione a livello europeo delle proprietà e delle attività nel settore.</p>
      <p sl="pt">Occorre quindi adottare misure di emergenza che forniscano una risposta immediata e adeguata ai bisogni socio-economici del settore, come la creazione di un fondo di garanzia, finanziato a livello dell'UE, che assicuri la stabilità del prezzo del petrolio e l'utilizzo di tutti gli strumenti finanziari e dei margini di bilancio dell'Unione per finanziare misure straordinarie di sostegno per la pesca. Tenendo conto nondimeno della tendenza strutturale degli aumenti del prezzo del petrolio e, d'altro canto, delle esigenze di sostenibilità ambientale, servono anche misure volte a garantire la redditività a medio e a lungo termine del settore.</p>
      <p sl="pt">Occorrono meccanismi che migliorino i prezzi di prima vendita e promuovano un’equa e adeguata distribuzione del valore aggiunto sull’intera catena del valore del settore. Il FEP deve sostenere efficacemente e in modo sostanziale il rinnovo e l'ammodernamento delle flotte pescherecce, non ultimo rendendo più selettivi i diversi tipi di pesca e sostituendo i motori per ragioni di sicurezza, di tutela ambientale e di efficienza dei carburanti.</p>
      <p sl="pt">Oltre alle eventuali misure fiscali che possono adottare gli Stati membri, occorrono soluzioni a livello dell’Unione europea per non esacerbare le disuguaglianze che già oggi esistono tra gli Stati membri e aumentano a causa della grave crisi sociale ed economica che colpisce con particolarmente durezza le economie più vulnerabili.</p>
    </intervention>
    <intervention id="1-065-000" speaker_id="96936" name="Gabriel Mato Adrover" is_mep="True" mode="spoken">
      <p sl="es">Signor Presidente, l’aspetto migliore del porre una domanda è che si ottiene una risposta, anche se, in questo caso, potrebbe essere per certi versi deludente.</p>
      <p sl="es">Il settore della pesca è palesemente in crisi: i redditi dei pescatori diminuiscono di giorno in giorno, rendendo spesso difficile continuare a lavorare. Non stiamo parlando di sussidi mascherati o di pratiche non sostenibili: stiamo parlando di problemi che richiedono il nostro pieno sostegno. Lo ripetiamo continuamente e non si può rimproverare l’onorevole Cadec per aver ribadito una giusta richiesta: è stato coerente.</p>
      <p sl="es">Nessuno ha suggerito di aumentare lo sforzo di pesca. Non capiamo perché debbano essere respinte misure di immediata rilevanza in situazioni eccezionali. Stiamo solo suggerendo che la Commissione non volti le spalle a un settore che ha urgente bisogno di sostegno, come l’incremento degli aiuti de minimis .</p>
    </intervention>
    <intervention id="1-066-000" speaker_id="96976" name="Luís Paulo Alves" is_mep="True" mode="spoken">
      <p sl="pt">Desidero unire la mia voce a quella di quanti hanno espresso in questa sede preoccupazioni sul basso reddito dei pescatori, aggravato, specie negli ultimi mesi, dal record storico dei prezzi dei carburanti.</p>
      <p sl="pt">Come giustamente detto, i costi dei carburanti hanno un impatto molto grave sulla sopravvivenza delle nostre flotte pescherecce di piccole e medie dimensioni, danneggiando gravemente in particolare i redditi, già ridotti, della pesca. La spirale dei prezzi dei carburanti sta avendo effetti profondamente negativi su di noi: riduzione del numero dei viaggi, redditi dei pescatori a livello di indigenza e aggravati da bassi prezzi di prima vendita, aumento delle importazioni in Europa di crostacei e frutti di mare provenienti da paesi terzi. Inoltre le persone smetteranno di operare nel settore a causa delle conseguenti difficoltà finanziarie con un’ulteriore perdita di posti di lavoro.</p>
      <p sl="pt">Per evitare che questa crisi peggiori dobbiamo quindi intervenire in merito ai problemi del settore della pesca con un'azione rapida e di vasta portata. La Commissione deve pertanto rispondere positivamente, con misure a breve e a lungo termine in modo da affrontare le avverse condizioni affrontate dal settore e le gravi perdite di reddito subite dai nostri pescatori.</p>
    </intervention>
    <intervention id="1-067-000" speaker_id="28409" name="Raül Romeva i Rueda" is_mep="True" mode="spoken">
      <p sl="en">Signor Presidente, siamo chiari: dobbiamo ristrutturare urgentemente le flotte europee, abbandonando pescherecci e motori ad elevato consumo di energia, distruttivi per l'ambiente, e adottando pratiche più proficue che richiedano meno energia e siano più sostenibili a lungo termine dal punto di vista ambientale, sociale ed economico.</p>
      <p sl="en">Per questo motivo ritengo che la concessione di ulteriori fondi pubblici per il settore della pesca in risposta ad un aumento dei prezzi dei carburanti invierebbe un segnale sbagliato in vista della riforma della PCP e incentiverebbe gli armatori a utilizzare motori più potenti e che consumano più carburante. Per tali ragioni ritengo che si tratterebbe di un enorme errore.</p>
      <p sl="en">Abbiamo già stato spiegato che non ci sono problemi congiunturali o strutturali e che i dati attuali – dobbiamo essere chiari anche su questo punto – indicano che il 70 per cento degli stock ittici europei sono sovrasfruttati: qualsiasi provvedimento per ridurre la pesca eccessiva sarebbe quindi positivo. Qualsiasi misura che abbia l'effetto opposto sarebbe un errore.</p>
    </intervention>
    <intervention id="1-068-000" speaker_id="28215" name="Jacky Hénin" is_mep="True" mode="spoken">
      <p sl="fr">Signor Presidente, due dei miei onorevoli colleghi hanno affrontato il problema della sostenibilità e la necessità di sovvenzionare alcune professioni perché non riescono a guadagnare abbastanza per sopravvivere. Ma ciò che dobbiamo fare è l'esatto contrario. I pescatori chiedono solo una cosa: essere in grado di guadagnarsi da vivere e poter svolgere il proprio lavoro. Pertanto, se il petrolio è un problema periodico, si ripresenterà in futuro. Dobbiamo investire nella ricerca di motori più economici che consumino meno petrolio.</p>
      <p sl="fr">La riforma che stiamo esaminando, però, distrugge tutti i pescatori artigianali che consumano meno petrolio, e porta ad arricchirsi chi è già ricco. Ciò è talmente vero che, riforma dopo riforma, assistiamo ad un calo costante del prezzo del pesce anche se nelle pescherie non è mai stato così elevato: alcuni tipi di pesce sono di fatto fuori dalla portata dei consumatori .</p>
      <p sl="fr">L’aspetto importante è riformare il regime delle quote, ma anche riformare ed esaminare le pratiche all'interno della professione in base alle quali i piccoli operatori soffrono infinitamente mentre quelli di grandi dimensioni si stanno arricchendo!</p>
    </intervention>
    <intervention id="1-069-000" speaker_id="96749" name="Andrew Henry William Brons" is_mep="True" mode="spoken">
      <p sl="en">Signor Presidente, l'aumento dei prezzi dei carburanti ha creato un altro problema ai pescatori, ma non è di certo il primo. Per la flotta peschereccia britannica, il problema principale è l'adesione all'UE.</p>
      <p sl="en">Il Regno Unito fornisce all'UE il 70 per cento della propria pesca, ma gli è consentito solo il 13 per cento delle sue quote. Non sarebbe giusto che il Regno Unito ricevesse una quota più proporzionale? In particolare, il quantitativo di merluzzo pescato in Gran Bretagna è sceso da 300 000 tonnellate (prima di entrare in quella che allora era la Comunità economica europea) alle sole 7 000 tonnellate di oggi. I pescatori britannici ulteriori devono far fronte anche alla riduzione del numero di giorni in mare e si vedono lentamente costretti ad abbandonare l’attività.</p>
      <p sl="en">A lungo termine, i pescatori britannici chiedono il recesso dall'Unione europea; nel breve periodo, si attendono un trattamento equo nel quadro della PCP. In qualità di rappresentanti del paese ospitante, deve essere concesso loro l’aumento del numero di giorni in mare. Abbiamo sentito parlare di pesca non sostenibile, ma le acque britanniche non sono sfruttate eccessivamente dalle flotte inglesi: il problema è che le acque britanniche sono state spalancate a tutti.</p>
    </intervention>
    <intervention id="1-070-000" speaker_id="photo_generic" name="Maria Damanaki" is_mep="True" mode="spoken">
      <p sl="en">membro della Commissione. – Signor Presidente, rispondendo ai membri del Parlamento posso dire di comprendere tutte le vostre preoccupazioni. Condivido quelle per il basso reddito dei nostri pescatori, soprattutto dei proprietari di piccole imbarcazioni nelle regioni costiere. Ma questo problema è causato dall'aumento dei prezzi dei carburanti? Ne siete sicuri? Abbiamo discusso la questione molte volte, convenendo che esisteva anche prima che i prezzi aumentassero.</p>
      <p sl="en">Naturalmente posso capire che l’incremento del prezzo del petrolio potrebbe peggiorare il problema, ma la causa principale è sempre stata la pesca eccessiva, oltre i limiti stabiliti, che danneggia gli stock ittici. Abbiamo già affrontato il problema, a cui dobbiamo trovare soluzione attraverso la riforma della PCP.</p>
      <p sl="en">Certo, ora stiamo discutendo del prezzo del petrolio, aspetto problematico per il quale dobbiamo discutere affrontare individuare delle soluzioni. L'unico modo per affrontarlo in maniera permanente è quello di migliorare la resistenza del settore all'aumento dei prezzi dei carburanti. È l’unica soluzione, perché non possiamo petrolio sapere con certezza come evolverà il prezzo del petrolio. Lasciate che vi faccia un esempio di cosa si potrebbe fare: in Belgio, dopo l'ultima crisi, hanno migliorato i motori della flotta riducendo ora del 20 per cento la spesa per il carburante. Quindi questa è la strada da intraprendere ed è quanto stiamo cercando di fare.</p>
      <p sl="en">In riferimento alle vostre proposte, la Commissione ha suggerito di aumentare il massimale de minimis . Analizziamo il problema. In cosa consiste questa il massimale? Rappresenta il tetto degli aiuti che gli Stati membri possono fornire al settore. Se la Commissione ora l’aumentasse, significherebbe che potrebbero erogarli solo gli Stati membri con un bilancio in ordine. Si creerebbero condizioni di disparità nella pesca, favorendo i paesi più ricchi. Consentitemi di essere chiara in modo da delineare bene la situazione.</p>
      <p sl="en">Inoltre, se il massimale aumentasse ne trarrebbero qualche beneficio solo i natanti più grandi. Sono sorpresa che alcuni membri del Parlamento – non mi sarei aspettata di doverlo dire – mi chiedano di aumentare il massimale. Gli Stati membri possono erogare i propri aiuti di Stato e quelli più ricchi possono farlo già ora.</p>
      <p sl="en">Per quanto riguarda i fondi, permettetemi di spiegare. Gli Stati membri utilizzano solo il 20 per cento dei nostri finanziamenti. Alcuni membri del Parlamento mi dicono che il nostro finanziamento rappresenta un problema perché non lo possono sfruttare in base alle esigenze : ma c’è flessibilità e gli Stati membri possono ridistribuire il proprio finanziamento. Può farlo ogni Stato membro. Soltanto l'Italia ci ha chiesto una ridistribuzione e l'abbiamo approvata. Perché allora non cercate di convincere gli Stati membri – i governi dei vostri paesi – ad utilizzare i fondi in modo corretto? Se vogliamo veramente essere di aiuto e se c'è un problema con l'assorbimento dei fondi, sono qui per renderlo più semplice a tutti, ma fino ad ora non è stato compiuto alcuno sforzo del genere.</p>
      <p sl="en">Per rispondere alle domande in maniera molto diretta: sì, il finanziamento c'è, sì, gli Stati membri possono utilizzarlo e, sì, gli Stati membri possono attingere alle proprie risorse per il massimale de minimis . Quindi, se cambiassi la situazione, l'unico risultato che otterrei sarebbe quello di falsare la corretta concorrenza tra gli Stati membri e tra piccoli e grandi natanti. È importante comprendere questo punto. Naturalmente c'è un problema generale e, in riferimento alla nostra riforma, possiamo discutere su cosa fare per aiutare in particolar modo la nostra pesca artigianale. Possiamo anche discutere qualsiasi altra proposta, ma quella di aumentare il massimale de minimis non è attuabile.</p>
    </intervention>
    <intervention id="1-071-000" speaker_id="photo_generic" is_mep="True" mode="spoken" role="Presidente">
      <p sl="unknown">La discussione è chiusa</p>
      <p sl="unknown">La votazione si svolgerà giovedì 12 maggio 2011 alle 12.00.</p>
    </intervention>
    <intervention id="1-072-500" speaker_id="96899" name="José Manuel Fernandes" is_mep="True" mode="written">
      <p sl="pt">I pescatori europei e specialmente quelli che vivono negli Stati membri con le maggiori difficoltà finanziarie, come il Portogallo, affrontano una difficile situazione economica aggravata dal rialzo dei prezzi dei carburanti. Per fronteggiarla, la Commissione deve adottare misure di emergenza in aiuto dei pescatori. A tal fine, la Commissione deve permettere agli Stati membri di aumentare temporaneamente, per tre anni, da 30 000 a 60 000 euro i sussidi per i pescatori. Oltre a ciò, il FEP deve concedere sovvenzioni ai pescatori specie per rendere più selettive le tecniche di pesca e sostituire i motori per ragioni di sicurezza, di protezione ambientale e/o di rendimento del carburante. Tali misure devono prestare particolare attenzione alla pesca artigianale e a quella costiera. Infine, è fondamentale disporre di meccanismi di regolazione per migliorare i prezzi di prima vendita e promuovere un’equa e adeguata distribuzione del valore aggiunto sull’intera catena del valore del settore, in modo da riconoscere ai produttori i costi sostenuti.</p>
    </intervention>
    <intervention id="1-072-750" speaker_id="28117" name="Jim Higgins" is_mep="True" mode="written">
      <p sl="en">Gli attuali prezzi elevati del petrolio hanno avuto un grave impatto sui costi operativi dei pescatori, costringendone alcuni perfino ad abbandonare la professione. In seguito all'adozione di una mozione questa settimana, accolgo con favore l’invito rivolto dal Parlamento alla Commissione a introdurre misure di emergenza tra cui l’aumento, per un periodo transitorio di tre anni, del massimale attuale degli aiuti di Stato da 30 000 a 60 000 euro per impresa.</p>
    </intervention>
  </section>
  <section id="creitem18" title="18. Politica in materia di spettro radio (discussione)">
    <intervention id="1-074-000" speaker_id="photo_generic" is_mep="True" mode="spoken" role="Presidente">
      <p sl="unknown">L'ordine del giorno reca la relazione di Gunnar Hökmark, a nome della commissione per l'industria, la ricerca e l'energia, sulla politica in materia di spettro radio (COM(2010)0471 - C7-0270/2010 - 2010/0252(COD)) (A7-0151/2011).</p>
    </intervention>
    <intervention id="1-075-000" speaker_id="28124" name="Gunnar Hökmark" is_mep="True" mode="spoken" role="relatore">
      <p sl="en">Signor Presidente, l’obiettivo della relazione in esame è far sì che l’Europa sia prima al mondo, pertanto la discussione di questa sera è particolarmente opportuna. Nel 1950, quando Schuman ne propose la fondazione, l’Unione era incentrata sul carbone e sull’acciaio; oggi sono le tecnologie dell’informazione e la conoscenza le chiavi per il futuro dell’Europa.</p>
      <p sl="en">Mi compiaccio di affermare che la relazione presentata oggi in quest’Aula è il risultato di un’ottima collaborazione con i relatori ombra, gli onorevoli Trautmann, Rohde, Chichester e Lamberts che hanno sostenuto la proposta. Sono molto riconoscente per questo, poiché oggi possiamo discutere una proposta che consentirà all’Europa di tornare ad essere leader per la telefonia mobile, Internet mobile e le moderne tecnologie dell’informazione.</p>
      <p sl="en">Per quanto mi riguarda, la discussione sulle diverse proposte contenute nella relazione implica la decisione se l’Europa debba essere la prima o la terza. Secondo me, la scelta è facile. Talvolta, quando parliamo delle maggiori economie mondiali, pensiamo tutti agli Stati Uniti e alla Cina, dimenticando che la maggiore economia del mondo è l’Unione europea, pur non avendo i mercati più grandi. Dipende da noi oggi decidere se adottare le misure che possono fare la differenza.</p>
      <p sl="en">Se intendiamo farlo, per assicurarci di essere in testa in un settore dopo l’altro delle telecomunicazioni e dello sviluppo della banda larga, l’Europa deve avere la migliore capacità di banda e la più alta velocità, poiché, in tal modo, saremo la culla dello sviluppo di tutti quei nuovi servizi che saranno fondamentali per l’economia moderna e per la nostra competitività. L’Europa deve diventare la culla delle prossime generazioni di Google, Yahoo e Apple e di tutte le altre imprese che sono espressione di competitività e innovazione. Abbiamo la possibilità di diventarlo, ma potrebbero prevalere altre economie come l’America, la Cina o l’India, quindi spetta a noi decidere.</p>
      <p sl="en">Nella relazione in esame ho proposto di attenerci alla data del 2013 per quanto riguarda la banda 800 MHz. Inoltre, ho suggerito di essere più ambiziosi stabilendo che l’Unione europea liberi 1 200 MHz nelle bande 1,5 e 2,3 GHz, che avvii anche la discussione sulla banda 700 MHz – perché, se non lo facessimo ora, non avremmo possibilità di scelta in futuro – e che utilizzi la banda 5 GHz per il normale uso senza licenza per tutte le comunicazioni mobili Internet di breve distanza.</p>
      <p sl="en">Ed ecco la proposta. Vorrei più sostegno possibile dal Parlamento così che potremo discuterne con gli Stati membri e vedere se tutti intendono diventare i primi o se si accontentano di rimanere al terzo posto. Credo si tratti di una decisione facile e aspetto con impazienza la discussione e la votazione di mercoledì.</p>
    </intervention>
    <intervention id="1-076-000" speaker_id="photo_generic" name="Neelie Kroes" is_mep="True" mode="spoken">
      <p sl="en">Vicepresidente della Commissione. – Signor Presidente, la relazione è chiaramente un campanello d’allarme e ritengo che sia proprio questo il tipo di linguaggio di cui ha bisogno l’Europa. Desidero ringraziare in particolare l’onorevole Hökmark per l’intenso lavoro svolto sul primo programma relativo alla politica in materia di spettro radio.</p>
      <p sl="en">Il tema è l’informazione e la tecnologia e si tratta di decidere quale posizione debba prendere l’Europa: tra l’estremo oriente e il più remoto occidente ci sono alcuni giocatori importanti in questa partita, ma l’Europa ha davvero la possibilità di vincere.</p>
      <p sl="en">Il programma è fondamentale per un’Europa digitale, per l’economia europea e per la nostra società in generale. Dalla relazione in esame risulta in modo abbastanza chiaro che il Parlamento condivide l’opinione della Commissione sull’importanza di una politica in materia di spettro radio organizzata ed efficiente per raggiungere gli obiettivi della banda larga.</p>
      <p sl="en">È veramente essenziale mantenere e migliorare la posizione economica e competitiva dell’Europa e massimizzare il suo impatto sociale e culturale attivando servizi innovativi a favore dei cittadini. Aggiungo che il termine impatto “culturale” è molto importante. Parlando di Internet, si tratta di uno degli strumenti principali per fornire ai membri della comunità europea maggiori opportunità per ottenere informazioni e idee di prima mano dell’impatto culturale.</p>
      <p sl="en">È stato detto giustamente che è tempo di decidere. Non è più una questione di belle parole, ma è il momento della verità e dobbiamo assumerci le nostre responsabilità. Non si può arrivare a essere i primi, ossia ad avere il ruolo di leader, se non si prendono le decisioni necessarie.</p>
      <p sl="en">In merito agli aspetti legati alla cultura, desidero evidenziare innanzitutto l’elemento culturale perché so che ha una suscitato molta preoccupazione rilevante tra i membri del Parlamento.</p>
      <p sl="en">In ogni caso, ci sono molte sinergie con l’uso dello spettro radio per la distribuzione di contenuti e di cultura, in particolare per i contenuti dei mezzi audiovisivi e la banda larga senza fili. La televisione digitale e la banda larga senza fili possono svilupparsi parallelamente; non dobbiamo dimenticare che anche l’accesso a Internet a banda larga offre un validissimo contributo culturale e sociale. Inoltre, l’accesso senza fili è fondamentale per le zone che attualmente ne sono prive.</p>
      <p sl="en">La proposta non si limita a preservare bensì mira a potenziare quei preziosi servizi culturali ed economici che producono contenuti multimediali e alimentano le future autostrade informatiche con offerte culturali interessanti. Ovviamente, restano da risolvere difficoltà quali le interferenze via etere o via cavo per la televisione e su questo non ci sono dubbi.</p>
      <p sl="en">Sappiamo tutti che la radiodiffusione non ha confini. Le politiche dell’Unione europea avranno bisogno di un sostegno adeguato nei negoziati internazionali; anche gli Stati membri potranno aver bisogno di assistenza nei negoziati con paesi confinanti non appartenenti all’Unione europea. Proprio nella preparazione della discussione, ho già preso, ovviamente, contatto con ministri degli Stati membri che si trovano spesso ad affrontare le problematiche con paesi confinanti.</p>
      <p sl="en">Rispetto al contenuto della relazione, la Commissione può sostenere quasi tutte le posizioni prese dal Parlamento, talvolta con piccole modifiche. La Commissione accoglie con particolare favore e condivide l’impostazione adottata nella relazione in merito ad alcune questioni. In primo luogo, l’importanza dello spettro per l’agenda digitale al fine garantire a tutti i cittadini l’accesso a banda larga. Siamo, senza alcun dubbio, totalmente dalla vostra parte.</p>
      <p sl="en">Il secondo punto: riesaminare costantemente le possibilità di avere uno spettro più ampio per soddisfare la domanda crescente dei consumatori di banda larga senza fili . Siamo assolutamente dalla vostra parte e, anche se la vostra velocità è forse un po’ superiore, posso assicurarvi che ci rendiamo conto di come questo debba essere il prossimo passo.</p>
      <p sl="en">Terzo: confermare il 2013 come data per liberare la banda 800 MHz del dividendo digitale, pur riconoscendo la necessità di concedere deroghe fino al 2015. Pertanto, l’obiettivo è il 2013 , ma con possibilità di deroghe fino al 2015 per motivi tecnici particolari e con ulteriori deroghe determinate da problemi di coordinamento con paesi terzi, alle quali ho fatto riferimento in precedenza.</p>
      <p sl="en">Quarto: la copertura di altre importanti settori della politica dell’Unione oltre alle comunicazioni elettroniche;mi riferisco all’ambiente, ai trasporti o alla ricerca e alla necessità di mettere a disposizione una spettro molto ampio.</p>
      <p sl="en">Quinto: l’importanza di un inventario efficiente dell’uso dello spettro, aspetto fondamentale nella creazione di un programma politico efficace e lungimirante.</p>
      <p sl="en">Sesto: la necessità di coordinare le attività di promozione delle politiche europee a livello internazionale e di sostenere gli Stati membri nei negoziati con i paesi terzi.</p>
      <p sl="en">Ci sono altre importanti questioni in merito alle quali la relazione sostiene o rafforza le proposte della Commissione e ciò è incoraggiante. Su alcuni emendamenti, tuttavia, la Commissione deve adottare un approccio più sfumato. Per quanto riguarda la riorganizzazione, nel presentare principi e obiettivi non si dovrebbe ridurre la visibilità del principio di uso efficiente dello spettro, che andrebbe applicato a tutti i settori nella misura più estesa possibile. Un’altra questione richiede maggiore flessibilità: pur comprendendo la sopravvenuta necessità di garantire uno spettro sufficiente per i servizi audiovisivi, non si dovrebbero selezionare specifiche modalità di diffusione.</p>
      <p sl="en">Un’altra piccola differenza tra le opinioni della Commissione e quelle espresse nella relazione riguarda la concorrenza. Assegnare una parte dello spettro ai nuovi entranti può essere uno strumento adeguato in alcuni casi, ma dobbiamo evitate procedure inutili in modo da avvicinarci gli uni agli altri. Un’altra questione che, in realtà, è soltanto un dettaglio: benché la compensazione dei costi di migrazione da parte degli Stati membri sia una questione molto importante – e su questo non c’è dubbio – deve, però, essere conforme alla normativa sugli aiuti di Stato. Credo che i nostri punti di vista coincidano, ma era necessario ricordarlo.</p>
      <p sl="en">Per la Commissione è piuttosto difficile accettare solo due proposte. La prima: per lo spettro già armonizzato dal punto di vista tecnico, l’obbligo di autorizzarne l’uso entro il 2012 non andrebbe sostituito con l’obbligo, molto meno impegnativo, di rendere disponibile tale spettro. Le posizioni attuali già lo richiedono e dobbiamo procedere a un’autorizzazione efficace dello spettro: dobbiamo andare avanti e non indietro.</p>
      <p sl="en">La seconda questione sulla quale esistono delle differenze e che fatichiamo ad accettare riguarda lo spettro per l’accesso satellitare a banda larga: la Commissione desidera garantirne effettivamente la disponibilità. In merito all’autorizzazione e alla garanzia di disponibilità in entrambi i punti sopraccitati sono certa che riusciremo a trovare la soluzione.</p>
      <p sl="en">Concludo con qualche osservazione. Sia il Parlamento che la Commissione auspicano la rapida adozione della proposta, data l’importanza del lavoro da compiere per realizzare il programma. È necessaria un’affermazione chiara il più presto possibile. La Commissione farà del suo meglio per sostenere il processo e io ho la massima fiducia nel fatto che il Parlamento avvierà al più presto un dialogo con il Consiglio per giungere a una conclusione rapida e proficua.</p>
      <p sl="en">Ci resta poco tempo. In questo frangente, il fattore temporale non è dalla nostra parte e, in fin dei conti, se vogliamo trovare una soluzione e se intendiamo essere i primi, come suggerito dall’onorevole Hökmark, dobbiamo muoverci il più rapidamente possibile in questa direzione.</p>
    </intervention>
    <intervention id="1-078-000" speaker_id="96837" name="Petra Kammerevert" is_mep="True" mode="spoken">
      <p sl="de">relatore per parere della commissione per la cultura e l’istruzione. – Signora Presidente, signora Commissario, onorevoli deputati, le iniziative politiche volte a sviluppare connessioni Internet veloci per tutti vanno accolte positivamente in linea di principio. Nondimeno, lo spettro è una risorsa limitata e, innanzi tutto, un bene pubblico. Pertanto, la commissione per la cultura e l’istruzione ha voluto puntualizzare che lo spettro è e rimane fondamentale per lo svolgimento di una vasta gamma di funzioni sociali e culturali. Per tale motivo, era fondamentale per noi che i requisiti del pacchetto sulle telecomunicazioni volti a garantire il pluralismo dei mezzi di comunicazione e la diversità culturale non venissero eliminati in modo subdolo.</p>
      <p sl="de">Le trasmissioni pubbliche e private costituiscono una garanzia fondamentale del pluralismo dei mezzi di comunicazione e della diversità delle opinioni in Europa. Dobbiamo garantire che, anche nel futuro, possano continuare a svolgere le loro funzioni vitali senza impedimenti. La commissione per la cultura e l’istruzione aveva pertanto proposto di non liberare immediatamente la banda 790, ma purtroppo la commissione per l’industria, la ricerca e l’energia non ha seguito il nostro consiglio. Malgrado esistano diversi riferimenti alla necessità di considerare le esigenze della diffusione radiotelevisiva, la commissione per la cultura e l’istruzione avrebbe gradito che ci fosse stata una formulazione molto più chiara a riguardo.</p>
      <p sl="de">Era particolarmente importante per noi che, prima dell’assegnazione dello spettro, si stabilissero regole chiare per evitare che i teatri e chiunque utilizzi microfoni senza fili, ad esempio, dovesse farsi carico dei costi dovuti al cambio di frequenza o a una nuova tecnologia.</p>
      <p sl="de">Abbiamo tutti il compito di continuare a garantire l’equilibrio tra gli interessi di tutte le parti coinvolte. Mi auguro ci riusciremo anche nel futuro.</p>
    </intervention>
    <intervention id="1-079-000" speaker_id="28390" name="Pilar del Castillo Vera" is_mep="True" mode="spoken">
      <p sl="es">a nome del gruppo PPE. – Signor Presidente, signora Commissario, inizio congratulandomi con il relatore, il nostro collega onorevole Hökmark per un lavoro che, oltre ad essere eccellente, è molto lungimirante e credo che ciò lo renda particolarmente apprezzabile. Permettetemi di ringraziare anche, come ha già fatto l’autore del testo, tutti i relatori ombra. Il risultato di questo lavoro è stato il sostegno unanime alla relazione da parte della commissione per l’industria, la ricerca e l’energia.</p>
      <p sl="es">La relazione in esame, naturalmente, è orientata verso un obiettivo, ossia rendere l’economia europea più competitiva in un mondo globalizzato. È questo lo scopo principale della relazione e lo ritengo molto opportuno.</p>
      <p sl="es">Non entrerò nel dettaglio, ma vorrei concentrarmi su due o tre aspetti che considero fondamentali. Innanzitutto, ci troviamo nella condizione in cui – e la relazione lo evidenzia – la banda larga senza fili con l’assegnazione della banda 800 MHz alle comunicazioni mobili in tutta Europa diventerà una realtà. Ma la relazione si spinge oltre, prende in considerazione un futuro ancora più lontano.</p>
      <p sl="es">Stiamo parlando della banda di frequenze 700 MHz, dalle eccezionali capacità per la telefonia mobile e per il suo sviluppo. Per questo dobbiamo anche considerare e valutare positivamente le proposte presentate nella relazione. Non si tratta di una questione di poco conto: lo spettro utilizzato per le attività economiche attualmente rappresenta il 3 per cento del prodotto interno lordo (PIL) europeo e questo è solo l’inizio.</p>
      <p sl="es">Voglio ricordare l’importanza della crescita esponenziale della trasmissione video quale strumento di comunicazione tra persone, istituzioni e aziende diverse . In questo momento, la trasmissione video rappresenta il 40 per cento del traffico mondiale e siamo solo all’inizio: entro il 2014, rappresenterà il 91 per cento del traffico degli utenti finali.</p>
      <p sl="es">Per tale motivo, dunque, la relazione si prefigge realisticamente la meta di un futuro straordinario, quindi ritengo che dovremmo accordarle il nostro pieno sostegno dopodomani.</p>
    </intervention>
    <intervention id="1-080-000" speaker_id="1129" name="Catherine Trautmann" is_mep="True" mode="spoken">
      <p sl="fr">a nome del gruppo S&amp;D. – Signora Presidente, signora Commissario, onorevoli deputati, stiamo per pronunciare il nostro verdetto in prima lettura sul progetto di programma relativo alla politica in materia di spettro radio e desidero esprimere i miei ringraziamenti alla Commissione per aver sostenuto e modificato la proposta presentata inizialmente nel corso delle nostre discussioni relative al pacchetto sulle telecomunicazioni.</p>
      <p sl="fr">Vorrei anche plaudire al nostro relatore, l’onorevole Hökmark, e ai miei colleghi relatori ombra per l’ottima collaborazione su una relazione che svela alcune questioni politiche fondamentali celate dietro aspetti altamente tecnici. Le numerose discussioni mi hanno permesso di riscontrare che il Parlamento e la Commissione effettivamente condividono, come è naturale, la stessa opinione e la stessa ambizione.</p>
      <p sl="fr">L’opinione è che lo spettro sia una risorsa limitata che non conosce confini. Sembra che tutti concordino su questo punto. Si presentano, tuttavia, delle differenze nelle soluzioni per una migliore gestione e nell’ambizione generale, differenze che si riscontrano in particolare con gli Stati membri, che non posso negare abbiano avuto storicamente una certa responsabilità sovrana.</p>
      <p sl="fr">Malgrado non tutti i compromessi presentati e adottati in seno alla commissione per l’industria, la ricerca e l’energia siano equilibrati come io personalmente avrei voluto, appoggio pienamente la tendenza generale a sviluppare un approccio alla gestione dello spettro più integrato, realistico e adeguato alle necessità sociali, culturali ed economiche dei nostri concittadini. È una linea comune a tutte le posizioni adottate dal Parlamento, signora Commissario, che si tratti della relazione di iniziativa della mia collega, l’onorevole Toia, o delle proposte che io stessa ho difeso in qualità di uno dei relatori del pacchetto sulle telecomunicazioni.</p>
      <p sl="fr">Per quanto riguarda il programma relativo alla politica in materia di spettro radio, il mio gruppo e io abbiamo evidenziato in particolare alcuni punti dei nostri emendamenti. Questi comprendono l’introduzione della trasparenza al fine di capire come lo spettro sia attualmente assegnato e gestito – ossia il principio di inventario – e l’individuazione di soluzioni innovative e originali per la domanda crescente di uso delle frequenze nel settore della comunicazione elettronica. Le soluzioni devono essere qualitative, non solo quantitative. Migliorando l’efficienza spettrale risolveremo la situazione senza porre limiti alla diversità dei servizi disponibili sullo spettro.</p>
      <p sl="fr">Così facendo, utilizziamo lo spettro per colmare il divario digitale e sviluppare nuovi servizi che non siano soltanto a portata delle grandi aziende di telecomunicazione, ma anche delle piccole e medie imprese e di quelle in fase di avviamento, che ne avranno bisogno. Ritengo che tale dimensione economica sia fondamentale.</p>
      <p sl="fr">Per concludere, desidero spendere alcune parole sulla prossima fase. Come già affermato, era chiaro fin dall’inizio che un accordo in prima lettura sarebbe stato da escludere, ma è indispensabile raggiungerlo entro la fine dell’anno. È fondamentale per i nostri servizi pubblici, per soddisfare le aspettative dei consumatori, per sviluppare Internet indipendentemente dalle infrastrutture esistenti e anche per pianificare la ripresa economica dell’Unione europea, grazie a questa risorsa.</p>
    </intervention>
    <intervention id="1-081-000" speaker_id="96710" name="Jens Rohde" is_mep="True" mode="spoken">
      <p sl="en">a nome del gruppo ALDE. – Signora Presidente, devo dire che la trasmissione di dati più efficiente e meno costosa per tutti nel 2020 grazie alla banda larga ad alta velocità è un obiettivo politico ambizioso che io sostengo pienamente. Tuttavia, parliamoci chiaro: non sarà facile raggiungerlo. Ritengo, comunque, che, con la posizione del Parlamento in prima lettura, riusciremo a compiere un primo passo importante verso il traguardo.</p>
      <p sl="en">Dobbiamo essere chiari: la banda larga per tutti non vuol dire solo garantire che tutti abbiano un profilo su Facebook. Significa garantire all’Europa un posto tra le prime economie del mondo basate sulla conoscenza. Se riusciremo a far connettere 500 milioni di persone, i nostri cittadini e le nostre imprese potranno usufruire di tutti i benefici e le opportunità dell’economia digitale. Sono due in particolare gli aspetti che dovranno cambiare se vogliamo che l’Europa realizzi tale obiettivo.</p>
      <p sl="en">In primo luogo, è necessario un mercato delle telecomunicazioni funzionante e concorrenziale a livello europeo. Per questo abbiamo introdotto norme a tutela della concorrenza. Gli Stati membri non devono poter assegnare la parte di spettro appena liberata a un particolare operatore di mercato qualora ciò riduca o distorca la concorrenza nel mercato.</p>
      <p sl="en">In secondo luogo, serve un’assegnazione più efficiente dello spettro, che soddisfi più attivamente le richieste ed esigenze odierne a esso relative. Per questo stiamo indirizzando il programma verso la liberazione non solo della banda 800 MHz, ma anche di ulteriori bande di frequenza che corrispondano almeno a 1 200 MHz entro il 2015.</p>
      <p sl="en">Concludo ringraziando la Commissione, il Commissario, il relatore e i colleghi relatori ombra per l’ottima collaborazione senza la quale tanta ambizione sarebbe stata impossibile.</p>
    </intervention>
    <intervention id="1-082-000" speaker_id="2097" name="Giles Chichester" is_mep="True" mode="spoken">
      <p sl="en">a nome del gruppo ECR. – Signora Presidente, innanzi tutto desidero congratularmi con il relatore, l’onorevole Hökmark, per l’abilità con cui ha fatto approvare la relazione in commissione ottenendo un consenso molto ampio. Mi unisco agli altri relatori ombra nel ringraziarlo per il lavoro svolto.</p>
      <p sl="en">Sostengo con convinzione il suo desiderio di una regolamentazione finalizzata a far sì che l’Europa affronti le sfide tecnologiche poste dal settore e mantenga una posizione di primo piano nel mondo. Si tratta di tecnologie all’avanguardia e ciò è molto importante. È fondamentale trovare il giusto equilibrio tra i diversi interessi – le emittenti preesistenti, gli operatori di rete mobile, la fornitura in banda larga e gli utenti pubblici, compresi i servizi di emergenza militari e civili.</p>
      <p sl="en">Vorrei solo avvertirvi che dobbiamo rispettare la sussidiarietà e le competenze nazionali nell’ambito e nel processo in questione. Legiferare in materia è particolarmente difficile perché le tecnologie interessate cambiano ed evolvono in modo così rapido e radicale che è come se non riuscissimo a stabilire le regole del gioco prima che inizi la partita. Dovremmo agire per la preparare il terreno per la nuova tecnologia, per sfruttarla e per utilizzare lo spettro. Mi auguro che sia proprio questo il risultato della proposta e della relazione in esame.</p>
    </intervention>
    <intervention id="1-083-000" speaker_id="96648" name="Philippe Lamberts" is_mep="True" mode="spoken">
      <p sl="fr">a nome del gruppo Verts/ALE. – Signora Presidente, desidero rispondere ad alcune affermazioni e inizierò con quanto asserito dall’onorevole Trautmann. Ci è stato detto – ed è vero – che lo spettro radio è una risorsa limitata.</p>
      <p sl="fr">Si tratta, innanzitutto, di una risorsa condivisa e della quale nessuno può rivendicare la proprietà esclusiva. Per quanto ci riguarda, dunque, nessuna delle parti interessate, chiunque essa sia, può pretendere di avere diritto di prelazione o di acquisito sullo spettro e credo che ciò sia confermato nella relazione.</p>
      <p sl="fr">Trattandosi di una risorsa comune e limitata, dobbiamo capire bene come viene utilizzato oggi lo spettro. Da qui, l’idea di una ricerca ampia e completa sulle modalità con cui lo spettro viene attualmente utilizzato dalle parti interessate, comprese quelle appena citate dall’onorevole Chichester, come i servizi di protezione civile e persino i servizi militari. È davvero importante capire come questa risorsa così limitata venga effettivamente utilizzata oggi, perché non sembra se ne faccia un uso ottimale, tutt’altro. Inoltre, per una risorsa così limitata serve un processo di assegnazione trasparente e sufficientemente dinamico da non permettere che compaiano diritti acquisiti.</p>
      <p sl="fr">Ritengo che dovremmo prestare attenzione anche ai principi in base ai quali lo spettro viene assegnato e messo all’asta, poiché non sarà usato necessariamente sempre per scopi commerciali e, quindi, per generare profitti. Mi riferisco chiaramente all’ambito culturale, già citato in precedenza, ma anche all’uso dello spettro per i servizi pubblici –dovremmo effettivamente discutere dei servizi di protezione civile – e, indubbiamente, per scopi militari.</p>
      <p sl="fr">Se adottiamo un approccio basato solamente sul mercato, corriamo ovviamente il rischio di dare la priorità – o, comunque, eccessivi diritti – a operatori che sappiamo essere in grado di distorcere il mercato date le loro dimensioni: in altre parole, sappiamo che gli operatori più piccoli non sempre possono competere con loro.</p>
      <p sl="fr">Infine, vorrei sottolineare il fatto che un incremento esponenziale nell’uso dello spettro radio ha conseguenze anche sulla salute pubblica. So che non è questo l’oggetto della relazione in esame, ma ritengo che dovremo verificare attentamente la questione poiché riguarda i nostri concittadini.</p>
    </intervention>
    <intervention id="1-084-000" speaker_id="96756" name="Sabine Verheyen" is_mep="True" mode="spoken">
      <p sl="de">Signora Presidente, Commissario Kroes, lo spettro è una risorsa preziosa e limitata che va gestita con attenzione e lungimiranza, tenendo conto della società nel suo insieme. Pertanto, il programma relativo alla politica in materia di spettro radio è particolarmente importante. Lo spettro deve essere utilizzato in modo efficiente, prendendo in considerazione aspetti economici, sociali e culturali. A tal fine, dobbiamo utilizzare appieno i mezzi tecnici disponibili in tutte le bande per ottenere la maggiore efficienza possibile.</p>
      <p sl="de">Alla base della nostra politica in materia di spettro radio dobbiamo mantenere il pacchetto sulle telecomunicazioni adottato lo scorso anno, da momento che stabilisce che la gestione dello spettro da parte dell’Unione europea e dei suoi Stati membri deve tenere ugualmente in considerazione gli interessi culturali, sociali ed economici. Non dobbiamo scordare questi aspetti, in particolare per quanto riguarda l’armonizzazione dell’uso dello spettro nell’Unione europea.</p>
      <p sl="de">A tale proposito, ricordiamo come i progressi compiuti nell’attuazione del primo dividendo digitale non siano stati omogenei negli Stati membri. Pertanto, un’ulteriore apertura della banda UHF, in particolare al di sotto degli 800 MHz, andrebbe presa in considerazione solo dopo aver valutato l’esperienza acquisita con gli spazi vuoti in tale banda.</p>
      <p sl="de">Ci sono molte questioni tecniche e finanziarie non ancora risolte definitivamente. In particolare, il problema dell’interferenza e la questione della compensazione dei costi di riadattamento tecnico per i centri culturali e le autorità locali (i radiomicrofoni ne sono un esempio), non hanno ancora trovato una soluzione soddisfacente.</p>
      <p sl="de">In fase di assegnazione delle bande di frequenza, vanno confrontati i diversi interessi g in modo responsabile. Da una parte, la disponibilità generalizzata di reti per comunicazioni mobili a banda larga è un requisito fondamentale ed è nell’interesse dei cittadini europei, ma, d’altra, è necessario considerare lo sviluppo nel settore della diffusione radiotelevisiva pubblica e privata quale importante strumento di diversità culturale e fonte di informazioni. Dobbiamo dare la giusta direzione allo sviluppo tecnico e la giusta posizione all’Europa negli ambiti della tecnologia dell’informazione digitale e della diversità culturale.</p>
    </intervention>
    <intervention id="1-085-000" speaker_id="28349" name="Teresa Riera Madurell" is_mep="True" mode="spoken">
      <p sl="es">Signora Presidente, signora Commissario, dobbiamo sicuramente congratularci con noi stessi oggi per questa discussione.</p>
      <p sl="es">Troppo spesso si è detto che l’organizzazione e la gestione dello spettro è una questione tecnica di competenza esclusiva degli Stati membri. Oggi, grazie alla determinazione del Parlamento in fase di negoziazione del pacchetto sulle telecomunicazioni, condotta in modo eccellente dalla nostra collega, l’onorevole Trautmann, la discussione sullo spettro si sta svolgendo nella sede più appropriata: l’Unione europea.</p>
      <p sl="es">Il fatto che si tratti di una risorsa pubblica limitata e di natura transfrontaliera giustifica l’intervento dei legislatori europei, ma il processo non deve assumere la forma di un confronto tra i diversi usi che potremmo assegnare alle bande di frequenza.</p>
      <p sl="es">I continui progressi tecnologici ci permettono di trasmettere sempre più dati usando sempre meno spettro e con minori interferenze. Il nostro obiettivo deve essere quello di gettare le basi per una pianificazione dinamica che si serva dei progressi tecnologici per rendere più compatibili i diversi gruppi di utenti, ottenendo così da questa preziosa risorsa un maggiore rendimento economico e sociale.</p>
      <p sl="es">Non vogliamo che ci siano vincitori e vinti, ma, piuttosto, operatori impegnati in un processo di miglioramento continuo dell’uso e dell’assegnazione dello spettro, orientato, innanzitutto, allo sviluppo sociale ed economico del pubblico.</p>
    </intervention>
    <intervention id="1-086-000" speaker_id="33775" name="Jean-Pierre Audy" is_mep="True" mode="spoken">
      <p sl="fr">Signora Presidente, Commissario Kroes, onorevole Hökmark, onorevoli colleghi, desidero per prima cosa congratulandomi con il mio amico, l’onorevole Hökmark, per la sua ottima relazione e per lo spirito aperto di cui ha dato prova nel corso di queste discussioni.</p>
      <p sl="fr">Questo progetto di relazione sostiene pienamente la proposta della Commissione europea, in particolare per quanto riguarda la necessità di rendere disponibile entro il 1 gennaio 2013 la banda 800 MHz, liberata grazie al passaggio alla televisione digitale e alla completa interruzione delle trasmissioni televisive in analogico.</p>
      <p sl="fr">In seguito alla digitalizzazione della trasmissione televisiva terrestre, numerose frequenze, alle quali si fa riferimento come dividendi digitali, si stanno liberando. Le qualità di tali frequenze in termini di copertura e penetrazione negli edifici sono riconosciute universalmente: si chiamano, infatti, frequenze d’oro.</p>
      <p sl="fr">In quest’ambito, la Commissione europea propone un primo programma volto a sviluppare un piano per il periodo 2011-2015, relativo alle questioni strategiche dello spettro radio che l’Unione europea dovrà affrontare.</p>
      <p sl="fr">Commissario Kroes, onorevole Hökmark, sottolineare desidero mettere in evidenza due aspetti che considero importanti. In primo luogo, ritengo che dovremmo creare l’inventario proposto nell’articolo 8. È preferibile affidarsi a un inventario preciso e preparato con perizia in modo da identificare le nuove bande prima di indicare esplicitamente le bande di frequenze armonizzate. Se intendiamo perseguire l’obiettivo di individuare più frequenze per le comunicazioni a banda larga senza fili, sarebbe opportuno procedere sulla base di tale inventario – senza anticiparne i risultati – selezionando, senza alcuna previa competenza tecnica, una o più specifiche bande di frequenze.</p>
      <p sl="fr">L’ultimo punto che intendo discutere riguarda l’uso delle bande di frequenze attualmente utilizzate per scopi militari. La Commissione non ha sicuramente l’autorità per indagare sulle possibilità di condivisione dello spettro con il suo impiego per scopi militari. Mi oppongo, pertanto, alla modifica dell’articolo 7, paragrafo 3 in merito alle esigenze relative alle radiofrequenze per specifiche politiche comunitarie e che propone l’uso delle frequenze civili per scopi militari.</p>
    </intervention>
    <intervention id="1-087-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Signora Presidente, la decisione di cui discutiamo oggi segna l’avvio del primo programma relativo alla politica in materia di spettro radio, il cui obiettivo è la pianificazione strategica e l’armonizzazione nell’uso dello spettro radio al fine di garantire il buon funzionamento del mercato interno. In termini pratici, il programma favorirà la disponibilità dello spettro, ne massimizzerà la flessibilità e ne aumenterà l’efficienza d’uso in base alle autorizzazioni generali, impedirà distorsioni nella concorrenza, eviterà pericolosi disturbi e interferenze, armonizzerà i requisiti tecnici e proteggerà la salute.</p>
      <p sl="ro">Attenendosi alla decisione, la Commissione metterà a punto, assieme agli Stati membri, un inventario dell’uso attuale dello spettro e dei possibili requisiti futuri concernenti lo spettro nell’Unione europea, in particolare per la fascia dai 300 MHz ai 3 GHz.</p>
      <p sl="ro">Attraverso gli emendamenti presentati abbiamo chiesto di colmare il divario digitale, per garantire a tutti i cittadini dell’Unione europea l’accesso alle infrastrutture per le comunicazioni a banda larga a non meno di 30 Mbps entro il 2020 e per assicurare nuove opportunità sia al settore commerciale, sia a quello dei servizi pubblici, grazie alla maggiore capacità di banda. Abbiamo anche chiesto di garantire l’accessibilità dei nuovi dispositivi e tecnologie così che i consumatori appoggino la transizione alla tecnologia digitale e un uso efficiente del dividendo digitale. Sono lieto sia stata riconosciuta la necessità di garantire che lo spettro radio richiesto sia disponibile per l’osservazione dell’atmosfera e della superficie terrestre. Ciò permetterà di sviluppare e utilizzare le applicazioni spaziali e di migliorare i sistemi di trasporto, specialmente per quel che riguarda i sistemi Galileo e GMS, ma anche per i sistemi di sicurezza e di gestione intelligenti per il settore dei trasporti.</p>
    </intervention>
    <intervention id="1-088-000" speaker_id="28340" name="Patrizia Toia" is_mep="True" mode="spoken">
      <p sl="it">Signora Presidente, onorevoli colleghi, credo che un punto da tutti condiviso e assodato sia che, attraverso questo programma di armonizzazione delle frequenze e di utilizzo coordinato dello spettro, si possa affermare una duplice funzione.</p>
      <p sl="it">Ritengo si tratti di un punto fermo da tener sempre presente, vale a dire sviluppare il grande potenziale di sfruttamento economico di questo settore per le telecomunicazioni, l'audiovisivo e i nuovi servizi, dando al contempo un impulso allo sviluppo economico e ad altri settori collegati a quello delle telecomunicazioni, sviluppando altresì il potenziale di sviluppo culturale e sociale che questa doppia funzione afferma e richiede.</p>
      <p sl="it">Signora Commissario, a mio avviso questo programma deve anche costituire un'occasione perché con le nostre scelte si rispettino e si affermino alcuni principi fondamentali.</p>
      <p sl="it">Il primo: il tema del pluralismo dei media. La revisione del sistema di gestione delle frequenze radiotelevisive a livello europeo è molto importante e va, a mio avviso, chiaramente evitato l'accumulo dei diritti relativi alle frequenze e la formazione di monopoli od oligopoli che – in alcuni paesi europei – purtroppo sussistono e si vanno stabilizzando e rafforzando in campo radiotelevisivo.</p>
      <p sl="it">Il secondo: il principio dell'equilibrio tra la liberalizzazione e l'apertura del mercato ai nuovi operatori e, nello stesso tempo, un'equità che consenta sul mercato anche di promuovere, sostenere e mantenere gli impegni assunti con quegli operatori che hanno fatto importanti investimenti.</p>
      <p sl="it">Infine, la trasparenza e la certezza del buon governo e della buona amministrazione nell'assegnazione delle frequenze. Parliamo di aste non solo per privilegiare un aspetto di mercato che va contemperato con tutto l'utilizzo sociale dello spettro, ma per affermare anche che non ci deve essere discrezionalità e assegnazione di vantaggi impropri nelle radiofrequenze. Anche questo è un punto che merita grande attenzione.</p>
      <p sl="it">Infine, non ho tempo purtroppo di soffermarmi sugli aspetti sociali, che però sono stati ampiamente richiamati da tutte le colleghe del mio gruppo.</p>
    </intervention>
    <intervention id="1-089-000" speaker_id="28165" name="Lambert van Nistelrooij" is_mep="True" mode="spoken">
      <p sl="nl">Signora Presidente, Commissario Kroes, oggi si celebra la festa dell’Europa. L’Europa si sta dedicando alla realizzazione di alcuni aspetti importanti per i nostri cittadini, che creano prosperità e benessere alla popolazione europea. La relazione dell’onorevole Hökmark, per l’argomento che tratta, è perfettamente per tale scopo, è specifica e ci introduce nella dimensione sociale ed economica della situazione. Lo spettro, una risorsa limitata, verrà liberato, aspetto indispensabile se vogliamo soddisfare la domanda di connessioni a Internet senza fili sempre più numerose e veloci.</p>
      <p sl="nl">A tale proposito, un buon coordinamento a livello europeo è un requisito ovvio. Nel 2013 si libererà la banda 800 MHz, nel 2015 la banda 1 200 MHz e ciò è fondamentale se l’Europa vuole rimanere ai primi posti a livello globale. Sono servizi con un enorme valore finanziario: 200 milioni di euro l’anno, vale a dire che il 3-4 per cento della crescita economica dipende dalla sufficiente presenza di spettro e tale percentuale è destinata a crescere.</p>
      <p sl="nl">Prendiamo in considerazione, per esempio, il sistema GSM, che abbiamo adottato congiuntamente negli anni novanta: anche in quel caso abbiamo fatto la scelta giusta al momento giusto. Possiamo ottenere questi vantaggi di scala, vantaggi che potrebbero fare una differenza di 80 miliardi di euro. I Paesi Bassi, il mio paese di origine che io e gli altri deputati olandese rappresentiamo in questa sede, sono pronti: abbiamo già liberato lo spazio per la quarta generazione di Internet mobile.</p>
      <p sl="nl">In poche parole, i problemi che devono affrontare i servizi ausiliari, le stazioni televisive e le emittenti pubbliche, così come i costanti problemi relativi alle eventuali interferenze, connessi ai microfoni locali, apparterranno al passato. Mi auguro, quindi, che, sulla base dell’ottima e promettente relazione in oggetto, riusciremo a raggiungere un accordo con la Commissione già in prima lettura. Buona fortuna!</p>
    </intervention>
    <intervention id="1-090-000" speaker_id="2278" name="Paul Rübig" is_mep="True" mode="spoken">
      <p sl="de">Signora Presidente, innanzitutto, mi scuso per il fatto che i deputati stanno lasciando l’Aula, ma si sta svolgendo una votazione in seno alla commissione per l’industria, la ricerca e l’energia contemporaneamente a questa discussione e non abbiamo, per ora, il dono dell’ubiquità.</p>
      <p sl="de">L’onorevole Hökmark ha trovato un buon compromesso in questo testo. Dobbiamo, però, tenere sempre conto del livello di prestazioni che vogliamo ottenere in futuro per le reti di prima generazione, da un lato, e per gli operatori via cavo e tutti coloro che hanno interessi legati allo spettro, dall’altro; mi riferisco in particolare ai servizi pubblici di sicurezza, emergenza e soccorso.</p>
      <p sl="de">Dobbiamo definire questo livello di prestazione, in primis l’aspetto quantitativo dei dati. In secondo luogo, il tempo e la potenza di trasmissione al fine di garantire la coesistenza; infine, le priorità stabilite per mezzo dei software. Per il futuro, è necessaria una relazione dettagliata in merito, al fine di aumentare in modo significativo la velocità della rete GSM di prima generazione. Gli operatori di rete via cavo raggiungono già velocità molto alte, fino a 100 megabits/s: un ottimo risultato che può essere migliorato in futuro.</p>
      <p sl="de">Si presentano però problemi importanti sul fronte del prezzo, in particolare per quanto riguarda il roaming. In alcuni Stati membri, attualmente, è possibile acquistare un gigabyte a meno di 1 euro. Ho appena verificato i prezzi sul mio telefono cellulare: nel mio paese, un gigabyte mi costa 1 euro mentre quando sono qui, mi costa 9 900 euro e se mi trovo in un altro Stato membro può costare 14 900 euro. È necessario agire immediatamente. Signora Commissario, le chiedo di garantire che la decisione non tenga soltanto conto del tipo e del livello di prestazione, ma che, innanzitutto, stabilisca anche un mercato comune europeo relativamente al prezzo, che permetta agli utenti di utilizzare i servizi di trasmissione di dati anche quando non si trovino nel proprio Stato membro. In questo ambito ci sono priorità da affrontare urgentemente.</p>
    </intervention>
    <intervention id="1-091-000" speaker_id="28255" name="Andreas Mölzer" is_mep="True" mode="spoken">
      <p sl="de">Signora Presidente, l’Europa rimarrà la maggiore area economica del mondo solo se prenderà l’iniziativa nello sviluppo e nell’uso delle nuove tecnologie.</p>
      <p sl="de">La tecnologia a banda larga costituisce sicuramente una parte importante di tali tecnologie. La nostra nuova politica in materia di spettro radio deve garantire sia elevata capacità, che alta velocità di trasmissione. La pianificazione e la gestione comune delle frequenze a livello europeo indubbiamente è poco adatta a tale scopo; la Commissione stessa ha riconosciuto che l’obiettivo può essere raggiunto in modo adeguato ed efficiente a livello dei singoli Stati membri. Una figura di coordinamento sarebbe comunque auspicabile.</p>
      <p sl="de">Malgrado i costi elevati, ritengo dovremmo promuovere le reti in fibra ottica. Al momento, l’Unione europea non riesce a tenere il passo dei concorrente, gli Stati Uniti e la Cina, probabilmente a causa di una politica incerta e di troppa burocrazia.</p>
      <p sl="de">Concordo, pertanto, con il relatore, l’onorevole Hökmark, sul fatto che dobbiamo assolutamente attenerci ai tempi stabiliti per liberare lo spettro.</p>
    </intervention>
    <intervention id="1-092-000" speaker_id="photo_generic" name="Neelie Kroes" is_mep="True" mode="spoken">
      <p sl="en">Vicepresidente della Commissione. – Signora Presidente, desidero ringraziare tutti coloro che hanno preso parte a questa interessante discussione perché, nonostante la questione possa apparire molto tecnica, tutto sommato interessa tutti, dal momento che lo spettro radio è paragonabile all’acqua o all’aria. Come ha affermato l’onorevole Trautmann, è una risorsa limitata, pubblica e indispensabile. Il relatore e i relatori ombra sono riusciti a rendere la questione piuttosto chiara, presentandoci in modo semplice le misure da adottare per ottenere un risultato positivo.</p>
      <p sl="en">Naturalmente, siamo in democrazia: stiamo discutendo la questione e lo scambio di opinioni è interessante. L’argomento è fondamentale anche per l’agenda digitale, tema che abbiamo discusso non molto tempo e sul quale vige il consenso unanime. Se non ci assumiamo le nostre responsabilità e non adottiamo una linea chiara, possiamo dimenticare quanto detto poc’anzi dall’onorevole Toia: dobbiamo essere consapevoli che nel 2020 – e lo abbiamo stabilito con l’agenda digitale – ogni europeo deve essere in grado di dedicarsi ai propri interessi attraverso le opportunità create, in definitiva, dallo spettro.</p>
      <p sl="en">Abbiamo parlato anche di creare opportunità digitali per tutti gli europei entro il 2013. Se è questo che vogliamo, dobbiamo essere coerenti e assumerci la responsabilità delle conseguenze.</p>
      <p sl="en">Ringrazio tutti gli onorevoli deputati che hanno parlato in modo chiaro, indicando le priorità e, nel contempo, concordando, in conclusione, su ciò che dobbiamo fare, adottando un approccio strategico alla regolamentazione per la gestione dello spettro radio. Sicuramente esistono ancora ostacoli da superare, ma, sapendo qual è la posta in gioco, confido che potremo superarli con successo.</p>
      <p sl="en">Rispettiamo pienamente l’uso dello spettro per le attività di trasmissione radiotelevisiva e per le attività culturali: non vogliamo ci siano malintesi in merito. Affronteremo la questione nel caso ci siano altri dubbi da fugare. Per quanto riguarda lo spettro aggiuntivo per la banda larga e il secondo dividendo digitale, credo sappiamo tutti che, prima o poi, dovremo affrontare anche tale questione, e la maggioranza degli onorevoli deputati probabilmente pensa di doverla affrontare presto. Si tratta di una situazione vantaggiosa per tutti e, liberando la banda 800 MHz, abbiamo scelto la soluzione che interessa la minore ampiezza di spettro, pertanto, possiamo considerare questo come il primo passo del nostro percorso.</p>
      <p sl="en">Guardiamo al passato per un momento: chi avrebbe immaginato 15 anni fa ciò che è ora in gioco? Se allora avessimo aspettato e avessimo esitato a prendere decisioni politiche, avremmo sbagliato. In quel caso, ora non ci staremmo chiedendo se vogliamo il primo o il terzo posto, ma se vogliamo evitare di essere gli ultimi.</p>
      <p sl="en">Lo spettro radio è di competenza nazionale, me ne rendo conto. La Commissione è d’accordo e l’inventario spetta agli Stati membri. Siamo tutti d’accordo, inoltre, che lo spettro sia una risorsa preziosa. Dobbiamo riconoscere che l’idea di un mercato unico del digitale ci permette e ci spinge a pensare oltre i confini dei singoli Stati – e se c’è un ambito in cui dobbiamo pensare oltre i confini, è proprio la politica in materia di spettro.</p>
      <p sl="en">Per quanto riguarda le scadenze e quanto era ed è in gioco, è chiaro, almeno per me, che il 2013 non è troppo presto. Ricordiamo che le deroghe proposte riguardano due casi: difficoltà con i paesi confinanti e circostanze imprevedibili. Agiamo pensando che il tempo non è dalla nostra parte e evitiamo usi impropri delle deroghe.</p>
      <p sl="en">Ad ogni modo, aspetto con impazienza le discussioni con i membri del Consiglio e il risultato della vostra votazione. Guardo con fiducia al futuro, nella speranza che si finalizzi entro la fine dell’anno uno dei pilastri di cui abbiamo discusso.</p>
      <p sl="en">Concludo ringraziando ancora una volta non solo il relatore e i relatori ombra, ma anche i membri delle diverse commissioni coinvolte per i costruttivi e positivi sforzi profusi.</p>
    </intervention>
    <intervention id="1-093-000" speaker_id="28124" name="Gunnar Hökmark" is_mep="True" mode="spoken" role="relatore">
      <p sl="en">Signora Presidente, credo che dobbiamo renderci conto che stiamo trattando un aspetto della società che si sta sviluppando molto rapidamente. I cambiamenti sono stati e continueranno a essere molto rapidi. Stiamo parlando di come vogliamo che sia la situazione nel 2020.</p>
      <p sl="en">Per questo è importante sottolineare che, nella discussione sulla banda 700 MHz, intendiamo dire che avremo la possibilità di decidere in un secondo momento il modo migliore per utilizzarla. Come detto, lo spettro è una risorsa limitata, ma è anche un bene pubblico e noi abbiamo la responsabilità di usarlo nel modo migliore e più efficiente possibile, un punto che anche l’onorevole Trautmann ha ricordato.</p>
      <p sl="en">Non esiste conflittualità tra l’uso a fini culturali e commerciali. Desidero che le nostre ambizioni ci permettano di trasportare la cultura in questa nuova tecnologia, piuttosto che riservarla all’uso commerciale, effetto che otterremo se non saremo abbastanza ambiziosi. In tal caso, infatti, la cultura verrebbe lasciata indietro e dubito che possa avere le migliori opportunità in Europa se rimarrà relegata alle vecchie tecnologie.</p>
      <p sl="en">Penso sia possibile non soltanto garantire la trasmissione radiotelevisiva così come è oggi, ma anche creare nuove opportunità per una nuova era. Dobbiamo, però, essere capaci di prendere decisioni. Devo dire, senza ironia e con moltissima soddisfazione, che nessuno qui stasera ha messo in dubbio il fatto che dobbiamo essere i primi. In un mondo caratterizzato dalla concorrenza e dalla conoscenza, l’unico modo per vincere è essere i primi e dovrebbe essere questo il nostro obiettivo.</p>
    </intervention>
    <intervention id="1-094-000" speaker_id="4482" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà mercoledì 11 maggio 2011.</p>
    </intervention>
  </section>
  <section id="creitem19" title="19. Preferenze commerciali autonome d'urgenza per il Pakistan (discussione)">
    <intervention id="1-096-000" speaker_id="4482" is_mep="True" mode="spoken" role="Presidente">
      <p sl="unknown">L’ordine del giorno reca la relazione (A7-0069/2011), presentata dall’onorevole Moreira, a nome della commissione per il commercio internazionale, sulla proposta di regolamento del Parlamento europeo e del Consiglio recante preferenze commerciali autonome d'urgenza per il Pakistan [COM(2010)0552 - C7-0322/2010 - 2010/0289(COD) ].</p>
    </intervention>
    <intervention id="1-097-000" speaker_id="96930" name="Vital Moreira" is_mep="True" mode="spoken" role="relatore">
      <p sl="pt">Signora Presidente, in realtà la relazione in oggetto non è stata scritta da me personalmente. Il mio ruolo è stato accidentale, sono subentrato all’ultimo momento poiché il relatore originario ha smesso di lavorare a questo documento e, in qualità di presidente della commissione, l’ho sostituito, come da regolamento. Oltre a essere un relatore accidentale, sono anche un relatore restio a svolgere tale compito poiché, in tutta onestà, non ho votato a favore della relazione in oggetto e nutro profonde perplessità in merito al suo contenuto. Questa, tuttavia, è la situazione, ed è mio dovere adempiere adeguatamente ai compiti che mi sono stati assegnati.</p>
      <p sl="pt">Come ben sappiamo, la relazione sulle preferenze commerciali eccezionali accordate al Pakistan è nata da una decisione del Consiglio europeo, che ha conferito alla Commissione l’incarico di presentare una proposta al Parlamento e al Consiglio. Poiché si tratta di preferenze eccezionali non compatibili con la regola di non discriminazione positiva o negativa dell'Organizzazione mondiale del commercio (OMC), è necessario ottenere una deroga dell'OMC prima di concedere dette preferenze commerciali. Ad ogni modo, la Commissione ha presentato la proposta prima che il Parlamento e la commissione per il commercio internazionale, che io presiedo, decidessero di procedere alla discussione e alla votazione sulla relazione in oggetto, di cui sono il relatore accidentale. Ed è proprio il risultato della suddetta votazione che presentiamo all’Assemblea.</p>
      <p sl="pt">Signora Presidente, onorevoli colleghi, la questione si è dimostrata piuttosto controversa in seno alla commissione per il commercio internazionale del Parlamento per quanto concerne l’ipotesi – pretesto da cui ha avuto origine questa proposta della Commissione – di utilizzare le preferenze commerciali come aiuto d’urgenza nei confronti di un dato paese. Oggetto di dibattito nella commissione sono state anche la durata e l’estensione delle suddette preferenze commerciali e, in ultima istanza, le condizioni imposte al beneficiario, nel caso specifico il Pakistan.</p>
      <p sl="pt">Sebbene la maggioranza in seno alla commissione abbia votato a favore della proposta della Commissione di concedere al Pakistan le succitate preferenze eccezionali, la commissione per il commercio internazionale ha presentato, dal canto suo, una serie di emendamenti per attutire l’impatto dei vantaggi commerciali concessi al Pakistan fra cui l’adozione di una clausola di salvaguardia qualora le importazioni dal Pakistan aumentassero eccessivamente a causa della riduzione o dell’eliminazione delle tariffe doganali. Altri emendamenti hanno a che vedere, ad esempio, con i requisiti in virtù dei quali il Pakistan si impegna a non introdurre o ad eliminare le restrizioni all’esportazione di merci.</p>
      <p sl="pt">In conclusione, è importante tenere presente che i nostri sforzi risulterebbero totalmente vani se non otteniamo la deroga dell’OMC e, al momento, non sappiamo né se, né quando verrà concessa. Ad ogni modo, anche qualora i nostri sforzi risultassero vani, sarà comunque un’ottima occasione per confrontarci e capire se sia sensato usare vantaggi commerciali eccezionali come aiuti d’urgenza o risarcimento politico a favore di un dato paese, come in questo caso, nonché i limiti di questa scelta.</p>
      <p sl="pt">Corriamo il rischio, dunque, di creare precedenti pericolosi se non addirittura, fatto ancor peggiore, di fare un uso politico delle preferenze commerciali che forse dovrebbero seguire criteri un po’ più oggettivi e un po’ meno discrezionali e contestuali di quelli impiegati in tal caso.</p>
    </intervention>
    <intervention id="1-098-000" speaker_id="photo_generic" name="Neelie Kroes" is_mep="True" mode="spoken">
      <p sl="en">Vicepresidente della Commissione. – Signora Presidente, l’oggetto della discussione odierna è la proposta legislativa per la concessione di preferenze commerciali autonome d'urgenza per il Pakistan. La proposta è stata presentata dalla Commissione su esplicita richiesta del Consiglio europeo all’indomani delle inondazioni che hanno colpito il Pakistan la scorsa estate, con tremende devastazioni per il paese e la popolazione.</p>
      <p sl="en">Desidero ringraziare il relatore e la commissione per il commercio internazionale per il duro lavoro svolto e per il loro sostegno alla proposta, con la quale la Commissione mira alla sospensione temporanea e unilaterale dei dazi all’importazione su 75 prodotti di interesse per le esportazioni del Pakistan. Queste preferenze commerciali liberalizzerebbero circa un quarto delle importazioni pakistane verso l’UE per la durata di due anni, con la possibilità di proroga per un altro anno.</p>
      <p sl="en">L’Unione europea è consapevole che le suddette concessioni commerciali, specialmente in settori sensibili come il tessile, potrebbero avere un certo impatto sull’industria della stessa UE, motivo per cui abbiamo fatto in modo che venisse mantenuto un equilibrio tra le necessità del Pakistan e gli interessi della nostra industria e quelli di altri paesi fornitori.</p>
      <p sl="en">Il numero di prodotti selezionati è limitato. Abbiamo stabilito un tetto massimo alla liberalizzazione di prodotti particolarmente sensibili e, comunque, la liberalizzazione avrebbe una durata limitata. Nel frattempo, abbiamo anche chiesto all’Organizzazione mondiale del commercio la concessione di una deroga alle norme applicabili dell’OMC per consentirci di attuare le misure proposte. Come ben sapete, stiamo ancora discutendo la questione con alcuni membri dell’OMC e speriamo di addivenire a una soluzione quanto prima.</p>
      <p sl="en">Forse non tutti hanno ben impressa nella memoria l’immagine di coloro che hanno perso le proprie fonti di sostentamento; non dovremmo tuttavia dimenticare le gravissime conseguenze delle tremende inondazioni, sia in termini di necessità umanitarie che di devastazione economica. Queste misure commerciali non sono indipendenti: rappresentano il coronamento dell’intensa attività di assistenza umanitaria e allo sviluppo – per un totale di 480 milioni di euro – da parte dell’UE nei confronti del Pakistan. Misure commerciali ambiziose sono, tuttavia, essenziali ai fini di una ripresa duratura dell’economia pakistana e dovrebbero inserirsi nel contesto della nostra risposta a lungo termine ai disastri naturali senza precedenti di cui sopra. Auspico, quindi, che il Parlamento appoggi la proposta.</p>
      <p sl="en">Consentitemi ora di soffermarmi su alcuni degli emendamenti proposti. Non entrerò nel dettaglio di ciascuno di essi, mi concentrerò sui più importanti. So che qualcuno ha chiesto che la concessione delle preferenze commerciali autonome venga subordinata al rispetto di determinati principi da parte del Pakistan. Capisco le preoccupazioni che possono sorgere in merito e sapete tutti che le questioni relative ai diritti umani sono parte integrante della nostra relazione a lungo termine con il Pakistan. Data la natura temporanea della deroga per far fronte a una situazione di emergenza, tuttavia, la Commissione non ritiene appropriate le suddette condizioni.</p>
      <p sl="en">Il nostro dialogo in materia di diritti umani, nel quadro dell’accordo di partenariato e di cooperazione con il Pakistan, costituisce il forum ideale per affrontare tali questioni e individuare soluzioni sostenibili. Per quanto concerne le disposizioni che obbligherebbero il Pakistan a non introdurre, mantenere o aumentare dazi o tasse aventi effetto equivalente, o qualsiasi altro tipo di restrizione all'esportazione o all’importazione di determinati prodotti, ritengo che condizioni di questo tipo minerebbero gravemente la concessione delle preferenze, oltre a essere in contrapposizione con lo spirito, la natura e lo scopo del nostro regolamento. Inoltre, non possiamo impedire al Pakistan, con questo regolamento, di attuare misure in linea con i suoi obblighi internazionali.</p>
      <p sl="en">D’altra parte, potremmo raggiungere un accordo in merito a un meccanismo che consenta di fissare dei limiti alle importazioni esenti da dazi per i contingenti tariffari pakistani qualora i volumi delle importazioni di prodotti liberalizzati superino determinate soglie. Condivido, altresì, il principio secondo cui le preferenze andrebbero sospese per qualsiasi prodotto che possa mettere in difficoltà o minacciare di mettere in difficoltà un produttore dell'Unione di prodotti simili o in diretta concorrenza, come stabilito da un’indagine elaborata dalla Commissione. Potremmo, inoltre, raggiungere un accordo su meccanismi volti a istituire una sorveglianza doganale delle importazioni contemplate dal presente regolamento, parallelamente all’elaborazione di relazioni trimestrali. Un meccanismo di sorveglianza preventiva, tuttavia, creerebbe un onere indebito in termini di requisiti di rilascio delle licenze a livello amministrativo.</p>
      <p sl="en">Vedo, in ultima istanza, che è stato chiesto di limitare la durata delle preferenze commerciali a un anno dalla data di entrata in vigore della deroga. Penso che questo creerebbe molti problemi.</p>
      <p sl="en">Inizialmente la Commissione aveva proposto di applicare misure eccezionali per un periodo di tre anni. Nella proposta di compromesso, a cui ha poi fatto eco la richiesta di deroga dell’OMC, il Consiglio ha limitato la durata a due anni, con la possibilità di proroga per un altro anno. Ridurre ulteriormente la durata a un anno, tuttavia, farebbe venir meno i vantaggi riconducibili alle preferenze commerciali autonome, rendendoli così del tutto inutili.</p>
      <p sl="en">Desidero altresì sottolineare che il 10 novembre è stato raggiunto un compromesso in seno al Consiglio, che dispone di introdurre contingenti tariffari per sette prodotti tessili e articoli di abbigliamento invece di liberalizzarli totalmente. Sulla base del suddetto compromesso è stata presentata la richiesta di concessione della deroga dell'OMC. Ciò, tuttavia, non è incluso negli emendamenti del Parlamento europeo e, in seguito alla consultazione con i membri dell’OMC, potrebbe essere necessario aprire contingenti tariffari anche per altri prodotti.</p>
      <p sl="en">La deroga, qualora venga concessa, rappresenterebbe il limite massimo di preferenze che l’UE potrebbe accordare al Pakistan a quelle condizioni e, di conseguenza, il regolamento dovrà rispecchiare il contenuto della deroga dell’OMC una volta raggiunto un accordo in seno all’Organizzazione stessa. Desidero rassicurarvi, inoltre, sul fatto che la Commissione eseguirà una valutazione d’impatto annuale sulle preferenze commerciali autonome concesse al Pakistan e la presenterà al Parlamento e al Consiglio, altra ragione per non ridurre la durata dell’applicazione di questo strumento.</p>
      <p sl="en">Ringrazio il Parlamento europeo per la partecipazione su un tema così delicato. La Commissione è pronta ad avviare un’intensa collaborazione con il Parlamento ai fini dell’adozione della proposta in oggetto e per dare prova della determinazione dell’UE ad agire in maniera responsabile nei confronti dei paesi più bisognosi.</p>
    </intervention>
    <intervention id="1-100-000" speaker_id="96838" name="Cristian Dan Preda" is_mep="True" mode="spoken">
      <p sl="ro">relatore per parere della commissione per gli affari esteri. – Signor Presidente, credo che questo sia il momento opportuno per soffermarci sulla relazione presentata dall’onorevole Moreira. Perché? Perché attendiamo attualmente la decisione sulla deroga il richiesta dal Parlamento europeo all’Organizzazione mondiale del commercio sulla questione oggetto della discussione odierna.</p>
      <p sl="ro">Personalmente credo sia importante lanciare un messaggio chiaro agli altri partner commerciali dell’Unione europea. L’Unione deve mantenere la volontà ad affiancare agli aiuti umanitari d’urgenza, che all’inizio ha generosamente concesso al Pakistan, anche misure commerciali in grado di favorire una ripresa sostenibile dell’economia pakistana. Le consultazioni diplomatiche con l’Organizzazione mondiale del commercio richiedono certamente del tempo, poiché devono essere tenute in considerazione le preoccupazioni dei partner commerciali dell’Unione. Il risultato delle suddette consultazioni è tuttora incerto. Come dimostrano i recenti avvenimenti, è evidente che abbiamo bisogno di un Pakistan stabile e prospero, che non si lascerà precipitare nel baratro scosceso dell’estremismo, ma che sarà in grado di rivestire il ruolo di partner nella lotta al terrorismo.</p>
      <p sl="ro">In qualità di relatore per parere della commissione per gli affari esteri, desidero ringraziare i colleghi della commissione per il commercio internazionale per aver adottato i punti principali elaborati nel nostro parere. Desidero soffermarmi su due di essi in questa sede. Il primo, forse il più importante per la commissione per gli affari esteri nonché già citato dal Commissario, è l’obbligo di non svincolare le condizioni in relazione ai diritti umani – ivi incluso il rispetto delle norme fondamentali relative al diritto al lavoro – dalla concessione di preferenze commerciali. Credo che sussista una divergenza di opinione a tal proposito. Dal momento che i diritti umani costituiscono un aspetto chiave dell’accordo fra l’UE e il Pakistan, le preferenze commerciali autonome proposte devono essere subordinate al rispetto dei diritti umani nel paese. D’altra parte, la Commissione non ha eseguito una valutazione completa, a priori, dell’impatto delle misure proposte. Credo che questo avrebbe avuto influito notevolmente soprattutto sulla popolazione pakistana e sulle risorse di bilancio del paese.</p>
    </intervention>
    <intervention id="1-101-000" speaker_id="28219" name="Daniel Caspary" is_mep="True" mode="spoken">
      <p sl="de">nome del gruppo PPE. – Signor Presidente, onorevoli colleghi, a quasi nove mesi dalle tremende inondazioni, la situazione in Pakistan rimane critica e la popolazione del paese ha bisogno del nostro aiuto. Grazie al suo intervento e alla rapida creazione di un pacchetto di aiuti del valore di diversi milioni di euro, l’Unione europea ha agito in modo corretto e opportuno. È fondamentale ora che gli aiuti raggiungano effettivamente la comunità locale.</p>
      <p sl="de">Fin dal primo momento sono stato un po’ scettico nei confronti della proposta della Commissione, sotto la pressione del Consiglio, di utilizzare qualunque strumento del commercio estero per concedere aiuti a breve termine al Pakistan. Ho sollevato la questione più volte in seno alla commissione e, soprattutto, ho chiesto che il responsabile della politica estera nell’Unione europea, ovvero l’Alto rappresentante, comparisse dinanzi alla commissione o al Parlamento per spiegare perché ricorrere al commercio estero per finanziare i suddetti aiuti, per illustrare nel dettaglio l’intera strategia della Commissione europea, inserendola in un contesto comune, forse convincendoci così che ha effettivamente senso – continuerò a ribadirlo – permettere che il commercio estero dia un contributo nel breve periodo.</p>
      <p sl="de">Sono profondamente lieto del fatto che l’onorevole David e altri colleghi siano riusciti a elaborare un pacchetto sostenuto a larga maggioranza in seno alla commissione. A questo proposito, desidero sottolineare soprattutto il limite temporale che noi tutti vorremmo sia rispettato. Questo è l’unico modo per evitare il dirottamento dei fondi.</p>
      <p sl="de">Qual è, tuttavia, la situazione attuale in Pakistan? Sebbene Bin Laden sia fuori gioco, resta irrisolta la questione sorta negli ultimi giorni, ossia fino a che punto i rappresentanti del governo pakistano sapessero chi si stava nascondendo nel loro paese. Molti colleghi, alcuni appartenenti al mio stesso gruppo, non vedono la situazione di buon occhio. Inoltre, non sappiamo ancora come si comporteranno gli altri paesi dell’OMC, né se alla fine daranno il loro consenso. Sarebbe opportuno, dunque, che la votazione di domani sugli emendamenti non fosse definitiva e che rinviassimo la questione alla commissione per vedere il risultato dei negoziati con l’OMC e capire se sia sensato approvare il pacchetto.</p>
    </intervention>
    <intervention id="1-102-000" speaker_id="36396" name="Gianluca Susta" is_mep="True" mode="spoken">
      <p sl="it">a nome del gruppo S&amp;D . – Signor Presidente, onorevoli deputati, signora Commissario, sinceramente non comprendiamo perché la maggioranza della commissione INTA abbia voluto a tutti i costi portare in discussione questa questione per poi chiederne il rinvio, richiesta che non condividiamo. Sono sbagliate l'una e l'altra decisione ma, anche per ragioni di tempo, intendo soffermarmi solo sulla questione di merito, non prima di aver affermato la mia totale condivisione dell'intervento del presidente Vital Moreira.</p>
      <p sl="it">In questo mondo complicato, attraversato costantemente da numerose tragedie naturali e no, introdurremmo un grave precedente se trasformassimo ogni emergenza umanitaria in una revisione delle politiche commerciali. È una strada pericolosa, che potrebbe portare a profondi squilibri e conseguenti ingiustizie nei confronti dei paesi più poveri che, per contro, solo da regole equilibrate, durature e oggettive possono trarre beneficio dalla politica commerciale, che non può sostituire la cooperazione allo sviluppo.</p>
      <p sl="it">Sappiamo che i benefici che si vorrebbero riconoscere al Pakistan non andrebbero a vantaggio delle popolazioni colpite dall'alluvione ormai quasi un anno fa. E con altrettanta certezza sappiamo che principalmente, per non dire esclusivamente, solo il settore tessile europeo pagherà il costo di questo aiuto umanitario. Non possiamo accettare questa ingiusta deroga alle regole della politica commerciale, perché siamo consapevoli della necessità di tener conto anche di altri fattori nel nostro ragionamento.</p>
      <p sl="it">Tutti sappiamo che, accanto alla solidarietà verso le popolazioni alluvionate del Pakistan, un'altra fondamentale ragione dell'aiuto risiede nella decisione di assecondare l'impegno del Pakistan nella lotta contro il terrorismo. Le zone d'ombra emerse in questi giorni tra le autorità pakistane e Al Qaeda e la stessa vicenda di Bin Laden dimostrano la scarsa affidabilità di questo paese. Ritengo se ne debba tener conto, così come occorre tener presenti le grandi questioni legate ai diritti umani emerse ultimamente.</p>
    </intervention>
    <intervention id="1-103-000" speaker_id="97229" name="Niccolò Rinaldi" is_mep="True" mode="spoken">
      <p sl="it">a nome del gruppo ALDE . – Signor Presidente, signora Commissario, onorevoli colleghi, c'è qualcosa che non va in un dibattito che ha luogo nel maggio 2011 e si riferisce a una calamità naturale dell'estate 2010, una calamità che ha lasciato 12 milioni di persone senza casa e devastato il 20 percento di questo paese.</p>
      <p sl="it">Non condivido la posizione socialista, or ora espressa dal collega Susta. È anche a causa di queste esitazioni che ci stiamo ancora scervellando per capire quali strumenti possano essere adottati per aiutare fattivamente il Pakistan e alla frustrazione per non esserci ancora riusciti si aggiunge la consapevolezza della necessità di una visione della politica commerciale più matura sia politicamente che umanitariamente: la politica commerciale deve far parte di quegli strumenti atti ad aiutare le popolazioni in difficoltà.</p>
      <p sl="it">Riconosco alla Commissione di aver agito bene e presto proponendo un pacchetto di misure, che andava ovviamente discusso e riequilibrato per non penalizzare un'industria europea già provata dalla crisi. È il lavoro svolto dalla commissione INTA, anche espresso da alcuni emendamenti, fra i quali il gruppo ALDE sostiene l'emendamento 37, che permette anche alle aziende di richiedere l'applicazione della clausola di salvaguardia. Tuttavia, sembra che questi non siano tempi fortunati per il Pakistan e sono in troppi a non assumersi le proprie responsabilità.</p>
      <p sl="it">All'India chiediamo di cambiare atteggiamento, di ammorbidire il suo rifiuto in sede OMC per esprimere un gesto concreto di relazioni di buon vicinato. Certo, le relazioni sono difficili fra questi due paesi, dal momento che sussiste anche il trascorso dell'attentato di Bombay e la scarsa collaborazione pakistana nell'identificazione e nella cattura degli autori di quell'attentato. Ma questa vicenda potrebbe essere un elemento di rottura rispetto a cattive abitudini di cattivo vicinato.</p>
      <p sl="it">Anche alle autorità pakistane chiediamo qualcosa, ovvero maggiore determinazione nel porre questa questione dal punto di vista bilaterale nei loro rapporti con l'India. Vi sono stati recenti incontri bilaterali, dai quali però poco è emerso, forse per una questione di orgoglio da parte pakistana. Certo è che la Cricket diplomacy – enfatizzata dai colleghi parlamentari pakistani, che abbiamo incontrato solo due settimane fa – finora non ha dato risultati significativi.</p>
      <p sl="it">Infine, è soprattutto all'OMC che chiediamo – come abbiamo fatto a Ginevra nel corso della recente Assemblea interparlamentare – di avviare in tempi brevi dei meccanismi che permettano alle regole del commercio internazionale di rispondere rapidamente e con flessibilità alle urgenze di un paese colpito da improvvisi disastri. Questa storia delle riduzioni delle tariffe può finire in un nulla di fatto oppure aprire una nuova era nelle relazioni commerciali.</p>
    </intervention>
    <intervention id="1-104-000" speaker_id="28481" name="Sajjad Karim" is_mep="True" mode="spoken">
      <p sl="en">a nome del gruppo ECR. – Signor Presidente, questo è stato il peggior disastro naturale nella storia del Pakistan. Noi, e sono orgoglioso di poterlo affermare, abbiamo reagito prontamente. Il Commissario Georgieva si è recato sul posto e io stesso, in occasione dell’incontro con il primo ministro Syed Yousaf Raza Gillani, ho avuto modo di discutere la risposta dell’UE.</p>
      <p sl="en">Una cosa era assolutamente chiara. Dovevamo ragionare in maniera non convenzionale. Dovevamo trovare una nuova soluzione per prestare assistenza. La risposta non risiedeva soltanto negli aiuti, ma anche nel commercio, come misura di sostegno a breve termine.</p>
      <p sl="en">Sono lieto del fatto che la commissione abbia approvato la relazione, dopo un’attenta riflessione, e sono a conoscenza, tramite colleghi impegnati nella commissione stessa, del duro lavoro svolto nel tentativo di raggiungere una soluzione accettabile. Temo, tuttavia, che alcuni degli emendamenti a cui la Commissione ha già fatto riferimento si scostino dallo spirito delle nostre intenzioni iniziali e dal modo in cui abbiamo reagito in un primo momento.</p>
      <p sl="en">A livello di OMC, sono state avanzate delle obiezioni alla proposta dell’Unione europea. Da un lato, l’India non ritiene opportuno che tale proposta faccia parte dell’accordo di libero scambio UE-India e personalmente concordo. Le due cose non dovrebbero essere legate. È questo l’approccio corretto. Allo stesso tempo, tuttavia, si appella proprio al Pakistan per una distensione del mercato. Questo approccio è contraddittorio. Chiedo all’India di rivedere la propria posizione.</p>
      <p sl="en">Credo che quest’Assemblea dovrebbe riaffermare la posizione della Commissione. Abbiamo la garanzia delle valutazioni d’impatto annuali.</p>
      <p sl="en">Capisco le preoccupazioni dei colleghi per quanto concerne la sicurezza, ma io sono qui nelle vesti di sopravvissuto agli attacchi di Mumbai, motivo per cui dico ai colleghi: non è questo il momento di voltare le spalle al Pakistan. È in gioco la credibilità dell’Unione europea. Appoggiate la proposta della Commissione.</p>
    </intervention>
    <intervention id="1-105-000" speaker_id="102931" name="Keith Taylor" is_mep="True" mode="spoken">
      <p sl="en">a nome del gruppo Verts/ALE. – Signor Presidente, come molti altri membri di quest’Assemblea, sono preoccupato per le devastanti inondazioni in Pakistan e sono vicino alla popolazione che ne è stata colpita. Oggi come allora. Nel momento in cui mi rendo conto di quanto sia stata scarsa la volontà politica, di quanto abbiano interferito gli interessi corporativi e per quanto tempo l’OMC abbia rimandato il proprio intervento, dinanzi a noi non vedo altro che raccomandazioni che attenuano le proposte originarie e che vengono presentate dalla Commissione con poco preavviso.</p>
      <p sl="en">Si è già parlato della breve durata delle preferenze commerciali, ridottasi da tre a un anno: al Pakistan non è permesso mantenere o aumentare dazi o tasse nell’arco di questo periodo di tempo. Si propone, altresì, di elaborare non solo una relazione annuale relativa a un programma della durata di un anno, bensì relazioni trimestrali sull’applicazione e sull’attuazione delle misure previste. Ciò comporta un enorme accumulo di pratiche burocratiche da espletare nel giro di un anno soltanto.</p>
      <p sl="en">Per tali motivi appoggio la proposta, ovvero l’emendamento n. 43, di rinviare la questione alla commissione affinché si raggiunga una soluzione che possa effettivamente aiutare il Pakistan come vorremmo. In ultima istanza, credo che emerga l’assoluta necessità di osservare l’operato dell’OMC e di trasformarlo in un organo opportunamente democratico con procedure trasparenti e membri affidabili.</p>
    </intervention>
    <intervention id="1-106-000" speaker_id="96646" name="Helmut Scholz" is_mep="True" mode="spoken">
      <p sl="de">a nome del gruppo GUE/NGL. – Signor Presidente, signor Commissario, onorevoli colleghi, è passato ormai quasi un anno da quando le devastanti inondazioni hanno colpito la popolazione pakistana . Abbiamo tutti legami molto profondi con questo paese flagellato dal disastro.</p>
      <p sl="de">Ciò che è scandaloso, tuttavia, è che i negoziati in seno all’OMC stiano procedendo così lentamente, fatto che da solo dimostra che un’agevolazione commerciale di questo tipo non si presta a fungere da misura di aiuto d’urgenza. Il mio gruppo ha ripetutamente chiesto alla Commissione di elaborare un piano B per aiutare la popolazione pakistana, in modo rapido e permanente, a ricostruire il proprio paese. Non è stata presentata, tuttavia, alcuna soluzione alternativa. Forse la Commissione è a corto di idee o non riesce a intervenire perché sente una certa resistenza da parte del Consiglio europeo, sensazione nota ormai da troppo tempo. Altrimenti sembrerebbe quasi che i difficili negoziati in seno all’OMC vengano adoperati come scusa all’inazione.</p>
      <p sl="de">Sapevate tanto quanto noi che questi negoziati sarebbero stati difficili ancor prima di iniziare e, probabilmente, lo sapevate già anche quando alcuni ministri degli esteri provenienti dalla Germania e da altri Stati membri vi hanno affidato questa missione. Dopotutto, l’agevolazione degli scambi nel settore tessile, delle pelli e dell’etanolo che volete ora offrire al Pakistan metterebbe a repentaglio lo status SPG+ (sistema di preferenze generalizzate plus) ottenuto da paesi come il Bangladesh e che, a differenza del Pakistan, l’hanno fatto con la ratifica di importanti convenzioni dell’ONU e dell’OIL in materia di diritti dei lavoratori e di tutela ambientale. È proprio questo vantaggio in termini di status che consente al Bangladesh di importare prodotti primari dal Pakistan, per poi trasformarli ed esportarli in Europa. Non sorprende che questo paese adesso opponga resistenza.</p>
      <p sl="de">In tutta onestà, tuttavia, non possiamo aspettarci che venga accettato il nostro desiderio di aiutare il Pakistan a discapito di uno dei paesi più poveri al mondo. Così facendo finiremo per danneggiare anche noi stessi, per non parlare del fatto che ciò accadrebbe alla vigilia della presentazione della nuova proposta della Commissione in merito alla revisione del nostro sistema di preferenze commerciali.</p>
      <p sl="de">La mia soluzione al problema è dunque la seguente: concentriamoci sugli aiuti diretti per la ricostruzione in seguito alle inondazioni e interveniamo subito piuttosto che perderci nei negoziati di Ginevra. Dopotutto, ogni giorno perso in termini di mancati aiuti è un giorno perso in termini di fiducia da parte del Pakistan, soprattutto nei confronti di noi europei e per questo dovremo pagare un prezzo politico molto alto.</p>
    </intervention>
    <intervention id="1-107-000" speaker_id="97280" name="Claudio Morganti" is_mep="True" mode="spoken">
      <p sl="it">a nome del gruppo EFD . – Signor Presidente, onorevoli colleghi, ritengo questa relazione totalmente inaccettabile. Sono consapevole delle tragiche inondazioni che hanno colpito il Pakistan lo scorso anno e ritengo giusto aiutare questo paese. Mi risulta – e non mi pare poco – che l'Unione europea abbia già messo a disposizione circa mezzo miliardo di euro.</p>
      <p sl="it">Queste nuove agevolazioni sono assurde poiché si concentrano in un settore – quello del tessile – dominante in Pakistan e distrutto invece in Europa proprio dalla sleale concorrenza dei paesi asiatici. Vogliamo dare il colpo di grazia definitivo al settore tessile europeo? Non è certamente questo l'auspico della Lega, né intendiamo accettarlo.</p>
      <p sl="it">La concessione di queste deroghe, qualora approvate dal Parlamento, dovrà poi passare al vaglio dell'Organizzazione mondiale del commercio. Sembra che alcuni Stati – tra cui la già citata India, nemica storica del Pakistan – siano disposti a dare il loro assenso, certamente non gratuito ma in cambio della concessione di analoghe condizioni favorevoli da parte dell'Unione europea, orientata ad accogliere queste richieste.</p>
      <p sl="it">Ho l'impressione che la politica commerciale dell'Unione europea sia dettata dal peggior autolesionismo possibile e mi auguro quindi che questo provvedimento venga totalmente respinto.</p>
    </intervention>
    <intervention id="1-108-000" speaker_id="28255" name="Andreas Mölzer" is_mep="True" mode="spoken">
      <p sl="de">Signor Presidente, nel Pakistan nordoccidentale, ciò che in alcune regioni non era stato ancora distrutto dalla guerra e dal terrorismo, è stato spazzato via dalle inondazioni del 2010. Oltre allo stanziamento di 415 milioni di euro in aiuti d’urgenza, ora l’UE intende eliminare i dazi su alcuni prodotti. Al Pakistan verrà accordato a breve il tanto atteso status di paese in via di sviluppo con speciali preferenze tariffarie.</p>
      <p sl="de">L’UE non dovrebbe tuttavia illudersi che la concessione di preferenze commerciali possa mettere fine all’avanzata dei fondamentalisti islamici e dei terroristi nello Stato nucleare del Pakistan. Gli Stati Uniti non ci sono riusciti nonostante i miliardi stanziati sottoforma di aiuti militari. L’Occidente ha quindi pagato a caro prezzo la lealtà di una parte, già molto piccola e in costante diminuzione, della leadership politica del Pakistan.</p>
      <p sl="de">L’eliminazione di Bin Laden da parte degli Stati Uniti ha sollevato una serie di quesiti complessi. Anche qualora il Pakistan fosse stato a conoscenza degli spostamenti del leader di al-Qaeda, su cui pendeva un mandato di arresto internazionale, fatto che ne avrebbe richiesto l’estradizione, ciò non toglie che la sua uccisione mirata abbia rappresentato una violazione della sovranità del Pakistan. Ora l’Occidente non deve gettare a mare i propri principi fra cui, ad esempio, lo Stato di diritto. I terroristi, i dittatori e gli assassini di massa vanno consegnati alla giustizia e non eliminati attraverso uccisioni mirate.</p>
    </intervention>
    <intervention id="1-109-000" speaker_id="96903" name="Paulo Rangel" is_mep="True" mode="spoken">
      <p sl="pt">Signor Presidente, desidero innanzitutto e in modo particolare congratularmi con il collega del gruppo del Partito popolare europeo (Democratico cristiano), l’onorevole David, per il lavoro svolto. Sono qui oggi come suo rappresentante, dal momento che per lui è impossibile essere presente in quest’Aula. Vorrei sottolineare, inoltre, che abbiamo sempre considerato il sostegno alle vittime delle inondazioni in Pakistan un imperativo di natura etica e morale. Per questo motivo, abbiamo appoggiato con decisione tutte le misure di aiuto umanitario tradizionali adottate. Crediamo fermamente che le attività volte a stabilizzare la situazione di così tanti milioni di vittime debbano continuare.</p>
      <p sl="pt">Ciò che non possiamo accettare è l’idea secondo cui la politica commerciale dell’Unione europea dovrebbe ora essere considerata uno strumento valido e appropriato per gli aiuti umanitari. La verità è che ciò comporterà due conseguenze drammatiche: una in seno all’Unione europea, in particolare per i paesi del sud e per le loro industrie tessili e di abbigliamento, gravemente indebolite a causa di una crisi economica, sociale e finanziaria senza precedenti dal giorno della loro adesione all’UE; la seconda, a livello internazionale, nel contesto dei negoziati dell’Organizzazione mondiale del commercio (OMC), dove l’apertura da parte del blocco commerciale più vasto al mondo – l’Unione europea – a queste potenziali esportazioni dal Pakistan potrebbe sbilanciare completamente i negoziati. Non è un caso che siano giunti a un punto morto.</p>
      <p sl="pt">Dinanzi a una simile situazione, quindi, è naturale che in merito alla storia di questi otto mesi di difficili negoziati – a cui abbiamo preso parte e dove abbiamo avanzato proposte il più possibile costruttive – su questo regolamento, non possiamo che ammettere che l’unica posizione che saremo ora in grado di assumere è, purtroppo, a sostegno dell’emendamento che, in ultima istanza, contempla la caduta di questa proposta a favore del regolamento così come lo conosciamo. Dobbiamo farlo ora, non a causa della mancanza di solidarietà nei confronti del Pakistan, ma perché crediamo che gli aiuti umanitari vadano prestati nel luogo e nei modi corretti.</p>
    </intervention>
    <intervention id="1-110-000" speaker_id="96986" name="Josefa Andrés Barea" is_mep="True" mode="spoken">
      <p sl="es">Signor Presidente, signor Commissario, è stato complicato gestire questa relazione del Parlamento europeo, soprattutto perché comprende misure che richiedono l’approvazione dell’Organizzazione mondiale del commercio (OMC), motivo per cui il progetto preliminare che la Commissione ha consegnato al Parlamento è diverso da quello giunto a Ginevra.</p>
      <p sl="es">Riteniamo sia necessario aiutare il Pakistan. Crediamo che si possano eccezionalmente concedere le preferenze commerciali in oggetto, purché tengano in considerazione la sensibilità dell’industria Europea, in modo particolare di quella tessile, che sta pagando a carissimo prezzo le conseguenze della crisi in regioni come la Comunità autonoma di Valencia, in Spagna.</p>
      <p sl="es">La relazione ci ha permesso, tuttavia, di constatare che le misure che possono essere adottate nel contesto del commercio internazionale, probabilmente non si possono gestire con l’urgenza che richiederebbero. Dovremmo imparare la lezione per il futuro.</p>
      <p sl="es">Aiutiamo il Pakistan, sì, ma non con la proposta iniziale della Commissione poiché non considera le conseguenze sull’industria europea per quanto concerne le scadenze di attuazione per prodotti sensibili e ritarderebbe persino l’attuazione stessa delle suddette misure, dal momento che il testo è diverso da quello in attesa dell’approvazione dell’OMC: così non rispetteremmo la scadenza.</p>
      <p sl="es">Per questo riteniamo inammissibile mantenere questa proposta e, a nostro avviso, dovremo esprimere un voto contrario.</p>
    </intervention>
    <intervention id="1-111-000" speaker_id="96706" name="João Ferreira" is_mep="True" mode="spoken">
      <p sl="pt">Signor Presidente, signor Commissario, con questa proposta di regolamento, ci troviamo nuovamente dinanzi a un evidente nonché deplorevole esercizio di ipocrisia da parte della Commissione. Un esercizio di ipocrisia che consiste nell’includere nella sfera degli aiuti umanitari elementi che fanno indiscutibilmente parte della sfera degli interessi economici di pochi, del mondo imprenditoriale puro e semplice. Un esercizio di ipocrisia che sta sfruttando il disastro naturale che ha colpito il Pakistan per dar vita ai piani di vecchia data di un numero esiguo di grandi imprese nell’ambito delle competenze dell’Unione europea.</p>
      <p sl="pt">Oggi la giustificazione è rappresentata dagli aiuti umanitari al Pakistan, ieri dal contributo nell’ambito della lotta al terrorismo. E ora come allora la vera intenzione è una sola: ottenere concessioni commerciali a vantaggio, principalmente, dei grandi importatori europei. È questa la realtà, per quanto la commissione per il commercio internazionale tenti di indorare la pillola con inefficaci misure di salvaguardia che in realtà non cambiano nulla.</p>
      <p sl="pt">Queste concessioni commerciali, come afferma la stessa relazione, danneggeranno l'industria tessile dell’Unione europea nonché i paesi e le regioni maggiormente dipendenti da essa. Si tratta di un forte impatto su un settore già molto debole – duramente colpito dalla liberalizzazione del commercio mondiale – e concentrato in regioni con alti livelli di disoccupazione, povertà ed emarginazione, oltre che con una scarsa diversificazione a livello economico. La questione si fa ancora più seria, tuttavia, quando queste regioni si trovano in Stati membri, come il Portogallo, alle prese con una gravissima crisi economica e sociale, che potrebbe presto inasprirsi ulteriormente a causa dell’intervento illegittimo che il Fondo monetario internazionale (FMI) e l’Unione europea stanno mettendo a punto.</p>
      <p sl="pt">Ricordo che il parlamento portoghese aveva adottato all’unanimità una risoluzione contraria alle concessioni commerciali. Servono misure a difesa del settore tessile europeo e del relativo indotto. Non abbiamo visto nulla del genere da parte della Commissione.</p>
    </intervention>
    <intervention id="1-112-000" speaker_id="97198" name="Mara Bizzotto" is_mep="True" mode="spoken">
      <p sl="it">Signor Presidente, onorevoli colleghi, il regolamento oggi in discussione, sotto le mentite spoglie della solidarietà, consuma in realtà l'ennesimo tradimento dell'Europa ai danni dei suoi cittadini.</p>
      <p sl="it">Non possiamo accettare che l'UE danneggi ulteriormente settori quali il tessile che – in paesi come l'Italia, ma non solo – sono di alta qualità e che dovremmo tutelare in tutti i modi dalla concorrenza sleale di paesi come Cina, Turchia, India, Vietnam e Pakistan, in cui la manodopera viene sfruttata a bassissimo costo e dove non esistono le garanzie minime di rispetto dei diritti sociali. È in questi paesi che molte grandi imprese europee hanno delocalizzato la propria produzione a scapito di posti di lavoro in Europa.</p>
      <p sl="it">È per giunta incomprensibile che non si sia atteso nemmeno di conoscere il parere dell'Organizzazione mondiale del commercio su questo provvedimento. Intanto però l'Europa ha di fatto dimostrato di impegnarsi sempre al massimo quando si tratta di agire contro gli interessi dei suoi cittadini e delle sue industrie di qualità. Spero vivamente che il regolamento sia respinto in sede di votazione.</p>
    </intervention>
    <intervention id="1-113-000" speaker_id="28572" name="Georgios Papastamkos" is_mep="True" mode="spoken">
      <p sl="el">Signor Presidente, ovviamente appoggio anch’io la fornitura di aiuti umanitari da parte dell’Unione europea laddove e nella misura in cui ciò è possibile. Comprendo il ragionamento della Commissione di prestare aiuti in forma di concessioni commerciali unilaterali a favore del Pakistan. Non condivido, tuttavia, le proposte della Commissione che costringono due settori industriali dell’Unione, nello specifico l’industria tessile e quella del bioetanolo, ad accollarsi la maggior parte dell’onere.</p>
      <p sl="el">Desidero sottolineare che l’industria tessile europea ha subito forti pressioni negli ultimi anni a causa della liberalizzazione del commercio nell’ambito dell’OMC.</p>
      <p sl="el">Ho rivestito il ruolo di eurodeputato per quattro mandati in rappresentanza di una regione, la Naoussa, che presenta uno dei tassi di disoccupazione più elevati di tutta Europa a causa dell’impatto della globalizzazione dell’industria tessile. Per quanto concerne il bioetanolo, vorrei sottolineare che sono stati realizzati importanti investimenti a livello comunitario in questa nuova industria. Non dobbiamo trascurare il fatto che sono due settori in cui il Pakistan sembrerebbe particolarmente competitivo. Inoltre, le suddette concessioni non sono subordinate ad alcuna clausola condizionale, cosa che invece accadrebbe se al Pakistan venisse accordato lo status SPG+. In ultima istanza, mi chiedo se le suddette concessioni andranno davvero a beneficio degli abitanti delle zone colpite dalle inondazioni in Pakistan. Io ne dubito. Per ridimensionare le virtuose intenzioni, avanzo la controproposta di accordare le concessioni ad altri prodotti industriali. Perché proprio ai prodotti tessili? Potremmo ugualmente aiutare le vittime delle inondazioni in Pakistan. In ogni caso, la durata e la gamma di concessioni dovrebbero essere limitate e andrebbero previste delle misure di salvaguardia, come proposto negli emendamenti presentati dal gruppo del Partito popolare europeo (Democratico cristiano).</p>
    </intervention>
    <intervention id="1-114-000" speaker_id="1909" name="Bernd Lange" is_mep="True" mode="spoken">
      <p sl="de">Signor Presidente, signor Commissario, siamo tutti fermamente convinti che dobbiamo aiutare la popolazione pakistana, ma lo strumento da lei proposto, signor Commissario, non funziona per tre ragioni.</p>
      <p sl="de">La prima è che nulla dimostra che l’agevolazione commerciale andrà a beneficio della popolazione colpita dalle inondazioni. Anzi. L’industria tessile in Pakistan si sviluppa in altre regioni e, negli ultimi anni, è addirittura cresciuta. In realtà, quindi, questo settore non è per nulla sofferente. Non riesco proprio a capire come possiamo aiutare il popolo colpito dalle inondazioni attraverso agevolazioni commerciali.</p>
      <p sl="de">In secondo luogo non capisco come possiamo accordare queste agevolazioni a un paese che chiaramente non soddisfa le condizioni previste dal regime SPG+ in termini di standard sociali e ambientali, e lanciare così un messaggio ad altri paesi, come il Bangladesh, che invece soddisfano dette condizioni, dicendo loro, in sostanza, che non sono necessari sforzi e che è possibile ottenere lo status anche in modo alternativo.</p>
      <p sl="de">Il mio terzo punto, signor Commissario, riguarda il fatto che non si tratta di un approccio basato sulla solidarietà, poiché in Europa l’onere ricade unilateralmente, su alcuni settori e su alcuni paesi soltanto. Se vogliamo dare un contributo, dovremmo farlo con uno spirito di solidarietà nei confronti di tutti i paesi e con la partecipazione di tutti. Ciò significa che abbiamo bisogno di aiuti diretti per le vittime delle inondazioni. Questo sarebbe il giusto approccio da adottare.</p>
    </intervention>
    <intervention id="1-115-000" speaker_id="96777" name="Paweł Zalewski" is_mep="True" mode="spoken">
      <p sl="pl">Signor Presidente, la nostra comprensione nei confronti di tutte le vittime della terribile catastrofe è un atto dovuto ed è per questo che l’Unione europea si è attivata immediatamente per prestare loro aiuti umanitari. Il futuro del Pakistan è una questione chiave per il mondo e per l’Europa. Si tratta di un paese importante nel contesto della lotta al terrorismo, oltre a essere una fonte di forte immigrazione verso l’Unione europea.</p>
      <p sl="pl">Finora, purtroppo, l’UE non ha sviluppato una politica per il Pakistan. La proposta delle preferenze commerciali dell’UE non ha alcuno scopo preciso. La Commissione non è stata in grado di giustificare l’attuazione della proposta, e non ne è stata capace nemmeno la commissione per il commercio internazionale in sede di riunione. La proposta non aiuta le vittime delle inondazioni, né influenza in modo considerevole lo sviluppo del paese. I veri interessi dell’Unione europea nell’ambito delle proprie relazioni con il Pakistan sono due: in primo luogo, la lotta al terrorismo; in secondo luogo, lo sviluppo economico del paese, che dovrebbe basarsi sullo Stato di diritto, proprio come in qualsiasi altro paese. Quindi, invece di avanzare proposte che non portano a nulla, dobbiamo mettere a punto un’offerta di aiuti economici e di cooperazione seria e di ampia portata, soggetta a delle condizioni.</p>
      <p sl="pl">Se il Pakistan intende accrescere la cooperazione con l’Unione europea, dovrebbe dimostrarsi partecipe nella lotta al terrorismo in modo decisamente concreto e dare prove tangibili dello sviluppo dello Stato di diritto. Ecco che allora un programma di aiuti di ampia portata avrebbe senso; di ampia portata, appunto, e non limitato a uno o due settori dell’economia. La proposta che è stata presentata – lo ribadisco – non risolve nulla, motivo per cui, a mio avviso, andrebbe respinta. Invito l’Alto rappresentante Ashton a presentare un’idea ragionata e basata sulla condizionalità in merito alla cooperazione con il Pakistan.</p>
    </intervention>
    <intervention id="1-116-000" speaker_id="1403" name="David Martin" is_mep="True" mode="spoken">
      <p sl="en">Signor Presidente, sono trascorsi ormai otto mesi da quando il Consiglio ha proposto un ragionevole pacchetto di misure per aiutare il Pakistan all’indomani delle devastanti inondazioni. Mi rammarica constatare che, otto mesi dopo, ne stiamo ancora discutendo senza procedere alla sua applicazione.</p>
      <p sl="en">Chiediamoci perché avevamo bisogno di questo pacchetto. C’è una differenza tra il concetto di aiuti e il contenuto di questo pacchetto commerciale. Gli aiuti, ovviamente, sono molto importanti per il Pakistan, ma l’idea del suddetto pacchetto commerciale consisteva nell’offrire incentivi agli imprenditori affinché iniziassero a ricostruire le fabbriche e a reinvestire nell’industria tessile e negli altri settori che erano stati letteralmente spazzati via dalle inondazioni. Non è corretto affermare che l’industria tessile non si trova nella zona colpita dalle inondazioni. È vero che il cuore della maggior parte dell’industria tessile è altrove rispetto all’area distrutta, ma gran parte dei pacchetti di sostegno all’industria tessile era destinata alle zone colpite, nonché a una buona parte dell’industria tessile.</p>
      <p sl="en">Ciò avrebbe dato impulso alla ricostruzione dell’industria tessile, dimostrando che esisteva un mercato per quei prodotti. La nostra risposta, purtroppo, è stata alquanto burbera. Appoggio sicuramente l’idea di istituire una clausola di salvaguardia, ma se deve durare un anno soltanto, tanto vale lasciar perdere da subito. Un anno non basta ad attuare gli investimenti necessari.</p>
      <p sl="en">Mi rammarica, altresì, constatare che l’India sia stata meno collaborativa nell’ambito dell’OMC; auspico, tuttavia, come affermato dall’onorevole Rinaldi, che la cosiddetta Cricket diplomacy porti a una soluzione e che l’India riconosca che, tanto a livello umanitario quanto di sicurezza, è importante aiutare il Pakistan nella creazione di posti di lavoro e di investimenti nel futuro.</p>
    </intervention>
    <intervention id="1-117-000" speaker_id="23894" name="Anna Záborská" is_mep="True" mode="spoken">
      <p sl="sk">Signor Presidente, signor Commissario, vedo che la questione ha creato una frattura in seno all’Assemblea. Ciononostante, e contrariamente al punto di vista dei miei colleghi, io appoggio l’idea presentata dal Consiglio.</p>
      <p sl="sk">In quanto membro della commissione per lo sviluppo, è proprio questo l’aspetto che desidero sottolineare. Sebbene l’invio urgente di aiuti umanitari sottoforma di finanziamenti sia essenziale per far fronte a disastri come quello che ha colpito il Pakistan, dobbiamo fare di più. Il modo più efficace per promuovere lo sviluppo è fornire alla popolazione i mezzi per aiutarsi da soli. Per questo, accolgo con favore l’abolizione delle barriere doganali – non importa per quanto tempo – e sono fiduciosa che questo periodo di transizione ci permetterà di valutare il processo proposto dalla Commissione. Se il processo e l’approccio funzionano, allora forse rivedrei la definizione di assistenza allo sviluppo fornita dall’UE. Semmai non è il Pakistan, ma la Cina a costituire la minaccia più grande per il mercato tessile europeo.</p>
    </intervention>
    <intervention id="1-118-000" speaker_id="96856" name="George Sabin Cutaş" is_mep="True" mode="spoken">
      <p sl="ro">Signor Presidente, come alcuni colleghi hanno già ribadito, anche lei ha constatato che concedere preferenze commerciali speciali al Pakistan non sarebbe una soluzione adeguata per aiutare le vittime delle inondazioni, dal momento che queste non considerano il commercio uno strumento adatto a rispondere a simili situazioni di emergenza. Credo anch’io che la concessione di preferenze commerciali non andrebbe a diretto vantaggio della popolazione in difficoltà a causa delle inondazioni. Attuando delle misure a integrazione degli aiuti umanitari, tuttavia, possiamo contribuire alla ripresa economica del Pakistan. In realtà il commercio internazionale e gli aiuti umanitari non sono attività diametralmente opposte. A livello pratico, sussiste un certo grado di complementarietà fra tutte le politiche dell’Unione europea. Quando accordiamo preferenze commerciali ai paesi in via di sviluppo, in realtà non lo facciamo per ragioni di carattere puramente pragmatico e commerciale, ma per dimostrare la nostra solidarietà nei confronti di questi paesi.</p>
    </intervention>
    <intervention id="1-119-000" speaker_id="4521" name="Charles Tannock" is_mep="True" mode="spoken">
      <p sl="en">Signor Presidente, le immagini delle inondazioni che hanno colpito il Pakistan l’estate scorsa erano davvero scioccanti e, giustamente, l’Unione europea ha cercato di attuare misure di aiuto per assistere i milioni di pakistani le cui vite erano state devastate da quel terribile disastro.</p>
      <p sl="en">Gli aiuti umanitari andrebbero forniti senza limiti di natura politica. Le preferenze commerciali d’urgenza sono, tuttavia, una misura politica controversa, sia per il Pakistan che per l'intera regione. La presenza di Osama Bin Laden in Pakistan ha messo in luce, ancora una volta, l’approccio ambivalente del paese nei confronti della lotta al terrorismo.</p>
      <p sl="en">Personalmente, dunque, temo che queste preferenze commerciali d’urgenza possano sembrare una ricompensa al governo pakistano per non essere intervenuto in quest’ambito. Temo, altresì, che il Bangladesh, paese laico e democratico nonché anch’esso soggetto a inondazioni, ne esca indebolito per via della concorrenza sleale; anche il Bangladesh dipende in grande misura dall’industria tessile.</p>
      <p sl="en">Si tratta di una misura dai buoni propositi e, ovviamente, lo riconosco pienamente, ma è anche una misura che va considerata con estrema attenzione, per tutte le ragioni delineate nel corso del mio breve intervento.</p>
    </intervention>
    <intervention id="1-120-000" speaker_id="96981" name="Franz Obermayr" is_mep="True" mode="spoken">
      <p sl="de">Signor Presidente, signor Commissario, il progetto è un attacco all’industria tessile europea, su questo non vi è alcun dubbio. Desidero, tuttavia, concentrarmi anche su un aspetto di carattere umanitario. Le esenzioni dai dazi di vaste proporzioni devono essere legate all’obbligo assoluto di rispettare i diritti umani. Mi riferisco, nello specifico, ai diritti delle minoranze cristiane e delle donne. La legge sulla blasfemia in Pakistan è particolarmente preoccupante: chiunque insulti Maometto è condannato a morte. Il fondamentalismo in Pakistan è diffuso a tutti i livelli della società e si riscontra persino fra gli studenti della rinomata Università Islamica Internazionale.</p>
      <p sl="de">Non crede nemmeno lei al fatto che le preferenze commerciali possano essere usate per promuovere la prosperità e combattere il radicalismo. L’UE non può semplicemente accordare preferenze commerciali e ignorare o non riuscire a pretendere che vengano rispettati aspetti fondamentali del diritto di base.</p>
    </intervention>
    <intervention id="1-121-000" speaker_id="4531" name="Jean Lambert" is_mep="True" mode="spoken">
      <p sl="en">Signor Presidente, intervengo in qualità di presidente della delegazione che si occupa del Pakistan e devo dire che, questa sera, in questa sede, qualcuno ha versato lacrime di coccodrillo esprimendo pareri diametralmente opposti a quelli che esprime di solito.</p>
      <p sl="en">Quando abbiamo affrontato questo argomento, in passato, la Commissione ci aveva garantito che gli articoli in questione erano stati valutati attentamente per far sì che non entrassero in contrasto con le esportazioni dell’UE. La situazione è cambiata? Ci è stato chiesto: perché i prodotti tessili provenienti dal Pakistan? Perché i prodotti tessili costituiscono una delle esportazioni di maggior interesse per il paese. Non potete aspettarvi che si trovi una soluzione in pochi mesi.</p>
      <p sl="en">Anche noi avevamo dubbi in merito al potenziale impatto di questa misura sulle zone colpite dalle inondazioni. Abbiamo sollevato la questione quando eravamo in Pakistan e dagli stessi membri del parlamento pakistano ci è stato confermato che la suddetta misura sarebbe vantaggiosa per il settore industriale nelle loro circoscrizioni; credo dunque che dovremmo considerare quale messaggio lanciamo se decidiamo di non appoggiare questa misura.</p>
    </intervention>
    <intervention id="1-122-000" speaker_id="photo_generic" name="Karel De Gucht" is_mep="True" mode="spoken">
      <p sl="en">membro della Commissione. – Signor Presidente, desidero innanzitutto scusarmi per la mia assenza all’inizio della discussione, ma ero appena arrivata in aereo da Bruxelles e voi eravate – come dire – in anticipo sulla tabella di marcia, fatto sicuramente encomiabile, ma che mi ha portata ad arrivare in leggero ritardo.</p>
      <p sl="en">Ho preso nota di tutti gli interventi che si sono tenuti in merito a questa relazione. Vorrei solo soffermarmi su un paio di punti. In primo luogo, non stiamo discutendo di un accordo di libero scambio. Ho la sensazione che molti interventi partano dal presupposto che si tratti di una sorta di accordo di libero scambio, con tutto ciò che ne consegue. Il problema di porre condizioni di natura sociale, ad esempio, o della sostenibilità, come la chiamiamo noi, non andrebbe considerato in questa sede, dal momento che si tratta di una misura chiaramente limitata nel tempo.</p>
      <p sl="en">In seconda istanza, non stiamo discutendo nemmeno del regime SPG. Lo faremo a breve, e sarà quello il momento di decidere quali paesi possono accedervi e quali no.</p>
      <p sl="en">No, questa è una proposta che la Commissione europea ha avanzato nel contesto delle enormi inondazioni che hanno colpito il Pakistan; è limitata a un periodo di tempo di due anni e prevede la possibilità di un ulteriore anno di proroga.</p>
      <p sl="en">Permettetemi, altresì, di dire che l’emendamento che prevede di limitare la durata a un anno, in tutta onestà, non ha molto senso: fareste prima semplicemente a esprimere un voto contrario.</p>
      <p sl="en">Perché non siamo ancora giunti a una conclusione? E perché si ricorre a questa argomentazione adesso, a circa un anno dalle inondazioni? Semplicemente perché abbiamo appena messo a punto la richiesta di deroga all’OMC, nell’ambito del quale, tuttavia, ci troviamo ad affrontare gravi problemi con i paesi vicini al Pakistan. Non credo serva citarli. Abbiamo cercato una soluzione. A mio avviso stiamo andando nella giusta direzione e, nel corso delle prossime settimane, dovremo verificare il possibile impatto dei recenti avvenimenti in Pakistan.</p>
      <p sl="en">Ma siamo nelle mani dell’OMC per quanto concerne la deroga, concessa esclusivamente all’unanimità. Non possiamo forzare la decisione in seno all’Organizzazione, possiamo soltanto fare del nostro meglio per raggiungere il nostro obiettivo.</p>
      <p sl="en">Vorrei sottolineare, inoltre, che non mi riferisco – come ha fatto uno dei precedenti oratori– alle lacrime di coccodrillo, all’ipocrisia, eccetera. Non spetta a me dirlo, ma diciamo pure in modo ragionevolmente neutrale che quello che è stato detto questa sera non è necessariamente coerente con quanto detto in passato. E non è certo perché è trascorso del tempo o perché non abbiamo ancora ottenuto la deroga che l’argomentazione come tale è cambiata.</p>
      <p sl="en">Fin dal primo momento, si è discusso per capire se tutto questo avrebbe aiutato direttamente la popolazione colpita dalle inondazioni. In parte, sì. Fin dal primo momento si è detto che avremmo dovuto fornire anche aiuti umanitari. Abbiamo così provveduto a stanziare 480 milioni di euro in aiuti umanitari e le argomentazioni non sono cambiate; a questo punto non capisco come cambiare rotta improvvisamente possa essere lodevole.</p>
      <p sl="en">Abbiamo analizzato i problemi che possono sorgere con l’industria tessile europea e con quella dell’etanolo. É stata proposta una clausola di salvaguardia che, a mio avviso, è sufficiente a far fronte a eventuali problemi. Per questi motivi, credo sia chiaro che o si è favorevoli o si è contrari alla proposta. La Commissione è a favore della stessa e credo che, dal punto di vista sia dello sviluppo economico del Pakistan che delle questioni inerenti alla sicurezza, senza dubbio legate al Pakistan, sarebbe un grave errore da parte del Parlamento europeo non assumersi la responsabilità e bocciare la proposta.</p>
    </intervention>
    <intervention id="1-123-000" speaker_id="96930" name="Vital Moreira" is_mep="True" mode="spoken" role="relatore">
      <p sl="pt">Signor Presidente, desidero dare il benvenuto al Commissario De Gucht, nonostante il lieve ritardo, che comprendiamo, ma penso che vi sia ancora abbastanza tempo a disposizione per consentire alla commissione di assumere una posizione definitiva.</p>
      <p sl="pt">In qualità di relatore accidentale della relazione in oggetto e, lo ribadisco, contro la mia volontà, permettetemi di esprimere due osservazioni. La prima è che la discussione ha dimostrato che la questione è stata controversa in questa’Assemblea tanto quanto alla commissione per il commercio internazionale, se non addirittura di più. La seconda riguarda i punti di forza delle proposte adottate dalla commissione per il commercio internazionale, alcune delle quali la Commissione europea considera inconcludenti … Ebbene, la seduta plenaria di domani deciderà in merito ai punti di forza delle suddette proposte e alle obiezioni della Commissione.</p>
      <p sl="pt">Consentitemi di soffermarmi ancora su due punti. Ci sono due cose di cui né il Parlamento né la commissione per il commercio internazionale possono essere accusati. Innanzitutto di aver tentato di bloccare la questione, nonostante sia vincolata alla concessione di una deroga da parte dell’Organizzazione mondiale del commercio (OMC) e di aver votato su una questione che potrebbe risultare del tutto sterile qualora non venisse concessa la deroga in oggetto. Di fatto, la commissione per il commercio internazionale ha deciso di procedere nonostante questa incognita.</p>
      <p sl="pt">In secondo luogo, abbiamo preso in considerazione tutti gli emendamenti dell’ultimo minuto della Commissione, poiché la stessa – che è l’unico organo e l’unica istituzione cui spetta il diritto di iniziativa legislativa – ha presentato sì la sua proposta, ma i termini della richiesta di deroga proposti all'OMC sono diversi da quelli inclusi nella proposta che la Commissione ha presentato al Parlamento. A ciò, inoltre, è seguito il compromesso del Consiglio, anch’esso diverso dalla proposta iniziale della Commissione.</p>
      <p sl="pt">La commissione per il commercio internazionale non ha ritenuto nulla di tutto ciò un ostacolo che impedisse di trattare la questione in seno alla stessa e di procedere alla votazione e ha così accolto tutte le modifiche tardive presentate dalla Commissione e dal Consiglio.</p>
    </intervention>
    <intervention id="1-124-000" speaker_id="28576" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà mercoledì 10 maggio 2011.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="1-125-500" speaker_id="96788" name="Krzysztof Lisek" is_mep="True" mode="written">
      <p sl="pl">Le questioni inerenti al Pakistan non sono mai totalmente esenti da controversie, nemmeno quelle relative agli aiuti all’indomani di un disastro naturale. Per quanto concerne le preferenze commerciali autonome per il Pakistan, è importante introdurre una clausola di salvaguardia nel caso in cui si interrompano le attività commerciali in seguito all’abolizione delle tariffe doganali. Dovremmo considerare, inoltre, i nostri interessi commerciali e prendercene cura a lungo termine, definendo un periodo di validità ottimale nonché le condizioni che il Pakistan deve soddisfare. Le inondazioni che hanno colpito in modo così drammatico il Pakistan nell’estate del 2010 hanno avuto un impatto disastroso sull’economia del paese. L’UE vuole aiutare il Pakistan contribuendo alla sua ripresa economica. Dal momento che il paese riveste un ruolo insolitamente importante per la sicurezza dell’UE data la sua posizione geostrategica, dovremmo fare il possibile per stabilizzare la situazione in quella zona. Così facendo, eviteremo la radicalizzazione delle opinioni in Pakistan. Un’economia più stabile porta sempre con se una società più democratica e un allontanamento dai movimento sociali radicali e antidemocratici. La nostra decisione lancerà un messaggio inequivocabile al Pakistan, ossia che intendiamo renderci utili e che vorremmo che il Pakistan diventasse un paese ricco e stabile, fatto che impedirà la radicalizzazione delle opinioni nella zona. Credo che questo Pakistan, nelle vesti di alleato, contribuirebbe anche a sbloccare la situazione in Afghanistan.</p>
    </intervention>
    <intervention id="1-125-000" speaker_id="4345" name="Tokia Saïfi" is_mep="True" mode="written">
      <p sl="fr">Appoggio l’idea di aiutare il Pakistan a dare un nuovo impulso all’economia dopo le inondazioni del luglio del 2010. Credo, tuttavia, che la proposta presentata dalla Commissione sia inadeguata per una serie di motivi. In primo luogo, non rappresenta una soluzione particolarmente rapida: a quasi un anno dal disastro, non è ancora giunto alcun segnale positivo circa la deroga che l’OMC deve accordare all’Unione europea perché la proposta in oggetto possa entrare in vigore; non abbiamo ancora concluso il nostro lavoro in qualità di legislatori e dobbiamo ancora svolgere i negoziati in seno al Consiglio. In secondo luogo, non è stata realizzata nessuna valutazione di impatto e non sappiamo quale effetto avranno queste misure sull’economia pakistana o su quella europea (in particolare, sul settore tessile e dell’etanolo, ambiti direttamente interessati dalla proposta). Non sappiamo nemmeno come il Pakistan ridistribuirà il reddito proveniente dalle esportazioni interessate dalle misure in oggetto affinché queste possano costituire un beneficio effettivo per le regioni colpite dalle inondazioni. Infine, dovremmo tenere presente che le misure proposte non impongono alcun obbligo in materia di diritti umani al Pakistan. Ciò si scontra con tutte le posizioni recentemente assunte e deve rimanere un’eccezione.</p>
    </intervention>
  </section>
  <section id="creitem20" title="20. Accordo di libero scambio con l’India (discussione)">
    <intervention id="1-127-000" speaker_id="28576" is_mep="True" mode="spoken" role="Presidente">
      <p sl="unknown">L’ordine del giorno reca l’interrogazione orale alla Commissione dell’onorevole Moreira, a nome della commissione per il commercio internazionale, sullo stato di avanzamento dei negoziati per l’accordo di libero scambio UE-India (O-000059/2011 - B7-0214/2011).</p>
    </intervention>
    <intervention id="1-128-000" speaker_id="96930" name="Vital Moreira" is_mep="True" mode="spoken">
      <p sl="pt">autore. – Signor Presidente, signor Commissario, onorevoli colleghi, spero di non dover utilizzare tutti i cinque minuti a mia disposizione. La questione è semplice: si tratta di un’iniziativa della commissione per il commercio internazionale che presiedo ed è in qualità di Presidente che vi presento il documento sul quale i gruppi politici hanno raggiunto un accordo per consenso. È per me un piacere presentarvi questa interrogazione che è stata approvata dai coordinatori dei gruppi politici della mia commissione e che cerca di ottenere una risposta da parte della Commissione europea su una serie di aspetti relativi allo stato di avanzamento dei negoziati per l’accordo di libero scambio tra l’Unione europea e l’India che sono in corso fin dal 2007.</p>
      <p sl="pt">Non c’è bisogno di sottolineare l’importanza di questa iniziativa. Una delle grandi innovazioni del trattato di Lisbona consiste nell’aver concesso al Parlamento europeo non solo il diritto di dare la propria approvazione definitiva, tra l’altro, sugli accordi in materia di commercio internazionale dopo la loro negoziazione ma anche di essere tenuto al corrente su ogni fase dei negoziati fin dal loro avvio.</p>
      <p sl="pt">Il Parlamento ha quindi il potere e il dovere di vigilare sui negoziati – in questo caso commerciali – e di intervenire politicamente usando gli strumenti parlamentari di cui dispone come le audizioni, le risoluzioni e le interrogazioni orali, in modo da tenersi al corrente sui progressi dei negoziati stessi.</p>
      <p sl="pt">È per questo motivo che la commissione per il commercio internazionale crede nell’utilità di ascoltare la Commissione europea che, va detto, ci fornisce una grande quantità di informazioni su questo argomento. Penso tuttavia che occorra rispondere pubblicamente a una serie di domande. L’interrogazione orale presentata comprende sette quesiti riguardanti, in particolare, i progressi compiuti su una serie di argomenti delicati quali gli appalti pubblici, i negoziati relativi ai diritti di proprietà intellettuale per i farmaci generici, la domanda di mandato per i negoziati in materia di investimenti esteri che la Commissione ha presentato al Consiglio europeo, le questioni attualmente in corso di negoziazione attinenti alla cultura e ai servizi culturali, la possibilità di effettuare una valutazione specifica sugli effetti di un eventuale accordo di libero scambio con l’India sulle principali industrie europee, la possibilità di valutare quantitativamente i benefici attesi e le perdite che potrebbero derivare da questo accordo di libero scambio per l’Unione europea e, infine, la garanzia che la Commissione terrà nella giusta considerazione il parere del Parlamento su questo tema.</p>
      <p sl="pt">Le domande, in forma scritta, sono contenute nel documento che abbiamo presentato e penso che siano abbastanza chiare da consentirci di fare progressi in materia di informazione pubblica su questi importanti negoziati tra l’Unione europea e uno dei nostri maggiori partner commerciali.</p>
    </intervention>
    <intervention id="1-129-000" speaker_id="photo_generic" name="Karel De Gucht" is_mep="True" mode="spoken">
      <p sl="en">membro della Commissione. – Signor Presidente, desidero ringraziare l’onorevole Moreira e la commissione per il commercio internazionale per avermi dato l’opportunità di intervenire in plenaria sul tema di questo importante negoziato.</p>
      <p sl="en">Va da sé che concludere un accordo con l’India in questa congiuntura non è solo di grande valore economico ma anche di notevole importanza strategica. L’India è solo all’inizio di un percorso di sviluppo che la renderà uno degli attori chiave dell’economia di questo secolo. Un accordo ambizioso ed equilibrato con questo paese porterebbe le nostre relazioni ad un livello diverso fornendo un quadro stabile e prevedibile per disciplinare i nostri futuri rapporti economici.</p>
      <p sl="en">Stiamo quindi lavorando sodo per riuscire a portare a termine questa trattativa per cui esiste una concreta possibilità di successo. L’India è chiaramente interessata ai più alti livelli politici. In occasione del vertice UE-India di dicembre entrambe le parti hanno espresso la loro ferma intenzione di concludere i negoziati prima possibile.</p>
      <p sl="en">Abbiamo fatto progressi su una serie di aspetti: stiamo facendo passi avanti sulle tariffe e preparando uno scambio di offerte sui servizi. Attualmente è in corso un intenso negoziato in materia di appalti e questa è la prima volta che l’India avvia una trattativa seria su questo capitolo che contempla norme specifiche e impegni di accesso al mercato.</p>
      <p sl="en">Con questo non voglio nascondere il fatto che esistono alcune questioni spinose ancora da risolvere che richiederanno una trattativa difficile. Come in ogni negoziato sono gli ultimi passi ad essere i più difficili. In primo luogo desidero sottolineare che, nel corso di questi ultimi mesi, abbiamo fatto progressi rapidi e significativi nei negoziati sulle tariffe; sono quindi certo che l’India migliorerà considerevolmente la propria offerta anche se sarà molto difficile trovare un accordo in alcuni settori, e in particolare in quelli delle automobili, del vino e dei liquori.</p>
      <p sl="en">È inoltre in corso un dibattito molto intenso sui servizi e sta emergendo con maggiore chiarezza il profilo di un possibile pacchetto sebbene alcuni dei nostri interessi chiave riguardino settori nei quali l’India sta elaborando o prevedendo la possibilità di introdurre una riforma legislativa. Mi riferisco in particolare ai servizi assicurativi, postali, finanziari, di vendita al dettaglio, legali e contabili. I negoziati sono quindi molto impegnativi. Non va dimenticato lo sviluppo sostenibile, un tema ovviamente molto importante per noi ma molto delicato in India. Siamo pienamente consapevoli del parere del Parlamento europeo al riguardo e ne terremo conto.</p>
      <p sl="en">Bisogna però essere realistici e capire fino a che punto ci si possa spingere con un partner come l’India. Dobbiamo trovare una soluzione che soddisfi le nostre aspettative ma tenga anche conto della situazione specifica del paese. Introdurremo quindi un capitolo sullo sviluppo sostenibile che farà parte integrante degli accordi, riconoscerà l’importanza delle norme internazionali e sarà basato sulla cooperazione ma dovremo anche prendere atto del fatto che per l’India sarebbe inaccettabile un capitolo su questo tema che consenta l’uso di restrizioni commerciali legate ai temi sociali o ambientali. Tale capitolo, inoltre, non sarebbe coerente con il modello che in genere sosteniamo nei nostri accordi commerciali. Il nostro scopo non è quello di applicare sanzioni ma di avviare una cooperazione in questo settore.</p>
      <p sl="en">Un altro tema delicato che è stato sollevato nel corso dei negoziati e che ha causato qualche timore è quello dell’accesso ai farmaci e del potenziale impatto che potrebbe avere l’accordo di libero scambio in questo settore per i paesi in via di sviluppo. Desidero rassicurarvi su questi aspetti cruciali: siamo pienamente consapevoli del ruolo specifico dell’India per l’accesso ai farmaci a prezzi ragionevoli nei paesi in via di sviluppo. Pertanto questo accordo di libero scambio, il suo capitolo sui diritti di proprietà intellettuale, quello sugli investimenti e qualsiasi altro capitolo non comprometteranno la capacità dell’India di promuovere, produrre ed esportare farmaci generici, anche attraverso licenze obbligatorie. Noi stessi abbiamo voluto essere molto chiari in merito pur ritenendo che si debba tenere presenti le potenzialità di una normativa efficace sul diritto di proprietà intellettuale in India. La normativa sicuramente incoraggerebbe l’innovazione e la ricerca anche per quanto riguarda lo sviluppo di nuovi medicinali. Pertanto, riuscire a negoziare con l’India l’introduzione di un capitolo sulla proprietà intellettuale rimane un obiettivo importante per noi in questa trattativa.</p>
      <p sl="en">Vorrei anche essere molto chiaro in materia di tutela e di esclusività dei dati relativi ai prodotti farmaceutici. Tramite questo accordo chiederemo all’India, nel caso in cui decidesse di introdurre un meccanismo di tutela dell’esclusività dei dati, di applicarlo in modo non discriminatorio al fine di consentire anche ai produttori europei di trarne beneficio. Continuiamo ovviamente a credere che l’accesso ai farmaci e la protezione dei dati sperimentali possano coesistere in modo costruttivo. Un ulteriore dialogo tra tutte le parti interessate dovrebbe contribuire a sviluppare una comprensione reciproca in materia.</p>
      <p sl="en">Faccio inoltre presente che, nel capitolo sui diritti di proprietà intellettuale, le indicazioni geografiche sono un settore di grande interesse per l’Unione europea. È importante ottenere in questo negoziato una dichiarazione politica che consenta di tutelare concretamente le principali indicazioni geografiche comunitarie. Finora i negoziati sono stati difficili ma la Commissione continua comunque a spingere per ottenere un risultato soddisfacente.</p>
      <p sl="en">Infine, come sapete, la Commissione ha proposto al Consiglio alcune linee guida aggiuntive per le trattative in modo da riuscire ad avviare un negoziato anche sulla tutela degli investimenti. La bozza di queste linee guida è stata presentata anche al Parlamento nel rispetto delle opportune esigenze di riservatezza. Attualmente il documento è al vaglio del Consiglio e ci auguriamo di sentire presto anche il parere del Parlamento in materia. I tempi e le modalità di negoziazione di questo capitolo dipenderanno in ultima analisi dalla capacità del Consiglio di trovare un accordo sulle linee guida aggiuntive.</p>
      <p sl="en">Vorrei concludere ricordando che la trattativa in discussione è molto importante e costituisce, credo, un’opportunità da non perdere. Naturalmente l’accordo non dovrà essere concluso ad ogni costo ma solo in presenza di buoni presupposti: in caso contrario dovremo semplicemente dire di no. Alcune delle nostre richieste, come quelle sull’accesso al mercato delle nostre automobili, i nostri vini e i nostri liquori o l’apertura nei confronti di alcuni settori dei servizi, saranno difficilmente accettabili dall’India. In attesa di intensificare gli scambi con il Parlamento europeo in materia ci avviamo verso quella che speriamo essere la fase conclusiva.</p>
      <p sl="en">Credo che il dibattito che si terrà in Aula servirà a dare l’opportunità ai deputati di esprimere la propria opinione sui negoziati in oggetto. Prenderemo atto, per quanto possibile, dei vostri punti di vista pur tenendo presenti le realtà e le specificità di questa particolare trattativa. Attendiamo quindi con ansia la risoluzione che il Parlamento prevede di adottare sull’accordo di libero scambio con l’India che credo giunga in un momento molto opportuno.</p>
    </intervention>
    <intervention id="1-130-000" speaker_id="28219" name="Daniel Caspary" is_mep="True" mode="spoken">
      <p sl="de">a nome del gruppo PPE. – Signor Presidente, onorevoli deputati, desidero sottolineare che, nel caso dell’India anch’io, come il Commissario, ritengo positivo che l’Unione abbia avviato una trattativa con il paese per riuscire a concludere un accordo commerciale. Le sole ragioni strategiche, che lei in parte ha citato, parlano da sole. In particolare, il fatto che purtroppo non stiamo facendo progressi di alcun tipo nel quadro dell’Organizzazione mondiale del commercio ribadisce ancor maggiormente l’importanza di questo accordo di libero scambio.</p>
      <p sl="de">La questione che ancora mi preoccupa, tuttavia, riguarda la possibilità per le nostre imprese di accedere realmente al mercato indiano. Mi chiedo se questo accordo di libero scambio sarà conforme solo al mondo e alla suddivisione del potere economico tra l’Europa e l’India di oggi oppure sarà ancora valido fra dieci o quindici anni.</p>
      <p sl="de">Mi preoccupa sempre più, a questo proposito, la questione delle esclusioni. Capisco perfettamente perché l’India ora chieda alcune esclusioni in certi settori nei negoziati. Un paese caratterizzato da un livello di sviluppo come quello indiano odierno ha bisogno di queste esclusioni e sicuramente l’Europa è in grado di comprendere molto bene questa esigenza.</p>
      <p sl="de">Mi auspicherei, d’altronde, che tutte le esclusioni possano decadere ad una data specifica. Vorrei che si fissasse a questo proposito un limite temporale preciso o parametri di riferimento ben definiti, indipendentemente da come si deciderà di strutturarli. Forse la Commissione potrebbe inoltre riflettere su quali proposte intende portare al tavolo dei negoziati per andare incontro in qualche modo alle esigenze dell’India. Vorrei pertanto che venissero fissati limiti molto chiari per tutte le esclusioni, sia sotto forma di limiti di tempo che di parametri di riferimento. Sicuramente lo dobbiamo alle nostre imprese e di conseguenza anche ai nostri lavoratori.</p>
      <p sl="de">Le sarei molto grato se potesse dirci quali sono le esclusioni che prevedete di introdurre e quali potrebbero esserne i limiti in vista dei negoziati.</p>
      <p sl="de">Il secondo importante aspetto cui lei ha fatto riferimento e sul quale vorrei esprimere il mio accordo è quello della proprietà intellettuale. Dobbiamo assolutamente ottenere un risultato dal quale i nostri agricoltori e altre parti in causa possano trarre vantaggio, in particolare nel campo delle indicazioni geografiche. Occorre inoltre aiutare il nostro settore dei prodotti farmaceutici anche se credo che siamo tutti d’accordo sulla necessità che ciò non vada a discapito di coloro che dipendono dalla possibilità di accedere ai farmaci a basso costo.</p>
    </intervention>
    <intervention id="1-131-000" speaker_id="4318" name="Harlem Désir" is_mep="True" mode="spoken">
      <p sl="fr">a nome del gruppo S&amp;D. – Signor Presidente, signor Commissario, onorevoli colleghi, i negoziati sull’accordo di libero scambio tra l’Unione europea e l’India sono ambiziosi dato che riguardano molti settori economici ma sono anche motivo di preoccupazione in Europa e in India. Ho potuto riscontrarlo durante la riunione del mese scorso tra la commissione per il commercio delle due camere del parlamento indiano e la delegazione del Parlamento europeo per le relazioni con l’India.</p>
      <p sl="fr">L’India è in pieno sviluppo e, come lei ha ricordato, è un partner strategico; comprendiamo quindi tutti quanto sia importante sviluppare scambi commerciali con il paese. Eppure non partiamo da zero dal momento che l’Unione è già il maggiore partner commerciale dell’India, il più importante investitore nel paese e la principale destinazione per gli investitori indiani, oltre ad essere il maggior beneficiario del sistema di preferenze generalizzate.</p>
      <p sl="fr">Dovremo pertanto fare attenzione all’impatto che potrebbe avere un nuovo accordo, più ampio, sui settori più fragili dell’economia indiana. Penso per esempio al settore agricolo – ne hanno parlato anche i colleghi indiani – e alle conseguenze che potrebbe avere l’accordo per i settori particolarmente esposti alla concorrenza dei paesi emergenti in Europa, come l’industria automobilistica. Questo accordo dovrebbe servire allo sviluppo delle nostre società e alla creazione di occupazione e non avviare una liberalizzazione incontrollata che avrebbe effetti disastrosi.</p>
      <p sl="fr">Ecco perché il mio gruppo tiene ad evidenziare un certo numero di aspetti dei negoziati, convinto che dovrebbero sfociare in un accordo che possa contribuire a raggiungere gli obiettivi in tema di sviluppo sostenibile ed eliminazione della povertà ed essere accompagnati da impegni chiari e verificabili. Naturalmente tutto dovrà avvenire sulla base della cooperazione ma anche di seri impegni sociali e ambientali.</p>
      <p sl="fr">Desidero sottolineare in particolare alcuni aspetti. In primo luogo, per quanto riguarda l’agricoltura cui ho già accennato poco fa, chiediamo alla Commissione di assicurarsi che nessuna delle disposizioni dell’accordo, sia in materia di liberalizzazione degli scambi agricoli che di diritti di proprietà intellettuale, possa minacciare l’agricoltura indiana su piccola scala. Penso, per esempio, alle disposizioni sulle sementi.</p>
      <p sl="fr">In secondo luogo, per quanto riguarda i farmaci generici, l’India ne è il maggior produttore tra i paesi in via di sviluppo. Invitiamo la Commissione a non richiedere più l’esclusività dei dati dal momento che tutte le organizzazioni non governative dicono che in tal modo si rischierebbe di danneggiare la distribuzione di tali farmaci.</p>
      <p sl="fr">In terzo luogo, in riferimento ai servizi, chiediamo innanzi tutto che i servizi pubblici vengano esclusi dai settori da liberalizzare e quindi, per quanto riguarda il modo 4, che venga garantito il principio della parità di trattamento o, in altre parole, che si respinga qualsiasi forma di dumping sociale.</p>
      <p sl="fr">Infine, e ringrazio il Presidente, noi crediamo che il capitolo sullo sviluppo sostenibile debba includere impegni vincolanti in relazione al rispetto delle norme sociali e ambientali e in particolare di quelle sociali dell’Organizzazione internazionale del lavoro.</p>
    </intervention>
    <intervention id="1-132-000" speaker_id="97229" name="Niccolò Rinaldi" is_mep="True" mode="spoken">
      <p sl="it">a nome del gruppo ALDE . – Signor Presidente, signor Commissario, onorevoli colleghi, questo negoziato ha un po’ le sembianze della dea Shiva con quattro braccia perché tanto occorre impegnarsi per concludere un accordo così multiforme.</p>
      <p sl="it">Mi accingo ad illustrare le posizioni del gruppo ALDE. Primo: accesso ai medicinali. Pur apprezzando la dichiarazione del Commissario, ribadisco il mio no a qualsiasi tentazione di introdurre misure protezionistiche in un settore nel quale l’Europa ha in passato di fatto ostacolato l’accesso ai medicinali a basso costo. Niente di più volgare che strumentalizzare la questione della contraffazione per meri scopi protezionistici. L’accordo sia piuttosto un’occasione di cooperazione tra l’industria farmaceutica indiana e quella europea.</p>
      <p sl="it">Secondo: i settori industriali. Chiediamo all’India di acconsentire all’inclusione nell’accordo anche di settori sensibili oggi pesantemente tassati per le nostre esportazioni, come il settore automobilistico e quello degli alcolici.</p>
      <p sl="it">Terzo: l’agricoltura. Da parte nostra ci dichiariamo pronti a discutere di prodotti agricoli e ad aprire il nostro mercato, prestando però alcune attenzioni: ovviamente NO agli OGM e piena difesa delle indicazioni geografiche. Per quanto riguarda quest’ultimo aspetto, ricordo che le indicazioni geografiche non concernono solo la politica commerciale ma costituiscono anche un fattore di identità europea. Ci auguriamo quindi siano profusi i massimi sforzi per semplificare le procedure di registrazione in un sistema burocratico – quello indiano – molto pesante, forse anche più pesante di quello europeo, il che è tutto dire.</p>
      <p sl="it">Per quanto riguarda gli appalti pubblici, mi congratulo con la Commissione se è vero che l’India, per la prima volta, pare essere disposta a includere i public procurements in un accordo internazionale. Solo le Indian Railways , tanto per fare un esempio – 17.000 treni che trasportano 18 milioni di passeggeri al giorno e si prevede di costruire altri 25.000 chilometri di tracciato ferroviario nei prossimi dieci anni – rappresentano uno dei tanti mercati che potenzialmente si aprono con questo accordo di libero scambio.</p>
      <p sl="it">Se ben negoziato, il vantaggio sarà per entrambe le parti favorendo uno sviluppo durevole, con un graduale sradicamento del lavoro minorile e il rispetto di una protezione sociale più avanzata. Ritengo inutile una posizione contraria pregiudiziale e per questo mi rivolgo a tutti i gruppi del Parlamento europeo affinché rifiutino a priori un testo di compromesso.</p>
    </intervention>
    <intervention id="1-133-000" speaker_id="2037" name="Robert Sturdy" is_mep="True" mode="spoken">
      <p sl="en">a nome del gruppo ECR. – Signor Presidente, il Commissario ha detto di condividere questa risoluzione e ha ribadito tutto ciò che l’accordo di libero scambio tra l’India e l’Unione europea potrebbe incoraggiare: gli investimenti, l’eliminazione delle tariffe e delle barriere non tariffarie e così via.</p>
      <p sl="en">La conclusione di un ambizioso accordo di libero scambio dovrebbe incrementare il commercio bilaterale di 160 miliardi di euro entro il 2015, con un aumento degli investimenti diretti esteri bilaterali nei settori chiave pari a fino il 30 per cento.</p>
      <p sl="en">Sono certo che il Commissario concorderà che queste cifre possono contribuire a stimolare l’economia e a creare posti di lavoro non solo in tutto il Regno Unito ma anche in India.</p>
      <p sl="en">Il Centro per l’analisi dell’integrazione regionale del Sussex nella sua iniziale valutazione del potenziale accordo di libero scambio UE-India aveva concluso che gli eventuali utili sarebbero dipesi dalla misura in cui il testo avrebbe identificato e trattato le aree chiave cui il Commissario ha fatto riferimento come gli appalti pubblici, i servizi, gli investimenti finalizzati ad agevolare gli scambi e così via.</p>
      <p sl="en">Secondo questa valutazione, qualora un accordo si limiti sostanzialmente ad una questione di pura e semplice integrazione come la riduzione delle tariffe, è molto probabile che la diversione superi lo sviluppo degli scambi commerciali per entrambe le parti.</p>
      <p sl="en">Il Commissario ha giustamente citato lo sviluppo sostenibile e a questo riguardo desidero farvi notare che dobbiamo stare molto attenti. Le linee di demarcazione sono state fissate, per così dire, su tavole di pietra e io mi auguro che non ci spingeremo verso troppe concessioni.</p>
      <p sl="en">Concordo anche con l’onorevole Caspary sui limiti di tempo: penso che egli abbia sollevato un ottimo argomento.</p>
      <p sl="en">A questo punto dovrei anche ricordare l’impatto dei negoziati di Doha dell’Organizzazione mondiale del commercio sull’accordo di libero scambio tra l’Unione europea e l’India. I segnali che attualmente provengono da Ginevra non sono positivi e il Commissario recentemente ha ammesso che i negoziati erano in grave difficoltà. Egli ha detto che ora forse è arrivato il momento di avviare il piano B come, mi affretto ad aggiungere, la commissione per il commercio internazionale cerca di fare da lungo tempo. Quale sarà l’impatto sull’accordo di libero scambio tra l’Unione europea e l’India?</p>
    </intervention>
    <intervention id="1-134-000" speaker_id="96734" name="Franziska Keller" is_mep="True" mode="spoken">
      <p sl="en">a nome del gruppo Verts/ALE. – Signor Presidente, diciamolo con chiarezza: questo accordo di libero scambio non è negoziato su un piano di parità. Il prodotto interno lordo pro capite dell’India è pari a circa il 6 per cento di quello dell’Unione europea. L’India, anche se ambiziosa, è un paese in via di sviluppo con un enorme numero di indigenti e affamati che vivono all’interno dei suoi confini: non dobbiamo dimenticarlo.</p>
      <p sl="en">Siamo vincolati dal principio della coerenza della politica per lo sviluppo, sancito dal trattato di Lisbona, in base al quale nessuna delle nostre politiche deve nuocere allo sviluppo. Eppure, con questo accordo di libero scambio stiamo causando danni all’agricoltura, alla vendita al dettaglio, alle aziende indiane e così via: ne sono già stati fatti alcuni esempi. Tramite le disposizioni sulla risoluzione delle controversie stiamo inoltre riducendo la possibilità che l’India, l’Unione europea e gli Stati membri introducano, per esempio, una nuova legislazione in materia ambientale.</p>
      <p sl="en">Il meccanismo in questione ha portato qualche multinazionale a citare in giudizio alcuni paesi per le loro politiche sulla salute e l’ambiente, un problema che toccherà anche i vostri governi.</p>
      <p sl="en">Quanto ai farmaci generici, a mio parere non sono ancora fuori pericolo. Spingere per l’esclusività dei dati in qualsiasi forma costituisce un problema indipendentemente da come lo si fa.</p>
      <p sl="en">Il Parlamento deve inviare un chiaro messaggio alla Commissione per farle capire che gli accordi commerciali dovrebbero essere equi e non possono costituire una limitazione per le politiche.</p>
      <p sl="en">Purtroppo i deputati dei gruppi del Partito Popolare Europeo, dell’Alleanza dei Democratici e dei Liberali per l’Europa e dei Conservatori e Riformisti europei stanno limitando il proprio potere come membri di questo Parlamento. Nella commissione per il commercio internazionale questi gruppi hanno sempre chiesto alla Commissione europea di non portare avanti il capitolo sugli investimenti prima che il Parlamento esprimesse il suo parere sulla forma che tale politica avrebbe dovuto assumere. Ora invece, in questa risoluzione, chiedono alla Commissione di proseguire senza attendere il parere del Parlamento. Come mai?</p>
      <p sl="en">Spero davvero che alcuni dei nostri colleghi possano riuscire a dare una seconda occhiata al testo prima di approvarlo mercoledì. Mi auguro che si possa inviare un chiaro segnale alla Commissione e quindi incidere sui negoziati, sottolineando con forza che il Parlamento europeo intende esercitare i propri poteri.</p>
    </intervention>
    <intervention id="1-135-000" speaker_id="96646" name="Helmut Scholz" is_mep="True" mode="spoken">
      <p sl="de">a nome del gruppo GUE/NGL. – Signor Presidente, signor Commissario, le proposte di risoluzione che sono state presentate in quest’Aula fanno comprendere a tutti i gruppi che il Parlamento europeo – come è già stato sottolineato – non ritiene di essere stato informato a sufficienza sullo stato di avanzamento dei negoziati. Sono quindi grato per le informazioni più dettagliate che ci sono state fornite oggi. Le domande provenienti dal lato sinistro dell’Aula riguardano, in particolare, le preoccupazioni dei cittadini europei ma anche di quelli indiani che temono per la loro situazione sociale ed economica e per le prospettive dei lavoratori e di quanti cercano lavoro anche negli Stati membri dell’UE.</p>
      <p sl="de">Sappiamo che il diavolo si nasconde nei dettagli e quindi, signor Commissario, vorremmo sapere quali sono nello specifico i temi dei negoziati in materia di gare d’appalto pubbliche nel settore dei servizi e di migrazione della manodopera. Qual è il testo in discussione per quanto riguarda i diritti di proprietà intellettuale? Qual è la situazione in materia di ambiente e di agricoltura? Consultando i documenti specifici vorremmo accertarci che non venga messo a repentaglio il ruolo dell’India di farmacia per i poveri del mondo e che l’accordo non ostacoli la produzione di farmaci a basso costo contro la malaria o per il trattamento dell’AIDS. Non va inoltre sottovalutato il fatto che anche le nostre imprese farmaceutiche effettuano massicci investimenti nella ricerca. Vogliamo assicurarci che le autorità locali europee, gli ospedali e i ministeri siano obbligati in futuro ad indire gare d’appalto cui possano partecipare anche le aziende indiane. Desideriamo sapere se l’accordo regolamenterà le condizioni di ingresso negli Stati membri dell’Unione europea di infermieri e badanti indiani, così come la durata del soggiorno e il riconoscimento delle qualifiche. Intendiamo accertarci che il testo dell’accordo non comprometta le attività dei piccoli agricoltori e pescatori indiani e non rischi di provocare il licenziamento dei lavoratori dell’industria siderurgica europea dal momento che in futuro l’accordo consentirà di investire liberamente i capitali indiani nell’acquisto di società dell’Unione europea.</p>
    </intervention>
    <intervention id="1-136-000" speaker_id="96855" name="Csanád Szegedi" is_mep="True" mode="spoken">
      <p sl="hu">Signor Presidente, onorevoli colleghi, gli analisti e alcuni politici come per esempio Henry Kissinger, che diverse decine di anni fa sostenevano che, oltre agli Stati Uniti d’America, anche l’Unione europea, la Russia, la Cina e l’India avrebbero acquisito un ruolo di primo piano nel nuovo ordine mondiale, avevano ragione. Naturalmente ce ne congratuliamo con i cittadini, i popoli indiani, ma non dobbiamo dimenticare quali infrazioni, tra cui il lavoro minorile, hanno loro consentito di raggiungere questo sviluppo. L’Unione europea deve inviare un chiaro messaggio all’India per sottolineare che in futuro le violazioni dei diritti umani e il lavoro minorile non potranno continuare poiché non sono in sintonia con le idee che l’Unione europea rappresenta.</p>
      <p sl="hu">Noi non riteniamo che l’accordo di libero scambio possa garantire sufficiente indipendenza all’economia e alla produzione europee. Pertanto suggeriamo di inserire nell’accordo alcune clausole a tutela dell’indipendenza delle imprese familiari, dei piccoli proprietari terrieri e dei produttori europei grazie ai quali l’Europa possa superare la crisi economica che sta attraversando.</p>
    </intervention>
    <intervention id="1-137-000" speaker_id="96777" name="Paweł Zalewski" is_mep="True" mode="spoken">
      <p sl="pl">Signor Presidente, è opportuno che, in una situazione problematica per l’allargamento della liberalizzazione commerciale all’interno dell’Organizzazione mondiale del commercio, l’Unione europea stringa accordi di libero scambio con importanti partner a livello mondiale come l’India. Abbiamo molto in comune con l’India che è la più grande democrazia del mondo, è un paese che funge da stabilizzatore a livello internazionale ed è nostro alleato nella lotta contro il terrorismo mondiale. Le relazioni commerciali hanno oggi un’enorme valenza e, organizzate nel modo opportuno, determinerebbero una crescita economica e uno sviluppo in India migliorando al contempo la stabilità internazionale, com’è nel nostro interesse.</p>
      <p sl="pl">È giusto attendersi che la Commissione riprenda l’importantissimo tema degli investimenti esteri e includa la promozione e la tutela di tali investimenti. Un documento del Parlamento europeo su questo argomento esiste già e dice cosa si aspetta questa istituzione dai futuri colloqui in materia di tutela reciproca degli investimenti esteri. Domani si terrà la votazione su un importante regolamento che consentirà alla Commissione di adottare ulteriori provvedimenti. È essenziale che questo settore si espanda, a vantaggio degli investitori europei e indiani.</p>
    </intervention>
    <intervention id="1-138-000" speaker_id="96856" name="George Sabin Cutaş" is_mep="True" mode="spoken">
      <p sl="ro">Signor Presidente, l’accordo di libero scambio con l’India diverrà il più importante di questo tipo se i negoziati si concluderanno in modo soddisfacente per entrambe le parti. L’Unione europea è il principale partner commerciale dell’India e uno degli strumenti che utilizza per favorire lo sviluppo economico di questo paese è il sistema delle preferenze generalizzate.</p>
      <p sl="ro">Anche se l’India ha un’economia emergente, le disparità sociali persistono e più di 800 milioni di persone vivono con meno di due dollari al giorno. Gli sforzi dell’India volti alla costruzione di un’economia forte devono essere sostenuti dalla volontà politica di migliorare la situazione in termini di diritti umani, sociali e ambientali. Per questo motivo la Commissione europea deve insistere, durante i negoziati, affinché vengano introdotte alcune clausole giuridicamente vincolanti in relazione a tali settori. L’India può costituire un esempio per gli altri paesi in via di sviluppo non solo dal punto di vista economico ma anche da quello della democrazia.</p>
    </intervention>
    <intervention id="1-139-000" speaker_id="1394" name="Bill Newton Dunn" is_mep="True" mode="spoken">
      <p sl="en">Signor Presidente, ho fatto parte della delegazione del Parlamento europeo che si è recata in India il mese scorso. Eravamo un piccolo gruppo e il viaggio è stato estremamente interessante e molto utile.</p>
      <p sl="en">Desidero intervenire, in particolare, sul paragrafo 29 della proposta su cui voteremo mercoledì che dice che il Parlamento “accoglie con favore tutti gli sforzi compiuti dal governo indiano per sradicare il lavoro minorile”. Suppongo che la persona che ha redatto la proposta sia contraria all’importazione in Europa di beni che potrebbero essere prodotti utilizzando il lavoro minorile ma la proposta non dice questo e si limita ad evidenziare uno degli aspetti negativi ancora presenti nella vita indiana. Lo scorso anno la nostra delegazione si è recata nell’India meridionale per esaminare un progetto finanziato con fondi comunitari volto a sradicare il lavoro minorile. Abbiamo potuto constatare che vi sono ancora molti minori che lavorano nei campi – non nella produzione di beni – per pagare i debiti contratti dai loro genitori e ciò li condanna a svolgere a vita tale attività e li esclude dall’istruzione scolastica.</p>
      <p sl="en">La frase usata nella proposta di risoluzione è tuttavia potenzialmente offensiva per gli indiani che naturalmente vogliono anch’essi sradicare il lavoro minorile. Dovremmo cancellare il paragrafo 29 oppure modificarlo dicendo che ci preoccupa l’eventuale produzione di beni tramite l’impiego di lavoro minorile. A mio parere si sente una certa arroganza nel paragrafo, con l’Europa che dice: “Noi abbiamo debellato il lavoro minorile ma gli indiani lo utilizzano ancora”. Non è certo questo il rapporto che dovremmo avere con un partner commerciale molto importante.</p>
    </intervention>
    <intervention id="1-140-000" speaker_id="96809" name="Peter van Dalen" is_mep="True" mode="spoken">
      <p sl="nl">Signor Presidente, credo che esistano due scuole di pensiero sull’accordo di libero scambio con l’India.</p>
      <p sl="nl">Alcuni ritengono che ora esista un accordo che è il più ampio esistente a livello mondiale. Ciò che conta maggiormente è l’accordo stesso e in futuro, man mano che avvieremo gli scambi commerciali con l’India, salteranno fuori alcuni problemi comunemente noti come non commerciali, come ad esempio i diritti delle minoranze, il lavoro minorile e le discriminazioni di casta. Io la chiamo “la visione del commerciante”. Questo modo di pensare pervade la risoluzione oggi al vaglio.</p>
      <p sl="nl">Il secondo modo di prendere le cose, signor Presidente, in realtà ci richiede innanzi tutto di chiarire gli aspetti non commerciali per raggiungere solo in seguito un accordo: io la chiamo “la visione del predicatore”. Sappiamo che, in quest’ultimo caso, l’India sicuramente non vorrà stipulare un accordo con noi.</p>
      <p sl="nl">Desidero ricordare a questa Assemblea che nel marzo del 2009 abbiamo adottato una risoluzione che tiene conto sia degli aspetti commerciali che di quelli non commerciali. A mio parere la risoluzione in esame è un passo indietro poiché, pur contenendo una clausola sullo sviluppo sostenibile, non è incisiva. I dalit non sono stati quasi menzionati e la natura e l’ambiente hanno solo da perderci nel testo attuale. Non posso pertanto approvare il documento in discussione e ritengo che i nostri negoziatori debbano attenersi alla risoluzione del 2009. Il commerciante e il predicatore devono continuare a cooperare perché, cito il Commissario, “solo allora si otterrà un accordo equilibrato”.</p>
    </intervention>
    <intervention id="1-141-000" speaker_id="28572" name="Georgios Papastamkos" is_mep="True" mode="spoken">
      <p sl="el">Signor Presidente, il raggiungimento di un accordo ambizioso e vantaggioso sia per l’Unione europea che per l’India è ovviamente un obiettivo fondamentale nell’ambito della politica attuale dell’UE in materia di commercio estero. Se si vuole concludere rapidamente i negoziati occorre intensificare le consultazioni nei settori chiave come quello dei servizi, delle barriere non tariffarie, degli appalti pubblici e delle indicazioni geografiche.</p>
      <p sl="el">Per quanto riguarda il commercio di beni, vorrei evidenziare che le tariffe medie imposte dall’India sia sui prodotti agricoli che su quelli industriali sono elevate. Quanto alla possibilità di accedere al settore dei servizi purtroppo al momento non sembra ancora esserci alcun chiaro impegno da parte del paese. L’Unione dovrebbe insistere con decisione e pretendere una maggiore tutela di tutte le indicazioni geografiche su un mercato così importante come quello indiano. L’India è, tra l’altro, anche un alleato dell’Unione nel quadro dei negoziati multilaterali sulle indicazioni geografiche del ciclo di Doha. Va osservato che l’India ha un quadro normativo chiaro, soprattutto per quanto riguarda la procedura di registrazione delle indicazioni geografiche e la loro coesistenza con i marchi.</p>
      <p sl="el">Desidero infine sottolineare che l’Unione deve dimostrare flessibilità nei confronti della richiesta dell’India di tutelare le indicazioni geografiche indiane non agricole se si vuole che l’India, a sua volta, assicuri una tutela per le indicazioni geografiche europee.</p>
    </intervention>
    <intervention id="1-143-000" speaker_id="1909" name="Bernd Lange" is_mep="True" mode="spoken">
      <p sl="de">Signora Presidente, signor Commissario, credo sia davvero importante che, a seguito dell’entrata in vigore del trattato di Lisbona, si decida insieme sulla struttura dei negoziati dato che il trattato attribuisce al Parlamento un nuovo ruolo nei rapporti commerciali. Il fatto che l’India sarà uno dei mercati del futuro dovrà tradursi in una chiara posizione adottata dal Parlamento. A nostro avviso lo sviluppo industriale nell’Unione europea, legato ai posti di lavoro, è di fondamentale importanza. Dobbiamo quindi mettere in chiaro che gli interessi relativi ai posti di lavoro nell’industria europea devono avere la priorità negli accordi commerciali.</p>
      <p sl="de">Per questo motivo, anche se l’accordo sarà asimmetrico, alla fine le tariffe dovranno essere azzerate. Non è accettabile per noi avere tariffe del 100 per cento nel settore dell’industria meccanica e automobilistica per poi riuscire a negoziare, forse, un 50 per cento. Finché tutte le tariffe non verranno azzerate si incoraggerà gli investimenti al di fuori dell’Europa.</p>
      <p sl="de">Pertanto, signor Commissario, occorre definire con chiarezza quali sono i nostri settori prioritari a livello industriale e assicurare condizioni di parità in materia di norme sociali oltre ad imporre chiari obblighi all’India in relazione ai diritti dei lavoratori.</p>
    </intervention>
    <intervention id="1-144-000" speaker_id="38420" name="Cristian Silviu Buşoi" is_mep="True" mode="spoken">
      <p sl="ro">Signora Presidente, l’India è un paese in piena espansione caratterizzato da un’invidiabile crescita economica ed è anche uno dei nostri principali partner commerciali. L’accordo di libero scambio con il paese è estremamente importante per il futuro delle relazioni commerciali e, per questo motivo, anch’io sono favorevole ad una rapida conclusione di tale accordo.</p>
      <p sl="ro">Un primo aspetto di rilievo riguarda la liberalizzazione dei servizi, soprattutto in relazione ai modi 3 e 4. I servizi sono particolarmente importanti per la crescita economica sia in India che nell’Unione europea e gli accordi di libero scambio devono tenerne conto. Per quanto riguarda il modo 4, occorre risolvere i problemi legati al riconoscimento delle qualifiche professionali anche se ciò sarà abbastanza difficile visti i problemi che abbiamo anche tra gli Stati membri dell’Unione europea in materia di riconoscimento reciproco di tali qualifiche. Desidero chiedere alla Commissione di dirci qual è fase cui à giunta nei dibattiti su questo tema.</p>
      <p sl="ro">Il secondo aspetto riguarda la reciprocità dell’accesso ai mercati degli appalti pubblici. Offrire alle imprese europee la possibilità di accedere ai mercati degli appalti pubblici indiani può contribuire allo sviluppo delle nostre aziende. Occorre inoltre che l’India elabori e metta in atto alcune norme trasparenti e chiare in materia di appalti pubblici poiché in tal modo si consentirà anche alle imprese europee di partecipare alle gare.</p>
    </intervention>
    <intervention id="1-145-000" speaker_id="28481" name="Sajjad Karim" is_mep="True" mode="spoken">
      <p sl="en">Signora Presidente, nel 2007, durante l’avvio dei negoziati, sono stato relatore parlamentare su questo tema. Ho sempre sostenuto che avremmo dovuto cercare di raggiungere un ambizioso accordo di libero scambio veramente completo e di vasta portata nei suoi intendimenti e sono abbastanza contento di vedere che la nostra agenda si prefigge il medesimo obiettivo.</p>
      <p sl="en">Ritengo che, stando a quanto dice la Federazione delle camere di commercio indiane, il commercio bilaterale con tutta probabilità passerà dai 69 miliardi di euro del 2009 a 160 miliardi di euro nel 2015.</p>
      <p sl="en">Per me è incoraggiante vedere che anche l’India sta facendo progressi concreti nel cercare di risolvere una serie di questioni, tra cui in particolare quella delle barriere non tariffarie. È molto confortante constatare come l’attuale governo indiano stia affrontando il problema della corruzione, arrivando persino a mettere in carcere l’organizzatore dei giochi del Commonwealth, e quello delle barriere non tariffarie.</p>
      <p sl="en">Signor Commissario, mi rallegro anche della dichiarazione congiunta fatta da lei e dal ministro del commercio indiano, Anand Sharma, il 13 dicembre 2010 in base alla quale l’accordo non avrebbe sicuramente impedito ai più poveri di accedere ai farmaci salvavita. Mi auguro che tale dichiarazione rassicuri i colleghi in Aula sul nostro approccio in questi negoziati.</p>
      <p sl="en">Resta ancora un solo problema da risolvere, un problema considerato da sempre una linea rossa, e cioè quello degli appalti pubblici. Signor Commissario, stando alle indagini che ho svolto mi risulta che siano in atto alcune trattative e che vi siano piani dettagliati dei quali non siamo bene conoscenza e mi chiedo se lei potrebbe fornircene oggi i dettagli. Vorrei sapere se sarà possibile concludere questo accordo di libero scambio entro l’estate.</p>
    </intervention>
    <intervention id="1-146-000" speaker_id="96785" name="Lena Kolarska-Bobińska" is_mep="True" mode="spoken">
      <p sl="pl">Signora Presidente, al contrario dei miei colleghi credo che in questa congiuntura l’accordo potrebbe essere molto utile non solo per l’India ma anche per l’Unione Europea. L’ordine mondiale sta cambiando e alcune superpotenze stanno diventando sempre più deboli mentre altre, come l’India, acquisiscono sempre più potere. È per questo che l’Unione europea ha bisogno di un partner come l’India, un partner democratico, a differenza dei vari partner non democratici con cui abbiamo rapporti. L’accordo sul quale è attualmente in corso il negoziato riguarda lo scambio di beni, servizi e investimenti ma conterrà anche riferimenti a delicate questioni sociali e ambientali.</p>
      <p sl="pl">Mi ha fatto molto piacere che il Commissario abbia detto, sul tema dei farmaci generici, che non ci sarà alcun pericolo che l’accordo si ripercuota negativamente sui pazienti. Ci siamo recati diverse volte in India e nei paesi in via di sviluppo e abbiamo sentito pazienti affetti da AIDS spiegarci quanto sia importante per loro avere accesso ai farmaci a basso costo. I servizi digitali e i dati personali sono fondamentali anche in Europa. Sono convinta che l’India sia in grado di soddisfare le condizioni poste dall’Europa sui dati personali, sebbene l’UE li stia attualmente modificando e probabilmente li modificherà anche in futuro in linea con gli sviluppi tecnologici. Dopo ciò che è avvenuto con la Sony i cittadini europei devono avere la certezza che i loro dati sono al sicuro se vengono elaborati all’estero. Sono certa che questo accordo porterà ad un incremento dei vari standard in materia ambientale ma dovremo fare attenzione. Mi sembra, soprattutto dopo il nostro dibattito, che abbiamo aspettative diverse per l’India che vorremmo includere nell’accordo di libero scambio. Stiamo però discutendo di un accordo di libero scambio che, come tale, non può contemplare tutte le nostre aspettative e i nostri desideri nei confronti dell’India.</p>
      <a text="(Il Presidente interrompe l’oratore)"/>
    </intervention>
    <intervention id="1-147-000" speaker_id="28251" name="Jörg Leichtfried" is_mep="True" mode="spoken">
      <p sl="de">Signora Presidente, signor Commissario, vi sono così tante questioni presenti in questo accordo che occorre concentrarsi un po’ per individuarne le più importanti. A mio parere esistono due aspetti fondamentali che potrebbero essere entrambi ricondotti al concetto di “correttezza”. Il primo riguarda l’equità per i nostri produttori e la nostra industria e se ne è già parlato diverse volte. Non dobbiamo consentire che alcune restrizioni, che forse inizialmente potrebbero avere un senso, divengano permanenti. Prima di avviare l’accordo bisognerà stabilire per quanto tempo potranno essere applicate le norme e in quali circostanze saranno successivamente interrotte. Dopotutto l’India continuerà ovviamente a svilupparsi e dobbiamo tenerne conto. Condivido, a questo proposito, le opinioni espresse dai colleghi.</p>
      <p sl="de">Va inoltre considerata la questione della correttezza nei confronti dei cittadini, sia di quelli comunitari che quelli indiani e anche questo aspetto è estremamente importante. Un accordo come quello in oggetto deve contenere anche elementi non necessariamente legati al solo commercio. Tra questi sono già stati citati la sostenibilità, i diritti umani e gli standard sociali, ambientali e lavorativi, aspetti anch’essi fondamentali e dei quali si deve tener conto prevedendo ripercussioni in caso di mancato rispetto. Non voglio nel modo più assoluto che tutto questo abbia un tono di superiorità nei confronti dei nostri amici indiani. In materia di diritti umani immagino che l’India abbia una legislazione migliore sulla stampa rispetto a quella, per esempio, di alcuni Stati membri dell’Unione europea. Occorre quindi vedere le cose anche dalla prospettiva opposta. Le norme, però, devono essere vincolanti per entrambe le parti, devono essere rispettate e la loro violazione dev’essere penalizzata se si vuole evitare il dumping sociale.</p>
    </intervention>
    <intervention id="1-148-000" speaker_id="4345" name="Tokia Saïfi" is_mep="True" mode="spoken">
      <p sl="fr">Signora Presidente, signor Commissario, siamo favorevoli alle trattative su questo accordo di libero scambio con l’India che deve essere ambizioso ma solleva ancora alcuni problemi.</p>
      <p sl="fr">Il primo riguarda l’opportunità di includere un capitolo sullo sviluppo sostenibile. Questo accordo di libero scambio è un accordo di ultima generazione e quindi è naturale che debba includere questo capitolo. Non si tratta quindi di una contropartita ma di un vero e proprio capitolo del negoziato. Inoltre, se l’accordo di libero scambio deve riflettere il livello di sviluppo di tutte le parti in causa non può trascurare norme fondamentali come per esempio il divieto di ricorrere al lavoro minorile. Sebbene tale forma lavorativa sia stata ufficialmente vietata nel 1986, si stima che 60 milioni di bambini lavorino ancora oggi nei campi e nelle fabbriche indiani. La Commissione non può ignorare le norme sociali minime durante questi negoziati.</p>
      <p sl="fr">Per tornare al capitolo negoziale puramente commerciale va detto che la questione dell’accesso reciproco agli appalti pubblici non è stata ancora risolta completamente. Sono lieta che questi negoziati contemplino la possibilità di accedere agli appalti pubblici del governo federale indiano ma cosa accadrà per i contratti provinciali?</p>
      <p sl="fr">Desidero infine esprimere le mie perplessità circa la tutela dei diritti di proprietà intellettuale e, in particolare, delle indicazioni geografiche, questioni già citate diverse volte. La legislazione indiana prevede unicamente una tutela a livello nazionale e non a livello internazionale. Mi era sembrato di capire che la Commissione aveva elencato 200 indicazioni geografiche che intendeva tutelare con un accordo che dovrebbe entrare in vigore prima dell’accordo di libero scambio. È ancora questo il programma?</p>
    </intervention>
    <intervention id="1-149-000" speaker_id="4544" is_mep="True" mode="spoken" role="Presidente">
      <p sl="unknown">Passiamo ora alla procedura catch the eye . Non potrò dare facoltà di parola a tutti i deputati che l’hanno chiesta e mi rivolgo a quanti interverranno chiedendo loro di limitarsi ad un minuto.</p>
    </intervention>
    <intervention id="1-150-000" speaker_id="28178" name="Miroslav Mikolášik" is_mep="True" mode="spoken">
      <p sl="sk">Signora Presidente, onorevoli colleghi, l’accordo di libero scambio con l’India è chiaramente un’opportunità interessante che offre un enorme potenziale per il commercio con la più grande democrazia del mondo.</p>
      <p sl="sk">Sono però piuttosto deluso che i negoziati sull’accordo di libero scambio non abbiano fatto progressi significativi verso la conclusione di un accordo negoziale. Il problema relativo ai diritti di proprietà intellettuale richiede un trattamento chiaro ed equo dato che è inaccettabile, dal punto di vista dei diritti umani, minacciare i diritti fondamentali dei cittadini più poveri dei paesi in via di sviluppo, compreso il diritto di accesso ai farmaci generici e all’assistenza sanitaria. La Commissione e le autorità indiane dovrebbero e sono tenute ad intensificare la loro cooperazione per trovare una definizione comune sui farmaci contraffatti, un settore importante dato che tali farmaci sono dannosi per la salute dei pazienti, in modo da garantire una tutela adeguata della sanità pubblica.</p>
    </intervention>
    <intervention id="1-151-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Signora Presidente, come membro della delegazione UE-India sono favorevole alla conclusione di un accordo di libero scambio tra l’Unione europea e l’India. L’India è un importante paese in via di sviluppo e un partner commerciale fondamentale per l’Unione europea. È tuttavia importante per noi sapere quali saranno i dettagli contenuti nell’accordo. Desidero ricordare che il Parlamento europeo ratificherà l’accordo e per questo motivo chiediamo maggiori informazioni sullo stato di avanzamento dei negoziati. Vorrei sapere dalla Commissione quali saranno gli effetti dell’accordo sia sulla politica industriale futura dell’Unione europea che su quella dell’India. Si dovrebbe porre l’accento sul rispetto e sulla tutela dei diritti di proprietà intellettuale e dei brevetti. Desidero infine sapere se l’accordo in questione contribuirà a far convergere le posizioni dell’Unione europea e dell’India in materia di lotta ai cambiamenti climatici e di riduzione delle emissioni inquinanti.</p>
    </intervention>
    <intervention id="1-152-000" speaker_id="23787" name="Czesław Adam Siekierski" is_mep="True" mode="spoken">
      <p sl="pl">Signora Presidente, raggiungere un accordo con l’India sul libero scambio è ora una questione chiave per l’Europa. A fronte degli attuali problemi economici questo accordo consentirà all’Unione di accedere più facilmente ad una delle economie mondiali in più rapida crescita.</p>
      <p sl="pl">Sussistono tuttavia ancora molti problemi da risolvere e a mio parere dovremmo approfondire le questioni agricole e quelle riguardanti il movimento delle popolazioni. Purtroppo non sono stati fatti sufficienti progressi per quanto concerne gli appalti pubblici e i servizi, i principi relativi alla tutela della proprietà intellettuale e delle indicazioni geografiche, le condizioni essenziali allo sviluppo sostenibile e in particolare la conformità agli standard di produzione nella creazione di condizioni paritarie di concorrenza. Credo che, al fine di effettuare una valutazione della specificità dei singoli settori, sia essenziale segnalare le eventuali influenze negative degli accordi di libero scambio sui settori vulnerabili dell’economia dell’Unione europea.</p>
    </intervention>
    <intervention id="1-153-000" speaker_id="33569" name="Syed Kamall" is_mep="True" mode="spoken">
      <p sl="en">Signora Presidente, credo che noi tutti valutiamo positivamente la crescita dell’India nel corso dell’ultimo decennio, soprattutto dopo l’abbandono di alcune delle politiche fallimentari marxiste e socialiste di un tempo. Tale cambiamento ha consentito al paese di spezzare le proprie catene e di crescere in modo straordinario.</p>
      <p sl="en">Desidero anche ricordare ai nostri colleghi di tutte le parti politiche che questo è un accordo commerciale e, come tale, dovrebbe incentrarsi sugli aspetti commerciali. Ciò non vuol dire che non vi siano altri elementi privi di importanza ma sarà vantaggioso per tutti se riusciremo a concentrarci sul commercio in modo da contribuire a creare ricchezza in India aiutando gli imprenditori indiani ad assicurare benessere e posti di lavoro nei loro villaggi e nelle loro città. Mi preoccupa quando fin dal primo momento poniamo troppa enfasi sulle nostre leggi assumendo l’atteggiamento quasi imperialista di cui ha parlato il mio collega, l’onorevole Newton Dunn.</p>
      <p sl="en">Penso sia importante concentrare la nostra attenzione su come migliorare gli accordi commerciali al fine di creare ricchezza nei paesi come l’India ed aiutarli ad uscire dalla povertà. È questo è il modo migliore per sostenerli.</p>
    </intervention>
    <intervention id="1-154-000" speaker_id="96706" name="João Ferreira" is_mep="True" mode="spoken">
      <p sl="pt">Signora Presidente, il profondo indebolimento della capacità produttiva delle economie più deboli dell’Unione Europea come quella portoghese, frutto di un’integrazione basata sulla concorrenza tra i più forti e quanti ne vengono indeboliti, tra i più ricchi e coloro che ne vengono impoveriti, e condotta in base agli interessi delle grandi imprese delle potenze europee è aggravato dalla liberalizzazione e dalla deregolamentazione del commercio mondiale, guidato proprio da quei poteri per i propri interessi.</p>
      <p sl="pt">Di fronte all’evidente disastro causato da questo andamento l’Unione europea, invece di fare marcia indietro, continua a dare segnali di voler proseguire alla cieca. È in questo contesto che dobbiamo analizzare l’accordo in oggetto che è il più ampio concordato fino ad oggi.</p>
      <p sl="pt">È urgente operare un profondo cambiamento della politica commerciale attuale orientando il commercio internazionale verso la complementarietà e non la concorrenza, verso la creazione di rapporti economici onesti, equi e reciprocamente vantaggiosi, al servizio dello sviluppo dei paesi e dei loro popoli e non solo di un gruppo ristretto di aziende e istituzioni finanziarie. La crisi multiforme che stiamo affrontando richiede una nuova logica sulle questioni economiche, sociali, energetiche e ambientali che il libero scambio, uno dei pilastri del neoliberismo, rende chiaramente insostenibili.</p>
    </intervention>
    <intervention id="1-155-000" speaker_id="photo_generic" name="Karel De Gucht" is_mep="True" mode="spoken">
      <p sl="en">membro della Commissione. – Signora Presidente, desidero ringraziare i colleghi per il dibattito molto ampio sui negoziati di libero scambio con l’India. Chiaramente sarebbe molto difficile scendere nel merito di tutte le questioni che sono state sollevate e quindi mi concentrerò solo su alcuni aspetti emersi in più occasioni.</p>
      <p sl="en">Per quanto concerne gli appalti pubblici è ovvio che il capitolo in materia si concentrerà sul livello statale e non su quello provinciale. Tra l’altro questa è la prima volta che gli indiani si sono detti pronti ad avviare un negoziato sul tema degli appalti pubblici, anche se desidero ricordarvi i limiti della trattativa. È molto importante che i nostri negoziati includano anche, quando più possibile, le imprese pubbliche indiane a livello centrale che bandiscono la maggior parte degli appalti. L’onorevole Rinaldi ha portato l’esempio delle ferrovie che ovviamente costituiscono uno dei settori più importanti data la difficile situazione in cui versa l’India a livello di infrastrutture.</p>
      <p sl="en">Un altro problema che è stato sollevato a più riprese è il lavoro minorile. Penso sia giusto fare una distinzione tra lavoro minorile nella produzione e lavoro minorile in agricoltura. Ovviamente ci sono ancora molti minori impiegati in agricoltura; che riescano o meno a conciliare questa attività con la scuola non è sempre molto chiaro ma penso che la maggioranza lo faccia. Il numero dei minori che lavorano nella manifattura di prodotti esportati in Europa potrebbe essere piuttosto limitato e quindi ritengo che, come ha giustamente sottolineato l’onorevole Newton Dunn, si dovrebbe fare una netta distinzione tra i due casi.</p>
      <p sl="en">Consentitemi di dire che il lavoro minorile è una questione molto complessa e lo è sempre stata anche nei nostri paesi. Mi ricordo benissimo che quando ero giovane – qualche tempo fa, naturalmente, ma comunque non secoli fa – molti erano ancora i minori che lavoravano nei campi; stiamo quindi parlando di un fenomeno che non appartiene interamente al Medioevo, neppure in Europa.</p>
      <p sl="fr">L’onorevole Désir ha ricordato la richiesta dell’Europa di prevedere l’inclusione nei negoziati dell’esclusività dei dati e diversi altri deputati sono intervenuti su questo aspetto specifico a proposito dei medici dei paesi in via di sviluppo.</p>
      <p sl="fr">Desidero essere molto chiaro in materia: come ho avuto modo di ribadire in diverse occasioni durante alcune conferenze e anche direttamente alle organizzazioni non governative coinvolte noi non chiediamo l’esclusività dei dati, non la chiediamo affatto. Riteniamo, peraltro ragionevolmente, che qualora l’India dovesse decidere autonomamente di applicare l’esclusività dei dati allora dovrà estenderla anche a noi. Esiste quello che in gergo noi chiamiamo “trattamento nazionale” e che credo costituisca l’approccio corretto. Ritengo che se avessi accettato di adottare misure protezionistiche solo per l’industria indiana e non per la nostra sarei stato criticato. La nostra posizione è questa e vorrei che non ci fossero ambiguità in merito.</p>
      <p sl="fr">Sono state sollevate altre questioni, signora Presidente, in particolare per quanto riguarda le tariffe, sulle quali è intervenuto anche l’onorevole Caspary. Esiste naturalmente un calendario diverso per quello che potremmo chiamare il percorso verso l’azzeramento dell’India e quello dell’Europa, il che è comprensibile dato che le due potenze hanno un diverso livello di sviluppo. Resta da vedere se in alcuni settori l’abbattimento che, come abbiamo sempre sottolineato dovrebbe essere realizzato in tutti i settori, sarà possibile. Desidero tuttavia attirare la sua attenzione, onorevole Caspary, su questa domanda: cosa sarà più favorevole per la nostra industria? Un percorso verso l’azzeramento a lunghissimo termine oppure una riduzione piuttosto drastica durante i primi anni? Io credo che sia assolutamente necessario trovare un equilibrio tra i due approcci per poi aspettare di vedere dove questo ci porterà. Desidero richiamare la vostra attenzione sui due obiettivi: azzerare le tariffe, diciamo in vent’anni, e ottenere al contempo una riduzione molto moderata. A mio avviso la stessa soluzione non è poi necessariamente così interessante per la nostra industria. Pertanto staremo a vedere e sono sicuro che insieme troveremo la miglior soluzione possibile nel corso del dibattito.</p>
      <p sl="en">Per quanto concerne le indicazioni geografiche, un livello elevato di tutela è un obiettivo importante in questa trattativa e ci è voluto un bel po’ di tempo e di fatica per concordare un approccio comune con l’India. Si dovrebbe anche tenere presente che l’India non ha mai tutelato le indicazioni geografiche tramite un accordo bilaterale e quindi questa è la prima volta che ne sta discutendo con un partner. Continueremo a portare avanti la questione con decisione al fine di raggiungere un elevato livello di tutela per queste indicazioni.</p>
      <p sl="en">Credo di aver toccato gran parte delle questioni sollevate. Sono ovviamente disponibile a continuare a discutere su questo accordo con il Parlamento e con la commissione per il commercio internazionale, tanto più ora che ci avviamo verso la fase conclusiva. Non ho intenzione di sbilanciarmi sulle scadenze precise per il raggiungimento dell’accordo ma in ogni caso non si dovrà attendere a lungo dato che stiamo già affrontando i temi più delicati: le automobili, i vini e i liquori, gli appalti pubblici e le indicazioni geografiche. Ora che siamo giunti a quella che definirei l’ultima mossa di questi negoziati bisogna concludere la trattativa. Siamo in dirittura d’arrivo anche se la strada sarà ancora piuttosto accidentata.</p>
    </intervention>
    <intervention id="1-158-000" speaker_id="4544" is_mep="True" mode="spoken" role="Presidente">
      <p sl="unknown">Onorevole Obermayr, lei aveva chiesto la parola. Avevo detto all’inizio della procedura catch the eye che non avrei potuto accettare tutte le richieste di intervento e temo che lei sia tra gli esclusi.</p>
      <p sl="unknown">Va bene, ma non abbiamo molto tempo.</p>
    </intervention>
    <intervention id="1-159-000" speaker_id="96981" name="Franz Obermayr" is_mep="True" mode="spoken">
      <p sl="de">Signora Presidente, desidero sottolineare a questo proposito che, pur comprendendo molto bene le sue intenzioni e riconoscendo che lei faccia uno splendido lavoro, ritengo che il Presidente che l’ha preceduta non si sia comportato altrettanto correttamente dato che ha consentito a molti deputati di sforare con i loro interventi di venti o trenta secondi. Anche il Commissario ha parlato per sette minuti e 36 secondi invece che per tre minuti. Sicuramente non è giusto dover rispettare i tempi solo adesso, quando il tempo di parola è di un solo minuto. Capisco comunque le sue intenzioni e la ringrazio per la comprensione.</p>
    </intervention>
    <intervention id="1-160-000" speaker_id="4544" is_mep="True" mode="spoken" role="Presidente">
      <p sl="unknown">Quando ho assunto la Presidenza ho annunciato che volevo che i deputati si attenessero fino alla fine della serata al tempo di parola loro concesso. Sarebbe un problema superare la mezzanotte e non voglio che accada.</p>
      <p sl="unknown">Ho ricevuto quattro proposte di risoluzione presentate ai sensi dell’articolo 115, paragrafo 5 del regolamento.</p>
      <p sl="unknown">La discussione è chiusa.</p>
      <p sl="unknown">La votazione si svolgerà mercoledì 11 maggio 2011.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="1-161-500" speaker_id="96770" name="Joanna Katarzyna Skrzydlewska" is_mep="True" mode="written">
      <p sl="pl">L’economia indiana è una di quelle a più rapida crescita a livello mondiale. Anche adesso gran parte degli investimenti esteri dell’India sono diretti verso l’Unione europea e il solo gruppo Tata costituisce uno tra i più importanti datori di lavoro del settore industriale britannico. Tenendo conto del ritmo di sviluppo indiano va riconosciuto che l’accordo commerciale tra l’India e l’UE rappresenta una delle convenzioni più importanti ed impegnative concluse fino ad oggi. L’accordo contribuirà indubbiamente ad un aumento del livello degli investimenti, delle importazioni e delle esportazioni per entrambe le parti, consentirà una maggiore libertà nello scambio di beni e apporterà una maggiore prosperità sia in India che nei paesi comunitari. L’accordo intensificherà il commercio mondiale soprattutto nel settore dei servizi. Nonostante i vantaggi derivanti dalla firma dell’accordo dovremo tuttavia tenere presenti gli aspetti sui quali le due parti in causa sono di opinione contraria. L’Unione europea non accetta le merci che siano state prodotte a danno dell’ambiente o con il lavoro minorile. L’accordo che stiamo cercando di raggiungere dovrebbe garantire spazi di lavoro adeguati, economie diversificate e in crescita e diversità multiculturale. È fondamentale costituire un sistema decisionale che sia efficace e migliori la cooperazione introducendo al contempo misure volte a sostenere la formazione di individui e organizzazioni in modo da contribuire allo sviluppo delle regioni. Per conseguire gli obiettivi previsti sarà necessario avviare un dibattito trasparente e pubblico.</p>
    </intervention>
    <intervention id="1-161-000" speaker_id="5737" name="Dominique Vlasto" is_mep="True" mode="written">
      <p sl="fr">Stiamo entrando in una fase cruciale dei negoziati per l’accordo di libero scambio UE-India. Si tratta di un esercizio difficile, in cui la Commissione cercherà in ogni modo, mi auguro, di coniugare i diversi interessi strategici dell’Europa. A questo proposito vorrei richiamare la vostra attenzione sulla necessità di realizzare progressi nell’apertura del mercato indiano all’esportazione di vino europeo. Oggi questo mercato impedisce l’importazione dei nostri prodotti attraverso l’imposizione di tariffe esorbitanti, pari al 150 per cento. Dobbiamo quindi esigere il rispetto del principio di reciprocità commerciale. Sembra assurdo, infatti, che il nostro mercato debba essere tanto aperto nei confronti dei prodotti vitivinicoli provenienti dai paesi emergenti quando invece non può accedere in modo soddisfacente ai mercati di quegli stessi paesi. Incoraggio pertanto la Commissione a proseguire la strategia ambiziosa che è riuscita ad impostare nel concludere l’accordo di libero scambio con la Corea del Sud. È indispensabile compensare l’arrivo sul nostro mercato di vini a basso costo prodotti al di fuori dell’UE con un migliore accesso per i nostri prodotti ai mercati esteri e, in particolare, al mercato indiano che ha un eccezionale potenziale di crescita.</p>
    </intervention>
  </section>
  <section id="creitem21" title="21. Relazioni commerciali EU-Giappone (discussione)">
    <intervention id="1-163-000" speaker_id="4544" is_mep="True" mode="spoken" role="Presidente">
      <p sl="unknown">L’ordine del giorno reca la discussione sull’interrogazione orale alla Commissione sulle relazioni commerciali UE-Giappone, da parte degli onorevoli Caspary e Leszek Walesa a nome del gruppo PPE, degli onorevoli Kamall, Sturdy e Zahradil a nome del gruppo ECR, degli onorevoli Rinaldi, Kazak e De Sarnez a nome del gruppo ALDE, e degli onorevoli Menéndez del Valle, Martin e Moreira a nome del gruppo S&amp;D (O-000088/2011/riv.1 – B7-0220-2011).</p>
    </intervention>
    <intervention id="1-164-000" speaker_id="96774" name="Jarosław Leszek Wałęsa" is_mep="True" mode="spoken">
      <p sl="pl">autore. – Signora Presidente, negli ultimi mesi il Giappone ha dimostrato maggiore interesse per il possibile avvio di negoziati su un accordo di libero scambio con l’Unione europea. Dal punto di vista del Parlamento europeo la questione più importante dovrebbe essere quella delle barriere non tariffarie, come è stato sottolineato più volte nelle riunioni della commissione per la politica commerciale. Il problema non riguarda le tariffe ma i numerosi ostacoli e regolamenti restrittivi che le imprese dell’UE si trovano ad affrontare per accedere al mercato giapponese. Sono favorevole ad aumentare la cooperazione tra l’Unione europea e il Giappone ma credo che la priorità dovrebbe essere la rimozione delle barriere non tariffarie che limitano l’accesso dei prodotti dell’Unione europea al mercato giapponese.</p>
      <p sl="pl">Questo è il motivo per cui nelle conclusioni del Consiglio europeo di marzo è stato introdotto il paragrafo 30 che indica la linea che l’Unione europea dovrà seguire e presentare al vertice UE-Giappone all’apertura dei negoziati su un accordo di libero scambio. È giusto che l’apertura dei negoziati sia subordinata alla dimostrazione di buona volontà da parte del Giappone in materia, tra l’altro, di riesame delle barriere non tariffarie e delle restrizioni sugli appalti pubblici. Vale la pena tenerlo a mente, tanto più che il Giappone sta esercitando pressioni per contrastare la propria perdita di competitività sul mercato comunitario in vista dell’entrata in vigore dell’accordo di libero scambio UE-Corea.</p>
    </intervention>
    <intervention id="1-165-000" speaker_id="33569" name="Syed Kamall" is_mep="True" mode="spoken">
      <p sl="en">autore. – Signora Presidente, credo, anzi spero, che la maggior parte degli eurodeputati concordi che all’Organizzazione mondiale del commercio si debba puntare ai negoziati multilaterali e ad un esito positivo del ciclo di negoziati di Doha sullo sviluppo. Date le difficoltà che, com’è noto, sono state incontrate credo che la Commissione debba essere sostenuta nella negoziazione di alcuni di questi accordi bilaterali.</p>
      <p sl="en">Per questo motivo ritengo che dovremmo premere l’acceleratore sull’accordo di libero scambio UE-Giappone. Riconosco le preoccupazioni sollevate dalle calamità naturali che hanno colpito il paese ma ho parlato con molti colleghi e amici giapponesi i quali ritengono che, se procederemo con cautela, l’accordo UE-Giappone segnalerà che il paese è ritornato in carreggiata ed è sulla strada della ripresa.</p>
      <p sl="en">Stando alle cifre, nel 2009 il Giappone e l’Unione europea, assieme, hanno realizzato più di un quarto del prodotto interno lordo globale e rappresentano più del 20 per cento del commercio mondiale con un volume complessivo di investimenti diretti esteri pari a circa 200 miliardi di euro. Dato che i paesi dell’Unione europea e il Giappone si trovano a fronteggiare sfide comuni credo che sia importante affrontare alcune di queste tramite accordi commerciali.</p>
      <p sl="en">Nonostante le tariffe basse penso sia abbastanza chiaro che il volume degli scambi commerciali bilaterali tra l’Unione europea e il Giappone sia inferiore rispetto a quello della maggior parte dei partenariati commerciali dell’UE con altri importanti paesi e ritengo che ciò sia dovuto principalmente alle barriere non tariffarie. Si stima che il costo di alcune di queste barriere sia in realtà più alto rispetto ai livelli tariffari in vigore e che la maggior parte degli utili deriveranno dalla rimozione di queste barriere. Le aziende dei paesi dell’Unione europea potrebbero aumentare gli utili se noi riuscissimo a far abbassare le barriere agli appalti pubblici, al mercato dei dispositivi medici – nel quale c’è uno scarso riconoscimento degli standard internazionali – ai servizi, compresi quelli finanziari e postali, e all’accesso al mercato per le piccole e medie imprese. I giapponesi aumenterebbero gli utili nel settore automobilistico e in quello delle tecnologie dell’informazione e delle comunicazioni e noi non dobbiamo dimenticare che rimuovere o ridurre le barriere sui prodotti tecnologici giapponesi potrebbe essere di interesse reciproco.</p>
      <p sl="en">Penso che, in generale, entrambe le parti percepiscano che un accordo di libero scambio tra l’Unione europea e il Giappone potrebbe essere proficuo per entrambe le parti.</p>
    </intervention>
    <intervention id="1-166-000" speaker_id="38613" name="Metin Kazak" is_mep="True" mode="spoken">
      <p sl="en">autore. – Signora Presidente, sono cofirmatario dell’iniziativa di presentare un’interrogazione orale e una risoluzione prima del 20° Vertice UE-Giappone poiché credo che il Parlamento europeo, che sarà invitato a dare il proprio consenso a qualsiasi potenziale accordo di libero scambio con il Giappone, dovrebbe esprimere la propria opinione prima possibile.</p>
      <p sl="en">Credo che il Parlamento dovrebbe cogliere quest’opportunità per sostenere attivamente l’accordo di libero scambio con il Giappone per una serie di motivi.</p>
      <p sl="en">L’Unione europea e il Giappone sono giganti industriali che condividono gli stessi valori democratici e insieme rappresentano il 38,5 per cento del prodotto interno lordo mondiale. Ci troviamo ad affrontare sfide simili: l’ascesa della Cina, la crisi finanziaria globale, il decremento demografico e la necessità di accedere alle materie prime e alle fonti energetiche e di garantire la stabilità dei prezzi.</p>
      <p sl="en">Pertanto vedo un grande potenziale nell’ulteriore sviluppo delle relazioni commerciali con il Giappone, il nostro sesto partner commerciale per importanza. I vantaggi economici sono evidenti. La relazione di Copenaghen sull’economia ha concluso che l’eliminazione bilaterale delle tariffe e la riduzione delle barriere non tariffarie sarebbero vantaggiose sia per le imprese che per i consumatori e potrebbero determinare un aumento del benessere economico pari a 33 miliardi di euro nell’Unione europea e a 18 miliardi di euro in Giappone.</p>
      <p sl="en">Il potenziale avvio dei negoziati per un accordo di libero scambio è stato sostenuto dal Consiglio a condizione che il Giappone sia disposto ad esaminare la questione delle barriere non tariffarie per l’accesso al mercato e le restrizioni sugli appalti pubblici. Vorrei ribadire che le barriere non tariffarie e gli appalti pubblici sono aspetti cruciali per le imprese europee e il Giappone dovrebbe fare importanti concessioni in materia.</p>
      <p sl="en">Naturalmente il Parlamento europeo chiede che la Commissione conduca tutti i negoziati nella massima trasparenza e gli fornisca tempestivamente le valutazioni sull’impatto settoriale. Sosterremo inoltre l’introduzione di misure bilaterali di tutela, com’è avvenuto per l’accordo di libero scambio con la Corea del Sud, in modo da evitare che settori sensibili come quello dell’industria automobilistica, elettronica, aeronautica e dei macchinari vengano gravemente danneggiati.</p>
      <p sl="en">In conclusione sono fermamente convinto che sia giunto il momento che il Parlamento dimostri di voler sostenere il futuro accordo di libero scambio tra l’UE e il Giappone, basato sulla costituzione di un gruppo ad alto livello, soprattutto sulla scia del disastro avvenuto nel marzo del 2011.</p>
    </intervention>
    <intervention id="1-167-000" speaker_id="1403" name="David Martin" is_mep="True" mode="spoken">
      <p sl="en">autore. – Signora Presidente, l’accordo di libero scambio tra l’Unione europea e il Giappone ha il potenziale per creare un numero considerevole di posti di lavoro in Europa e per favorire le aziende europee. Attualmente la penetrazione dell’UE nel mercato giapponese è estremamente modesta se confrontata a quella delle esportazioni comunitarie in altri paesi. Stando all’OCSE la nostra penetrazione nel mercato giapponese è tra le più basse per il motivo illustrato dai colleghi.</p>
      <p sl="en">Il problema non è rappresentato dalle barriere tariffarie alte – tali barriere sono in realtà relativamente basse – ma piuttosto dalle barriere non tariffarie, tra le quali le complessità normative, le questioni relative al riconoscimento reciproco, la scarsa possibilità di accesso</p>
      <p sl="en">agli appalti pubblici e così via.</p>
      <p sl="en">La domanda da un milione di dollari che si pongono la Commissione e il Parlamento è se si debba insistere affinché il Giappone continui a fare progressi sul problema delle barriere non tariffarie prima di avviare i negoziati oppure se avviare i negoziati nella speranza di incoraggiare, in tal modo, il Giappone a ridurre le proprie barriere non tariffarie. Non è facile dare una risposta a questa domanda.</p>
      <p sl="en">Credo comunque che il Giappone stia dando prova della propria volontà di prendere in esame le barriere non tariffarie. Il primo ministro giapponese ha chiesto una politica di “apertura del Giappone” anche perché riconosce che l’industria giapponese è soffocata nell’ambiente in cui si trova attualmente. Naturalmente la sua dichiarazione è in parte legata all’impatto previsto per l’accordo di libero scambio con la Corea del Sud sulle esportazioni giapponesi ma credo che rifletta anche il riconoscimento della limitatezza dell’esperienza del Giappone in tema di apertura.</p>
      <p sl="en">Alcune imprese europee hanno migliorato l’accesso ai settori delle telecomunicazioni, dell’industria automobilistica, della vendita al dettaglio e delle assicurazioni giapponesi senza per questo danneggiare l’economia del paese ma, al contrario, incoraggiandone l’innovazione e lo sviluppo. Penso quindi che i presupposti siano buoni.</p>
      <p sl="en">A conti fatti il mio gruppo è del parere che, prima di annunciare l’apertura dei negoziati di libero scambio, sia opportuno attendere che il Giappone dia maggiore prova della propria buona volontà. Non siamo contrari all’accordo di libero scambio ma pensiamo che il Giappone debba fare un po’ di più per dimostrare che il Primo ministro giapponese può mettere in atto i suoi propositi.</p>
    </intervention>
    <intervention id="1-168-000" speaker_id="photo_generic" name="Karel De Gucht" is_mep="True" mode="spoken">
      <p sl="en">membro della Commissione. – Signora Presidente, lo tsunami e il terremoto che hanno colpito il Giappone lo scorso marzo sono stati una grande tragedia. La determinazione del popolo giapponese ci rassicura però sul fatto che il Giappone riuscirà a superare questa tragedia e ne uscirà più forte di prima. Anche l’aiuto offerto e la solidarietà espressa dall’Unione europea saranno determinanti nella realizzazione di questo obiettivo.</p>
      <p sl="en">La tragedia si è verificata un paio di mesi prima dell’importantissimo vertice tra l’UE e il Giappone previsto per il 28 maggio 2011 il cui obiettivo è stato quello di definire la direzione delle nostre relazioni per gli anni a venire.</p>
      <p sl="en">Come sapete, il precedente vertice UE-Giappone del mese di aprile dello scorso anno ha istituito un gruppo congiunto ad alto livello composto da alti funzionari e finalizzato ad individuare le varie possibilità di rafforzamento delle relazioni UE-Giappone sotto tutti i profili in ambito politico, economico e della cooperazione settoriale. In materia commerciale il gruppo ad alto livello ha cercato di rafforzare e integrare le relazioni economiche affrontando tutte le questioni di interesse per entrambe le parti tra cui le tariffe, le misure non tariffarie, gli investimenti e gli appalti.</p>
      <p sl="en">L’opzione che il Giappone ha apertamente dichiarato di preferire è quella dell’avvio dei negoziati per un accordo di libero scambio che preveda tariffe preferenziali. Da parte dell’UE, invece, un accordo incentrato sulle tariffe sarebbe chiaramente insufficiente. Il problema con il Giappone in realtà non sta tanto nelle tariffe ma nel fatto che gli esportatori e gli investitori comunitari si trovano ancora di fronte barriere non tariffarie di ogni tipo. Tra gli esempi più tipici vi sono i macchinosi processi di approvazione per le attrezzature mediche e per alcuni prodotti alimentari e la mancanza di convergenza sugli standard riconosciuti a livello internazionale per i ricambi e i componenti automobilistici.</p>
      <p sl="en">In questi settori da decenni il Giappone ha in atto delle barriere. Nel corso degli ultimi anni abbiamo sollevato i suddetti problemi nei vari incontri bilaterali tra le due potenze ma finora sono stati fatti scarsi progressi.</p>
      <p sl="en">Vista la situazione avremmo bisogno di un accordo che possa anche affrontare il problema delle barriere non tariffarie, aumentare l’accesso al mercato per gli investimenti e aprire il mercato giapponese degli appalti pubblici.</p>
      <p sl="en">Le discussioni del gruppo ad alto livello si sono incentrate in particolare sulle modalità da seguire per fare progressi su questi temi. Sono stati fatti alcuni passi avanti su un numero limitato di misure non tariffarie tratte da un elenco stilato dall’Unione europea, vale a dire tre su 27, ma per la maggior parte delle misure non tariffarie elencate riteniamo che il Giappone non sia riuscito a presentare una tabella di marcia credibile che dimostri come si dovrebbe risolvere i problemi. Secondo la Commissione, quindi, il risultato conseguito dal gruppo ad alto livello costituisce, a questo punto, solamente una solida base per ulteriori discussioni.</p>
      <p sl="en">Il 25 marzo 2011 il Consiglio europeo ha ribadito l’importanza strategica delle relazioni UE-Giappone confermando che “il prossimo vertice dovrà servire per rafforzare questo rapporto e portare avanti la nostra agenda comune”. A questo proposito, le condizioni per il successo dell’accordo di libero scambio dovranno essere vagliate in base alla capacità del Giappone di dimostrare la propria disponibilità a prendere in esame, tra l’altro, le barriere non tariffarie e le restrizioni in materia di appalti pubblici.</p>
      <p sl="en">I dibattiti con il Giappone sono ancora in corso e la settimana scorsa ho incontrato il ministro degli esteri Matsumoto proprio per discutere su questo tema. A mio parere non è ancora chiaro fino a che punto si possa progredire nel breve periodo che precede il vertice UE-Giappone in relazione all’adempimento delle condizioni poste dal Consiglio. In particolare sarà necessario continuare a lavorare per conseguire un livello di ambizione condiviso sulla definizione dei contenuti della trattativa che possa essere sia coraggioso che realistico.</p>
      <p sl="en">Tale obiettivo potrebbe essere raggiunto attraverso uno studio da condursi dopo il vertice. Una volta ultimato tale esercizio potremo esaminare i risultati e decidere se avviare o meno i negoziati.</p>
      <p sl="en">In materia commerciale ed economica l’accordo dovrà essere abbastanza ambizioso da prefiggersi i seguenti obiettivi: un’esenzione da dazi e contingenti pari al 100 per cento per tutte le merci, una tabella di marcia stabile e credibile per l’eliminazione della massa critica di misure non tariffarie, un regime aperto finalizzato a raggiungere livelli di investimenti diretti esteri in Giappone paragonabili a quelli di altri paesi dell’OCSE e un mercato degli appalti pubblici con un grado di apertura che corrisponda a quello dei paesi dell’Unione europea a tutti i livelli di governo.</p>
      <p sl="en">Vorrei anche ricordare che, se i leader del vertice decidessero di perseguire l’obiettivo di un quadro giuridico bilaterale completo, dovrebbero includervi sia le relazioni commerciali e di investimento che quelle politiche e di cooperazione.</p>
      <p sl="en">Se vogliano perseguire i nostri obiettivi e le nostre ambizioni volte ad ottenere un partenariato strategico forte è necessario adottare un approccio globale che comprenda in modo equilibrato tutte le relazioni bilaterali, politiche ed economiche.</p>
      <p sl="en">Siamo infatti giunti a una fase cruciale nei nostri rapporti economici con il Giappone e vi sono ancora alcune questioni da chiarire. Accolgo quindi con favore questo dibattito e sono ansioso di sentire le vostre opinioni sulla forma che dovremo dare alle nostre relazioni negli anni a venire.</p>
    </intervention>
    <intervention id="1-169-000" speaker_id="28219" name="Daniel Caspary" is_mep="True" mode="spoken">
      <p sl="de">a nome del gruppo PPE. – Signora Presidente, onorevoli colleghi, desidero ringraziare sinceramente il Commissario per averci fornito una panoramica sullo stato attuale dei rapporti commerciali tra l’Unione europea e il Giappone.</p>
      <p sl="de">Purtroppo ho l’impressione che negli ultimi due anni la situazione delle relazioni commerciali con il paese sia migliorata poco. Lei ha citato il vertice del 2009 e il dialogo ad alto livello ma io ho l’impressione che finora in questi colloqui non si sia riusciti a incrementare in alcun modo l’accesso al mercato giapponese per le imprese europee.</p>
      <p sl="de">Ora, dopo l’insuccesso della prima di queste iniziative, vale a dire il dialogo ad alto livello, mi preoccupa molto che invece di pensare a come conseguire un risultato concreto tramite il dialogo ad alto livello si consideri già l’opportunità di negoziare un accordo di libero scambio.</p>
      <p sl="de">Ovviamente immagino che un accordo di libero scambio con il Giappone sarebbe positivo ma credo che, prima di avviare i negoziati si dovrà attendere i frutti degli strumenti esistenti e in particolare quelli del dialogo ad alto livello. Voglio essere molto sincero, e non lo dico per togliere chance di negoziazione al Giappone ma perché mi piacerebbe davvero vedere il paese impegnarsi seriamente per intensificare le relazioni commerciali con noi, per aprire realmente i propri mercati e per cambiare il proprio atteggiamento nei confronti dei nostri prodotti.</p>
      <p sl="de">Mi interesserebbe molto sapere – purtroppo, signor Commissario, oggi lei non ha citato questo aspetto – come si intende coinvolgere il Parlamento europeo nel conferimento del mandato. Ho l’impressione che avremmo molto da dire sul tema del Giappone. Per quanto riguarda i negoziati con l’India, il Canada e la Corea, noi come Parlamento abbiamo ripetutamente criticato il fatto che, a nostro avviso, nei negoziati sono state fissate, in parte, le priorità sbagliate e quindi sarebbe molto utile se lei coinvolgesse realmente il Parlamento su questo tema sin dal conferimento del mandato.</p>
    </intervention>
    <intervention id="1-170-000" speaker_id="36396" name="Gianluca Susta" is_mep="True" mode="spoken">
      <p sl="it">a nome del gruppo S&amp;D . – Signora Presidente, signor Commissario, onorevoli colleghi, la richiesta del Consiglio europeo di avviare negoziati con il Giappone per la conclusione di un accordo di libero scambio va valutata con grande cautela. Apprezziamo quindi la prudenza con cui il Commissario ha affrontato questo tema e invitiamo tutto il Parlamento ad attenersi a questa linea che ha ispirato la proposta di risoluzione del nostro gruppo.</p>
      <p sl="it">Il nuovo governo giapponese ha dimostrato –almeno a parole – la volontà di aprire il proprio mercato, uno dei più chiusi del mondo sviluppato. Questo atteggiamento positivo va verificato in concreto, soprattutto in relazione alle 27 barriere non tariffarie identificate dall’Unione europea, la cui rimozione è indispensabile per avviare i negoziati col Sol Levante e inserirli tra le priorità della nostra politica commerciale. Riteniamo che il miglioramento di queste relazioni possa aiutare la competitività europea perché il Giappone rappresenta il 9 percento del PIL mondiale e, sommato con il nostro, oltre il 35 percento.</p>
      <p sl="it">Oggi però non possiamo votare risoluzioni che non subordinino l’avvio dei negoziati per l’accordo di libero scambio a precise, inderogabili e verificabili condizioni per un’autentica reciprocità e un’adeguata valutazione d’impatto.</p>
      <p sl="it">Anzitutto, la politica protezionistica del Giappone sul settore automobilistico ci preoccupa per la sproporzione esistente tra l’export e l’import. In secondo luogo, vogliamo ricordare la questione delle barriere non tariffarie. Si tratta di tutta una serie di norme che vanno dalle misure sanitarie e fitosanitarie agli standard tecnici, soprattutto nel settore agricolo e automobilistico, alle norme di sussidi sull’export, ai controlli doganali, a fenomeni che ammettono la contraffazione e anche la triangolazione con la Cina e la Corea.</p>
      <p sl="it">Onorevoli colleghi, in conclusione chiediamo che l’Europa, prima di dichiararsi disponibile ad avviare negoziati per la conclusione di un accordo di libero scambio, definisca con determinazione l’interesse comunitario che intende tutelare e con precisione le reciprocità da richiedere al Giappone. Ci auguriamo che la Commissione esecutiva tenga conto di queste nostre osservazioni.</p>
    </intervention>
    <intervention id="1-171-000" speaker_id="97230" name="Kristiina Ojuland" is_mep="True" mode="spoken">
      <p sl="en">a nome del gruppo ALDE. – Signora Presidente, mi sono recata in Giappone nel dicembre dello scorso anno e una delle preoccupazioni che ho sentito sollevare ripetutamente dai funzionari giapponesi riguardava la lentezza dei progressi nei rapporti commerciali tra l’Unione europea e il Giappone. Sappiamo tutti che, a differenza di altri partner dell’Unione europea in Estremo Oriente, il Giappone condivide con noi valori comuni sulla democrazia, i diritti umani e l’economia di libero mercato e questo lo rende un partner più naturale per l’Unione.</p>
      <p sl="en">Al 19° vertice UE-Giappone tenutosi nell’aprile dell’anno scorso si è deciso di istituire un gruppo congiunto ad alto livello allo scopo di analizzare i progressi finora raggiunti nelle relazioni tra l’Unione europea e il Giappone e di elaborare proposte per razionalizzare le nostre attività in corso. L’importanza di continuare a lavorare su aspetti non tariffari è stata sottolineata anche nel contesto del gruppo congiunto ad alto livello; spero quindi che questi accordi possano essere applicati nel più breve tempo possibile.</p>
      <p sl="en">Desidero pronunciarmi a favore dell’introduzione di misure tempestive e concrete volte ad alleggerire le barriere non tariffarie per liberalizzare le relazioni commerciali tra Unione europea e Giappone. Entrambi i mercati trarrebbero grande beneficio dal miglioramento delle relazioni commerciali tra le due parti, soprattutto in materia di innovazione e di tecnologia. Vorrei anche esprimermi a favore di una maggiore cooperazione su questioni relative alla sicurezza informatica.</p>
      <p sl="en">Mi auguro che si possa migliorare le relazioni commerciali con il Giappone e fare ulteriori progressi in questo senso.</p>
    </intervention>
    <intervention id="1-172-000" speaker_id="102931" name="Keith Taylor" is_mep="True" mode="spoken">
      <p sl="en">a nome del gruppo Verts/ALE. – Signora Presidente, è assolutamente opportuno rivedere gli accordi commerciali che abbiamo con altri paesi ed è abbastanza comprensibile che il Giappone consideri molto interessante stringere un accordo con noi dopo averne recentemente concluso uno con la Corea.</p>
      <p sl="en">Credo che si possa sostenere molti aspetti della risoluzione presentata dai gruppi del PPE, dell’ALDE e dell' ECR ma sono convinto che si stia facendo un errore nel “sostenere con forza” l’accordo di libero scambio – cito direttamente dal paragrafo 2. Ritengo che sia prematuro sostenere l’iniziativa dato che non abbiamo valutazioni di impatto sui possibili effetti ambientali e sociali di un accordo di questo tipo. Non si può anticipare la risposta prima di aver individuato gli effetti derivanti dall’applicazione della soluzione. Molti deputati sono intervenuti sul tema delle barriere non tariffarie e del lavoro che il gruppo ad alto livello deve ancora svolgere: io credo che occorra fare ulteriori progressi.</p>
      <p sl="en">Quando si considera l’importanza del Giappone come partner commerciale – gli scambi bilaterali del paese con l’UE sono posizionati sui 120 miliardi di euro l’anno e l’Unione europea è al terzo posto tra i partner commerciali del Giappone e al numero due tra i suoi investitori – penso che ci si possa rendere conto che qualsiasi accordo bilaterale corre il rischio di compromettere i patti multilaterali con il resto del mondo e, in particolare, con i paesi in via di sviluppo. Ritengo quindi che il forte sostegno incondizionato dell’accordo di libero scambio debba essere riconsiderato.</p>
      <p sl="en">Desidero infine sottolineare che, pur nutrendo la massima simpatia nei confronti del Giappone, credo che le nostre politiche commerciali future non possano basarsi sulla solidarietà nei confronti di un paese che recentemente ha subito una calamità naturale.</p>
    </intervention>
    <intervention id="1-173-000" speaker_id="96646" name="Helmut Scholz" is_mep="True" mode="spoken">
      <p sl="de">a nome del gruppo GUE/NGL. – Signora Presidente, signor Commissario, alla fine del mese, in occasione del vertice tra l’Unione europea e il Giappone ci si dovrebbe concentrare su un unico tema, vale a dire la devastazione che ha colpito la popolazione giapponese a seguito dei terremoti, dello tsunami e del perdurare della contaminazione radioattiva e il ruolo concreto che potrebbero svolgere l’Unione europea, gli Stati membri e i singoli cittadini per contribuire ad affrontare i problemi del Giappone a breve, medio e lungo termine. A questo riguardo colgo l’opportunità per esprimere ancora una volta le mie più sincere condoglianze al popolo giapponese.</p>
      <p sl="de">Dobbiamo immediatamente offrire la nostra collaborazione e il nostro aiuto per affrontare il disastro, specialmente in vista del dibattito che si è appena tenuto in Pakistan. Il vertice deve produrre decisioni concrete, specialmente sui temi della cooperazione alla decontaminazione dei territori interessati e della ricerca e sviluppo congiunti nel settore delle energie rinnovabili.</p>
      <p sl="de">L’eventuale sviluppo di relazioni commerciali e di una cooperazione economica con il Giappone grazie ad un accordo non dovrebbe costituire semplicemente una reazione all’incidente nucleare e questo è il motivo per cui non si dovrebbe accelerare i negoziati ma vagliarli con la dovuta cautela, tenendo conto in particolare delle differenze tra le nostre tradizioni e i nostri stili di vita.</p>
      <p sl="de">In considerazione delle dimensioni e della forza delle due economie occorrerà porre particolare attenzione nella stipula dell’accordo commerciale bilaterale. Sono state sollevate molte questioni, comprese quelle relative ai diritti di proprietà intellettuale e agli appalti pubblici, e i capitali di investimento hanno ridotto i margini di manovra politici per entrambe le parti. Ecco perché saranno necessarie valutazioni d’impatto a lungo termine per quanto concerne i capitoli e gli aspetti di qualsiasi politica di cooperazione economica e commerciale che verrà concordata in futuro tra i 27 Stati membri dell’UE e il Giappone. Per questo motivo, dovranno essere consultati anche il Parlamento europeo, come autorità di codecisione, e i cittadini nel loro insieme.</p>
    </intervention>
    <intervention id="1-174-000" speaker_id="96958" name="William (The Earl of) Dartmouth" is_mep="True" mode="spoken">
      <p sl="en">a nome del gruppo EFD. – Signora Presidente, moltissimi sanno, anche se non tutti, che subito dopo che un paese è diventato membro dell’Unione europea tutti i suoi accordi commerciali vengono negoziati dalla Commissione e, in particolare, dal Commissario dell’UE per il commercio. Nel quadro di questo sistema occorre rispettare gli interessi di tutti e 27 gli Stati membri ma naturalmente ciò nella pratica non avviene.</p>
      <p sl="en">Di conseguenza un accordo commerciale negoziato dall’UE potrebbe essere meno vantaggioso per un singolo Stato membro – e, va detto, in particolare per il Regno Unito – di quanto lo sarebbe stato se quello stesso paese avesse condotto il negoziato per proprio conto.</p>
      <p sl="en">La logica di tutto questo si basa sulla convinzione che, poiché l’Unione europea è un blocco commerciale di grandi dimensioni e ha un grande peso, è in grado di negoziare trattati commerciali che non verrebbero aperti ad un singolo Stato membro che intende negoziare per conto proprio. Ma a cosa sta accadendo in questo caso? I negoziati per il trattato commerciale comunitario con il Giappone non sono neppure iniziati, come ha dichiarato il Commissario, mentre l’economia relativamente piccola ma dinamica della Svizzera ha già un trattato commerciale con il Giappone fin dal 2009.</p>
      <p sl="en">Ancora una volta ciò dimostra che il Regno Unito e gli altri Stati membri si troverebbero meglio al di fuori della macchina burocratica che è l’Unione europea.</p>
    </intervention>
    <intervention id="1-175-000" speaker_id="96981" name="Franz Obermayr" is_mep="True" mode="spoken">
      <p sl="de">Signora Presidente, nel 2009 l’Unione europea e il Giappone hanno realizzato, insieme, più di un quarto della produzione economica globale e rappresentano oltre il 20 per cento del commercio mondiale. Per questo motivo un accordo ben congegnato di libero scambio con il Giappone è fondamentale per l’UE poiché comporta sinergie da sfruttare oltre a sfide comuni quali la concorrenza con la Cina o l’accesso alle materie prime.</p>
      <p sl="de">Ma è anche importante che vi siano clausole di salvaguardia bilaterali in questo accordo. Penso a settori economici sensibili come l’industria automobilistica, elettronica, aerospaziale e meccanica. Sono certo che il Giappone può e vuole essere un partner leale e affidabile.</p>
      <p sl="de">Il punto essenziale è che, indipendentemente dall’importanza del Giappone come partner commerciale, i cittadini europei devono essere assolutamente protetti dai rischi che potrebbero derivare dai prodotti contaminati da radioattività.</p>
    </intervention>
    <intervention id="1-176-000" speaker_id="28251" name="Jörg Leichtfried" is_mep="True" mode="spoken">
      <p sl="de">Signora Presidente, Commissario De Gucht, colleghe e colleghi, il mio forse sembrerà un modo insolito per iniziare un discorso al Parlamento europeo ma devo ammettere che non sono sicuro che questo sia il momento giusto per concludere un accordo commerciale con il Giappone e nemmeno che, in generale, tale accordo sia di per sé opportuno.</p>
      <p sl="de">Ci sono tre motivi alla base della mia perplessità. Primo: mi chiedo se il gran numero di accordi commerciali che stringiamo con partner commerciali esterni molto importanti possa compromettere il nostro tentativo di istituire un accordo multilaterale. Non rischiamo forse di concentrarci troppo sui singoli accordi e di non porre sufficiente e adeguata determinazione nel perseguimento di un sistema multilaterale?</p>
      <p sl="de">Secondo: finora non ho avuto la sensazione che il Giappone ci sia venuto incontro in termini di protezionismo del mercato e di barriere non tariffarie al commercio. I meccanismi avrebbero già dovuto essere avviati poiché altrimenti l’intero accordo rischierà di essere troppo unilaterale.</p>
      <p sl="de">Terzo: mi domando quali saranno le conseguenze. Non è mia intenzione dire se, in ultima analisi, l’accordo sarà positivo o negativo per noi ma mi piacerebbe sapere in anticipo come verrà valutato l’impatto sociale e qual è la situazione in termini di ambiente e di mercato del lavoro. Si tratta di questioni che non credo siano state del tutto chiarite e che sicuramente sarebbe stato meglio valutare e studiare in anticipo.</p>
      <p sl="de">Come hanno fatto notare alcuni dei miei colleghi, nel caso vi siano punti da chiarire la Commissione dovrebbe consultare il Parlamento europeo quando conferisce un mandato. In tal modo si eviterebbe molti dei problemi sorti perché non eravamo stati consultati nel caso di altri accordi commerciali. Gradirei che la Commissione seguisse questa procedura per tutti gli accordi commerciali futuri.</p>
    </intervention>
    <intervention id="1-177-000" speaker_id="96739" name="Reinhard Bütikofer" is_mep="True" mode="spoken">
      <p sl="de">Signora Presidente, signor Commissario, onorevoli deputati, sembra che alcuni gruppi siano certi che sia opportuno cercare di stipulare un accordo di libero scambio con il Giappone molto ambizioso. Come avete sentito il mio gruppo non ne è così sicuro. Io ho grande simpatia con questa posizione perché credo che attraverso il rafforzamento della cooperazione nel commercio si possa contribuire a generare un nuovo dinamismo economico in Giappone dopo il disastro che ha colpito il paese.</p>
      <p sl="de">È inevitabile tuttavia porsi alcune domande fondamentali. Non intendo ripetere quanto è già stato detto circa la necessità di prevedere le conseguenze a livello bilaterale oppure sul fatto che dovremmo evitare l’errore di definire innanzi tutto le priorità del libero scambio per poi modellare su di esse la politica industriale europea come se fosse una variabile dipendente, oppure ancora che occorre considerare la possibilità di dare un contributo alla sostenibilità.</p>
      <p sl="de">Desidero sottolineare un aspetto diverso: credo che gli effetti che potrebbe avere tale accordo di libero scambio tra due giganti del commercio internazionale sulla struttura complessiva del commercio globale debbano essere discussi più a fondo di quanto è stato fatto finora. Quando due colossi del commercio mondiale avviano un negoziato su un accordo di libero scambio non si tratta semplicemente di una questione bilaterale. Finora non era mai stato stipulato un accordo di libero scambio tra due superpotenze economiche e quindi questa sarebbe la prima volta. Ma qual è il significato di tale accordo? E la sua prospettiva strategica? Che effetti avrà?</p>
      <p sl="de">Non basta semplicemente dire che vogliamo il commercio multilaterale per poi optare, se non lo otteniamo, sulla dimensione bilaterale del libero scambio aspettando di vedere cosa accade. È nostra responsabilità spiegare ai cittadini europei quali saranno le implicazioni dell’accordo ed è per questo che il coinvolgimento del Parlamento nel conferimento del mandato, come hanno chiesto molti dei miei colleghi, deve essere centrale.</p>
    </intervention>
    <intervention id="1-178-000" speaker_id="96856" name="George Sabin Cutaş" is_mep="True" mode="spoken">
      <p sl="ro">Signora Presidente, le economie dell’Unione europea e del Giappone rappresentano il 35 per cento del prodotto interno lordo mondiale. Credo che un accordo di libero scambio tra queste due potenze economiche potrebbe essere di beneficio per entrambe le parti. La prima cosa da fare, tuttavia, è rimuovere le difficoltà di base che in pratica, ostacolano la stesura di un accordo reciprocamente molto vantaggioso.</p>
      <p sl="ro">Il mercato giapponese è attualmente soggetto a barriere, barriere non tariffarie che, come hanno sottolineato che i miei colleghi, limitano l’accesso delle importazioni andando in tal modo ad incidere sulle attività commerciali e sugli investimenti nel loro complesso. Nell’ambito dei negoziati la Commissione europea deve impegnarsi sia per promuovere una politica di regolamentazione più trasparente che aiuterebbe le imprese europee a comprendere appieno le norme che regolano gli scambi commerciali con i partner giapponesi, che per liberalizzare l’accesso agli appalti pubblici. Penso infine che occorrerà condurre uno studio di impatto per soppesare gli effetti di tali accordi, con particolare riguardo al settore delle industrie europee più vulnerabili, come ad esempio l’industria automobilistica, elettronica e aeronautica.</p>
    </intervention>
    <intervention id="1-179-000" speaker_id="96654" name="Jaroslav Paška" is_mep="True" mode="spoken">
      <p sl="sk">Signora Presidente, signor Commissario, il Giappone ha molti interessi in comune con l’Unione europea non solo su questioni politiche ma anche in materia di cooperazione economica e commerciale.</p>
      <p sl="sk">Sebbene sia il Giappone che l’Unione europea siano economie mature la loro cooperazione commerciale non è riuscita a sfruttare le opportunità offerte dal loro potere economico. Oltre ai dazi ciò che ostacola una cooperazione commerciale più efficace sono i numerosi impedimenti che il Giappone ha messo sulla via della standardizzazione e dell’accesso agli appalti pubblici e ai contratti della pubblica amministrazione. Anche se credo che sia nel nostro interesse migliorare la cooperazione commerciale con il Giappone dobbiamo sforzarci di rendere tale cooperazione corretta, aperta, equilibrata e vantaggiosa per entrambe le parti. Desidero pertanto esprimere il mio sostegno alla Commissione europea nel perseguimento di tale obiettivo.</p>
    </intervention>
    <intervention id="1-180-000" speaker_id="photo_generic" name="Karel De Gucht" is_mep="True" mode="spoken">
      <p sl="en">membro della Commissione. – Signora Presidente, desidero toccare soltanto due punti. In primo luogo, il rapporto tra gli accordi bilaterali e multilaterali. Alcuni colleghi hanno avanzato l’idea che dovremmo concentrarci sugli accordi multilaterali piuttosto che su quelli bilaterali. In realtà è ciò che facciamo. Come sapete, i negoziati multilaterali per il ciclo di Doha sono in grande difficoltà e noi siamo l’unico grande blocco commerciale che di recente abbia fatto delle proposte per cercare di appianare le differenze tra i paesi sviluppati e le economie emergenti a livello industriale. Ma nel concentrarci sugli aspetti multilaterali del commercio non dobbiamo, d’altra parte, trascurare tutte le nostre relazioni bilaterali con importanti partner commerciali.</p>
      <p sl="en">In secondo luogo, il problema dell’accordo con il Giappone è davvero un circolo vizioso, come hanno detto molti di voi. È meglio avviare le trattative per poi sperare che, nel corso dei negoziati, si possa risolvere il problema delle barriere non tariffarie che esiste già da molti anni oppure cercare di rimuovere la maggior parte delle barriere non tariffarie ponendola come condizione necessaria per i negoziati sull’accordo di libero scambio? Penso che, in una certa misura, ci sia bisogno di questa condizionalità perché non sono le tariffe il vero problema del Giappone. Naturalmente l’idea sarebbe quella di eliminare il 100 per cento delle tariffe, che normalmente sarebbero assenti nel caso di un paese emergente o in via di sviluppo. Il vero problema, tuttavia, riguarda le barriere non tariffarie. Abbiamo proposto un elenco di 27 barriere non tariffarie che riteniamo cruciali per le nostre relazioni commerciali ma solo in tre casi su 27 esiste una soluzione sul tavolo che sembra essere accettabile.</p>
      <p sl="en">I giapponesi dicono di aver trovato soluzioni anche per gli altri casi ma noi non riusciamo a vedere una soluzione nelle proposte che ci stanno presentando.</p>
      <p sl="en">Crediamo quindi che occorra avviare uno studio che ci consenta di capire di cosa si sta parlando. Spero che nel corso di questo esercizio si possa rimuovere una serie di barriere non tariffarie in modo da poter creare il clima giusto per avviare i negoziati di libero scambio con il Giappone. Noi la pensiamo così e riteniamo che, almeno in parte, la rimozione sia una condizione preliminare da rispettare.</p>
    </intervention>
    <intervention id="1-181-000" speaker_id="4544" is_mep="True" mode="spoken" role="Presidente">
      <p sl="unknown">Ho ricevuto quattro proposte di risoluzione presentate ai sensi dell’articolo 115, paragrafo 5 del regolamento.</p>
      <p sl="unknown">La discussione è chiusa.</p>
      <p sl="unknown">La votazione si svolgerà mercoledì 11 maggio 2011.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="1-181-500" speaker_id="96778" name="Artur Zasada" is_mep="True" mode="written">
      <p sl="pl">Credo che un riavvicinamento nel settore aeronautico creerà una grande opportunità per l’economia europea e per quella giapponese. L’industria aeronautica europea è stata a lungo il principale fornitore di tecnologia civile e militare sul mercato internazionale. Anche il Giappone sta svolgendo alcune ricerche finalizzate a trovare soluzioni avanzate sia per l’aviazione generale che per il trasporto di passeggeri e di merci. Si stima che il trasporto di passeggeri e di merci per via aerea sarà uno dei settori che cresceranno più rapidamente nei prossimi decenni. Anche se esistono già esperienze di cooperazione tra partner dell’UE e il Giappone come ad esempio sull’elicottero EC 145 progettato congiuntamente da Eurocopter e Kawasaki, a mio parere esiste un potenziale di cooperazione molto maggiore. Chiedo che vengano intraprese azioni volte ad avviare rapidamente una cooperazione tra le due potenze nel settore aeronautico sia a livello aziendale che nei settori di ricerca e sviluppo.</p>
    </intervention>
  </section>
  <section id="creitem22" title="22. Disposizioni transitorie per gli accordi bilaterali conclusi da Stati membri e paesi terzi in materia di investimenti (discussione)">
    <intervention id="1-183-000" speaker_id="4544" is_mep="True" mode="spoken" role="Presidente">
      <p sl="unknown">L’ordine del giorno reca la relazione (A7-0148/2011), presentata dall’onorevole Schlyter a nome della commissione per il commercio internazionale sulla proposta di regolamento del Parlamento europeo e del Consiglio che stabilisce disposizioni transitorie per gli accordi bilaterali conclusi da Stati membri e paesi terzi in materia di investimenti [COM(2010)0344 – C7-0172/2010 – 2010/0197(COD) ].</p>
    </intervention>
    <intervention id="1-184-000" speaker_id="28139" name="Carl Schlyter" is_mep="True" mode="spoken" role="relatore">
      <p sl="sv">Signora Presidente, è stata una questione difficile da affrontare. Disponiamo di più di mille accordi bilaterali in materia di investimenti. In base al trattato di Lisbona, ciò rientra nella sfera di competenze dell’UE. Come dovremmo gestire questa situazione?</p>
      <p sl="sv">Si sta dimostrando piuttosto difficile. Abbiamo tenuto numerose riunioni e abbiamo cercato di raggiungere una posizione comune, purtroppo senza successo. Cerchiamo di essere onesti. Dovremo votare la relazione in oggetto e vedere quale sarà la posizione del Parlamento in merito. Avrei preferito che tutti condividessero la nostra posizione, per essere più forti al momento di negoziare con il Consiglio. Così saremmo stati in grado di difendere i poteri del Parlamento e i principi sanciti dal trattato. Ma così non è stato, poiché si tratta di una questione delicata, soprattutto per quanto concerne la gestione degli accordi di vecchia data. Riguardo ai nuovi accordi che gli Stati membri continuano a concludere – e hanno il diritto di farlo – avremmo potuto benissimo concordare una politica in cui i diritti degli investitori e gli altri diritti fossero ragionevolmente equilibrati.</p>
      <p sl="sv">Questo, tuttavia, era difficile da realizzare per gli accordi di vecchia data così, dal momento che la votazione era molto equilibrata, ho mantenuto i compromessi che abbiamo proposto in seno alla commissione. Confido ancora in una visione degli accordi in materia di investimenti più aggiornata rispetto a quella relativa a molti accordi di vecchia data, quando eravamo noi a investire in altri paesi. Oggigiorno sono almeno altrettanti gli investimenti negli Stati membri. Per questo dobbiamo far sì che la portata della nostra politica sia sufficiente e che gli investimenti si adattino a un lavoro più sofisticato e moderno per quanto concerne l’ambiente e le questioni sociali. Dobbiamo difendere questa parte del trattato. La politica in materia di investimenti non può non tenerne conto. Come ho già detto, dovremo attendere l’esito della votazione di domani.</p>
      <p sl="sv">Un altro problema in merito riguarda il fatto che non possiamo nemmeno ricorrere al principio della massima protezione per gli investimenti. Non è questo il modo giusto di creare certezza giuridica. Dato che la nuova politica commerciale è più equilibrata, lo deve essere anche la nostra consapevolezza delle conseguenze di un regime di massima protezione. È evidente che nessuno vuole garantire massima protezione a imprese statali straniere o, addirittura, a imprese di proprietà di dittatori, a discapito dei diritti umani e dell’ambiente. Mi auguro riusciremo a raggiungere l’equilibrio. L’idea non è quella di avvalerci degli accordi in materia di investimenti per raggiungere obiettivi di natura sociale ma non dovrebbero nemmeno impedirci di conseguire le nostre finalità a livello sociale e ambientale. Si tratta di una discussione di ampia portata.</p>
      <p sl="sv">Un altro punto importante concerne la trasparenza. Riconosciamo che sono state attribuite nuove competenze al Parlamento e all’UE. La Commissione ne è ora responsabile. Per questo motivo deve anche poter accedere ai documenti. Dobbiamo aumentare la trasparenza. Molti di questi accordi sono stati scritti quando ancora quasi non esistevano casi di risoluzione delle controversie. Ora siamo a più di 300 casi e procedimenti in corso. È quindi necessaria una maggiore apertura ai fini di un migliore controllo. Questo regime di segretezza assoluta è inammissibile e spero vivamente che, a prescindere dalle singole opinioni in merito al legame fra politica e investimenti, quando si tratta di trasparenza, possiamo restare uniti e difendere l’apertura e le nuove competenze assegnate dal trattato. Auspico sia questa la strada che intraprenderemo, motivo per cui, mi auguro che l’emendamento n. 13 venga appoggiato. Senza di esso non vi sarà alcun controllo democratico su questi procedimenti. Ne abbiamo bisogno se intendiamo mantenere e difendere la certezza giuridica.</p>
      <p sl="sv">Vediamo, inoltre, che molti altri paesi quali, gli Stati Uniti, l’Australia e il Canada, hanno iniziato a considerare l’ipotesi di rinnovare i propri accordi. Sarebbe positivo raggiungere un accordo in merito all'aggiornamento dei meccanismi per la risoluzione delle controversie e dei procedimenti giudiziari esistenti, perché sono ormai antiquati e richiedono una revisione e una maggiore trasparenza. Allora sì che avremo una politica in materia di investimenti per il futuro, questione che verrà trattata in un contesto diverso – ossia l’ambito della discussione sul nostro futuro.</p>
    </intervention>
    <intervention id="1-185-000" speaker_id="photo_generic" name="Karel De Gucht" is_mep="True" mode="spoken">
      <p sl="en">membro della Commissione. – Signora Presidente, il regolamento sulle disposizioni transitorie per gli accordi bilaterali è un’importante iniziativa legislativa. Il trattato di Lisbona ha conferito all’Unione europea una nuova competenza esclusiva in materia di investimenti diretti esteri.</p>
      <p sl="en">L’esistenza permanente, dall’entrata in vigore del trattato di Lisbona, di più di 1 200 accordi internazionali in materia di investimenti conclusi dagli Stati membri non è messa in discussione dal diritto internazionale. Ciò risulta tuttavia incompatibile, in base al diritto dell’UE, con la nuova competenza esclusiva in materia di investimenti diretti esteri. Allo stesso tempo, i suddetti accordi costituiscono una preziosa fonte di tutela giuridica per gli investitori europei operanti all’estero. Poiché il trattato di Lisbona non contiene alcuna disposizione che chiarisca lo status degli accordi bilaterali, dobbiamo creare certezza giuridica autorizzando l’esistenza permanente degli stessi.</p>
      <p sl="en">È essenziale non solo autorizzare gli accordi esistenti in materia di investimenti, ma anche eventualmente intervenire in maniera congiunta per affrontare le questioni fondamentali che potrebbero sorgere circa il contenuto dei suddetti accordi e alla loro interazione con la politica dell’UE in materia di investimenti. Dobbiamo predisporre meccanismi adeguati a favore l’azione dell’Unione europea, per consentire lo sviluppo e l’applicazione della politica a livello comunitario. Riconosco che, in relazione alla proposta della Commissione, la portata di un simile intervento rappresenta l’aspetto più difficile – per il Parlamento e ancor di più per il Consiglio.</p>
      <p sl="en">La sfida che abbiamo dinanzi, dunque, consiste nel trovare una soluzione che salvaguardi i principi che ho appena delineato e che sia accettabile tanto per il Parlamento quanto per il Consiglio. Riconosciamo, a questo proposito, che vi sono ancora delle lacune da colmare fra le istituzioni ma, in fin dei conti, dovremo trovare un compromesso nell’interesse dell’UE e dei suoi investitori.</p>
      <p sl="en">Riteniamo che gli emendamenti adottati dalla commissione per il commercio internazionale siano la base per una soluzione. Dimostrano piena fiducia nella proposta della Commissione ma, allo stesso tempo, cercano un potenziale compromesso. È per noi motivo di soddisfazione constatare che gli articoli 5 e 6 lascerebbero comunque alla Commissione il compito di riesaminare gli accordi in materia di investimenti nonché di revocare l’autorizzazione per quelli che creano problemi di una certa entità.</p>
      <p sl="en">Considerando la posizione dei protagonisti coinvolti nel suddetto processo, dovremo dar prova di un certo livello di flessibilità. La Commissione è pronta a fare la sua parte e a promuovere un accordo fra il Parlamento e il Consiglio. Questo, tuttavia, non può essere fatto a ogni costo. Vigileremo sui principi di base della nostra proposta. L’esistenza di accordi bilaterali in materia di investimenti va salvaguardata ma, allo stesso tempo, non possiamo accogliere incondizionatamente anche gli accordi che creano notevoli problemi.</p>
      <p sl="en">La Commissione condivide pienamente il punto di vista del Parlamento secondo cui la competenza in materia di investimenti andrebbe esercitata prevalentemente a livello dell’UE. Appoggiamo l’obiettivo dell’europeizzazione dei negoziati in materia di investimenti. Devo tuttavia sottolineare che la Commissione non potrà negoziare con tutti i paesi che beneficiano della protezione degli investimenti da parte degli Stati membri. Questi ultimi hanno sottoscritto trattati in materia di investimenti con più di 100 paesi. La loro sostituzione sarà un processo graduale che richiederà anni. Per questo è fondamentale creare un meccanismo efficace che autorizzi gli Stati membri, a determinate condizioni, a continuare a negoziare e a concludere accordi bilaterali in materia di investimenti. Un meccanismo di questo tipo dovrebbe rispettare le procedure e le prerogative delle istituzioni coinvolte.</p>
      <p sl="en">In ultima istanza, va sottolineato che ci stiamo avvicinando a una fase decisiva del processo legislativo, in cui il fattore tempo svolge un ruolo sempre maggiore. È importante perché più tempo richiederà l’adozione del regolamento, più durerà questo periodo di limbo, aumentando il potenziale rischio di incertezza giuridica per gli investitori. Auspico che, dopo la votazione, il Parlamento e il Consiglio possano sedersi allo stesso tavolo e giungere rapidamente a un accordo sulla questione. Siamo pronti ad appoggiarli attivamente in questo compito.</p>
    </intervention>
    <intervention id="1-186-000" speaker_id="96777" name="Paweł Zalewski" is_mep="True" mode="spoken">
      <p sl="pl">a nome del gruppo PPE. – Signora Presidente, desidero iniziare ringraziando l’onorevole Schlyter per aver creato, in qualità di relatore principale, il contesto ideale affinché la commissione potesse puntare alla maggioranza, con l’obiettivo di redigere una proposta che otterrà – e ha già ottenuto – la maggioranza in seno alla commissione. Come affermato dall’onorevole Schlyter, qualunque cosa accada domani, l’esito delle votazioni resta un punto interrogativo, ma spero che rifletta quanto fatto dalla commissione. Creare una politica comune a livello dell’UE in materia di investimenti è un passo avanti fondamentale nel processo di integrazione dell’Unione europea. Se le imprese europee competono tutte nello stesso contesto e in virtù degli stessi principi, allora lo stesso dovrebbe valere anche all’esterno. Il sistema di tutela giuridica dovrebbe essere il medesimo.</p>
      <p sl="pl">Concordo, inoltre, con il Commissario De Gucht. Sono profondamente lieto del fatto che appoggi la proposta negoziata dalla commissione, poiché essa costituisce un ottimo compromesso fra più punti di vista: la posizione della Commissione da una parte, e i pareri degli Stati membri, dall'altro. È inoltre essere compatibile con gli interessi degli investitori e, soprattutto apre buone prospettive per la politica dell’Unione in materia di investimenti per il futuro, a beneficio dell’Unione europea nel suo complesso. È molto importante il fatto che stiamo creando un sistema nuovo, a partire dall’istituzione di una base giuridica solida creata dagli accordi attualmente in vigore, negoziati dagli Stati membri, con l’obiettivo di creare finalmente un sistema comune di protezione per l’intera Unione europea. È fondamentale che la risoluzione su cui voteremo domani venga concordata rapidamente con il Consiglio. È un aspetto di grande importanza. Spero che ciò avvenga quest’anno, con la partecipazione attiva e il sostegno della Commissione.</p>
    </intervention>
    <intervention id="1-187-000" speaker_id="23868" name="Monika Flašíková Beňová" is_mep="True" mode="spoken">
      <p sl="sk">a nome del gruppo S&amp;D. – Signora presidente, signor Commissario, onorevoli colleghi. Nell’era dell’economia globale la politica commerciale comune dell’Unione europea è per noi piuttosto naturale.</p>
      <p sl="sk">In questo contesto, sembra altrettanto naturale un’iniziativa che consenta all’Unione europea di coordinare la politica in materia di investimenti. L'attuale sistema, composto da una miriade di accordi bilaterali in materia di investimenti conclusi dagli Stati membri, che si sovrappongono e talvolta confliggono tra loro, andrebbe sostituito, nell'arco di un tempo ragionevole, da un nuovo quadro di accordi comunitari in materia di investimenti che siano coerenti con gli obiettivi orizzontali delle politiche dell'Unione stessa. Personalmente, sarei favorevole a concentrare la nostra attenzione sulla politica dello sviluppo. Concordo con il relatore sul fatto che la transizione verso il nuovo regime non dovrebbe realizzarsi da un giorno all’altro, bensì nel corso di un periodo transitorio predeterminato, con durata e regole da stabilirsi in anticipo in modo tale da evitare situazioni di incertezza giuridica. In assenza di un termine, il regolamento renderebbe possibile la nascita di regimi di investimento paralleli e potenzialmente incompatibili.</p>
      <p sl="sk">È necessario un periodo transitorio sufficientemente lungo che renda inaccettabile per il Parlamento il dualismo a tempo indeterminato nella politica dell'Unione europea in materia di investimenti, visto che il trattato sul funzionamento dell’Unione europea afferma che la politica in materia di investimenti è di competenza dell'Unione.</p>
    </intervention>
    <intervention id="1-188-000" speaker_id="97229" name="Niccolò Rinaldi" is_mep="True" mode="spoken">
      <p sl="it">a nome del gruppo ALDE . – Signora Presidente, signor Commissario, onorevoli colleghi, ringrazio il collega Schlyter per l'ottima relazione su una materia delicata sulla quale occorre molto buon senso. Non tutti gli accordi d'investimento possono essere sostituiti da intese europee ma nemmeno la Commissione può ignorare accordi che contravvengono a disposizioni europee e condividiamo con il relatore l'enfasi sulla trasparenza.</p>
      <p sl="it">Idealmente dovremmo avere una clausola per mettere automaticamente fine ai 1.200 accordi attualmente in vigore, ma purtroppo ciò comporterebbe incertezza giuridica degli investitori e un compito forse eccessivo per la stessa Commissione. I nostri emendamenti in commissione INTA hanno avuto successo, da una parte, per assicurare che le competenze della Commissione siano pienamente rispettate e, dall'altra, per affermare che la certezza giuridica sia fatta salva.</p>
      <p sl="it">Alcuni emendamenti che voteremo domani in Aula possono ora alterare questo compromesso ed equilibrio e mi rivolgo ai colleghi, e in particolare al relatore e ai relatori ombra, affinché si arrivi a un provvedimento che sia equilibrato e sostenibile per tutti.</p>
    </intervention>
    <intervention id="1-189-000" speaker_id="96646" name="Helmut Scholz" is_mep="True" mode="spoken">
      <p sl="de">a nome del gruppo GUE/NGL. – Signora Presidente, Commissario De Gucht, onorevoli colleghi, mi unisco ai ringraziamenti rivolti al relatore, l’onorevole Schlyter, per il duro lavoro svolto e per aver cercato di trovare, nello spirito del Parlamento europeo, un compromesso in grado di soddisfare tutte le parti coinvolte, nonché la miglior soluzione possibile e per averla sviluppata in maniera collaborativa. Non è una questione semplice.</p>
      <p sl="de">Ha a che vedere con la politica comune dell’Unione europea in materia di investimenti nel contesto della politica commerciale internazionale, con le relative ripercussioni sulla situazione dell’Unione europea e degli Stati membri a livello di politica sociale, economica e occupazionale, valutando gli interessi dei gruppi finanziari, della grande industria e delle grandi imprese economiche da un lato, e quelli dei sindacati e dei lavoratori dall’altro.</p>
      <p sl="de">Per questo motivo è fondamentale che un accordo di questo genere venga raggiunto su una base democratica e che i cittadini continuino a credere nel ruolo di controllo del Parlamento. Perciò auspico che la votazione di domani dimostri che il compromesso individuato gode del sostegno del Parlamento.</p>
    </intervention>
    <intervention id="1-190-000" speaker_id="96958" name="William (The Earl of) Dartmouth" is_mep="True" mode="spoken">
      <p sl="en">a nome del gruppo EFD. – Signora Presidente, normalmente si ritiene che il trattato di Lisbona abbia avuto una portata di natura costituzionale; ma ciò che abbiamo dinanzi è un esempio di come il suddetto trattato si ripercuoterà – negativamente – sull’attività commerciale degli Stati membri. So che stiamo definendo disposizioni transitorie, ma quello che conta è che il trattato di Lisbona ha privato gli Stati membri del diritto di negoziare trattati bilaterali in materia di investimenti.</p>
      <p sl="en">Prima o poi, in futuro – non si sa ancora quando con precisione – i trattati bilaterali in materia di investimenti rientreranno nella sfera di competenza della Commissione. A causa del trattato di Lisbona, i suddetti trattati possono diventare uno strumento per il raggiungimento degli obiettivi politici della Commissione, e non solo per quelli della Commissione: siamo assolutamente certi del fatto che i verdi cercheranno di portare avanti il proprio programma politico, aspetto che abbiamo riscontrato man mano anche nell’ambito dei trattati commerciali. Qualcuno tenterà di aggiungere a ogni singolo trattato in materia di investimenti l’intera agenda dei verdi.</p>
      <p sl="en">Il gruppo dispone di politici di talento – e lo dico con ammirazione. Spesso avranno la meglio, motivo per cui gli investimenti e, di conseguenza, anche il commercio in tutti gli Stati membri ne usciranno indeboliti se non addirittura paralizzati. Al contrario, i paesi che non fanno parte dell’UE non saranno toccati dalla pantomima degli Ent, se ricordate quei personaggi de Il Signore degli Anelli , messa in scena dai verdi. Tutto ciò è davvero molto, molto deprimente.</p>
    </intervention>
    <intervention id="1-191-000" speaker_id="28219" name="Daniel Caspary" is_mep="True" mode="spoken">
      <p sl="de">Signora Presidente, la sicurezza degli investimenti sia nazionali sia esteri riveste un’importanza capitale per lo sviluppo economico tanto dell’Europa quanto dei relativi paesi partner. L’unico modo per salvaguardare i posti di lavoro esistenti o di creare nuova occupazione consiste nel tutelare gli investimenti.</p>
      <p sl="de">Per questo vi sono due aspetti che considero importanti. Innanzitutto, i più di mille accordi esistenti vanno mantenuti. Non ha alcun senso mettere gli investitori, gli Stati membri e le altre parti coinvolte in uno stato di incertezza giuridica.</p>
      <p sl="de">Il secondo punto è fondamentale per noi: in futuro dovremo disporre di numerosi accordi comuni a livello europeo applicabili ai 27 Stati membri e agli investitori provenienti dai suddetti Stati membri se vogliamo godere anche di un livello di protezione uniforme all'interno del mercato unico europeo.</p>
      <p sl="de">Per tale ragione, sono particolarmente grato ai colleghi – gli onorevoli Schlyter, Zalewski, Sturdy e Rinaldi – per aver cercato e raggiunto un ampio consenso. Credo che sarebbe positivo se gli altri gruppi riconsiderassero la questione e riconoscessero che il compromesso sul tavolo rappresenta davvero una soluzione molto buona che tenta di conciliare tutte le esigenze.</p>
      <p sl="de">A nome del mio gruppo, desidero sottolineare chiaramente che vogliamo una buona soluzione per gli investitori, per i lavoratori e per gli Stati membri. Ci stiamo adoperando a favore di negoziati rapidi con il Consiglio, per evitare di rimandare la questione all’infinito e trovare una soluzione in breve tempo.</p>
      <p sl="de">Date le differenze sussistenti fra i vari gruppi, il mio gruppo è favorevole alla conclusione della prima lettura entro questa settimana. Infine, vorrei aggiungere che il mio gruppo è disposto a trovare una soluzione rapida in seconda lettura – e saremmo molto lieti se ciò fosse possibile – in altre parole, proponiamo di raggiungere un accordo tempestivo in seconda lettura invece di seguire la procedura classica.</p>
      <p sl="de">Desidero ringraziare ancora una volta tutte le parti coinvolte. Credo che, con l’adozione di questo processo legislativo, la commissione per il commercio internazionale stia dando prova del fatto che siamo in grado di far fronte a questioni e a fascicoli complessi in un lasso di tempo ragionevole.</p>
    </intervention>
    <intervention id="1-192-000" speaker_id="96856" name="George Sabin Cutaş" is_mep="True" mode="spoken">
      <p sl="ro">Signora Presidente, dal 2009 la politica commerciale è diventata di competenza esclusiva dell’Unione europea e ora dobbiamo trovare un denominatore comune per una parte cospicua della politica in materia di investimenti esteri.</p>
      <p sl="ro">Vi sarà, quindi, un periodo transitorio durante il quale le competenze legate agli accordi bilaterali in materia di investimenti fra gli Stati membri e i paesi terzi verranno trasferite all’Unione europea. In questo contesto, ritengo che l’adozione di una procedura a livello comunitario per la verifica e la revisione degli accordi bilaterali in materia di investimenti sia preferibile rispetto a una soluzione formale di natura intergovernativa. Il compito dell’attuazione definitiva dei cambiamenti va attribuito alla Commissione europea e non agli Stati membri, al fine di garantire la tutela dell’interesse comune.</p>
      <p sl="ro">Per questo motivo, l’esecutivo europeo deve garantire sia la certezza giuridica per gli investitori coinvolti nel processo transitorio, sia pari condizioni di investimento per le imprese provenienti da tutti gli Stati membri dell’Unione europea.</p>
    </intervention>
    <intervention id="1-193-000" speaker_id="4507" name="Bastiaan Belder" is_mep="True" mode="spoken">
      <p sl="nl">Signora Presidente, i Paesi Bassi, lo Stato membro da cui provengo, vanta una tradizione commerciale secolare, aspetto che il Commissario dovrebbe considerare, poiché abbiamo costituito un unico paese grazie alla collaborazione. La comunità imprenditoriale olandese si colloca fra i più grandi investitori a livello mondiale. In effetti, i Paesi Bassi hanno aderito a 98 accordi bilaterali in materia di investimenti, con un livello di protezione molto elevato.</p>
      <p sl="nl">Il sistema di autorizzazione proposto conferisce alla Commissione poteri eccessivamente ampi che le consentono di revocare l’autorizzazione per gli accordi esistenti in materia di investimenti garantendo un livello di certezza troppo basso per questi ultimi. È inammissibile il rischio che gli Stati membri debbano cancellare tali accordi per ordine della Commissione prima che l’UE aderisca a un nuovo accordo con un livello di protezione equivalente. Le autorizzazioni si dovrebbero revocare solo dopo che l’UE ha negoziato un nuovo accordo di uguale livello di protezione.</p>
    </intervention>
    <intervention id="1-194-000" speaker_id="1055" name="Godelieve Quisthoudt-Rowohl" is_mep="True" mode="spoken">
      <p sl="de">Signora Presidente, sono quattro le questioni su cui vorrei soffermarmi molto brevemente. La prima riguarda il fatto che questo progetto dovrebbe avere come obiettivo primario garantire sicurezza e affidabilità agli investitori che desiderano operare nell’UE e a quelli comunitari che desiderano investire altrove. Entrambi i gruppi devono poter contare sul sostegno dei contratti esistenti.</p>
      <p sl="de">Secondo punto: se da un lato dovremmo ringraziare il relatore per il suo lavoro, effettivamente di ampia portata, dall’altro dovremmo evitare di far rientrare troppi elementi nella categoria degli accordi commerciali. Devo contraddire il relatore perché questo è il classico processo che richiede che le divergenze d’opinione siano affrontate a livello di commissione parlamentare o di Parlamento; i compromessi non sono sempre la soluzione ideale. Desidero dunque ringraziare il relatore per la correttezza dimostrata nell’ambito della nostra cooperazione. Diamo tempo al tempo e vediamo quale sarà l’esito della votazione di domani.</p>
      <p sl="de">In terzo luogo, accolgo con favore l’affermazione del Commissario De Gucht riguardante il fatto che la Commissione non sta mettendo in discussione gli accordi esistenti. Ciò non significa che l’UE non dovrebbe concludere rapidamente nuovi accordi ora che è stata ricostituita in virtù del trattato di Lisbona. Se il Commissario De Gucht è di questo parere, tuttavia, riconoscerà senza dubbio che lo strumento di esame degli accordi esistenti, che abbiamo votato in un emendamento, è stato indebolito significativamente e che le motivazioni per la revoca dell’approvazione sono state ridotte a quattro criteri definiti.</p>
      <p sl="de">Questo mi porta alla mia ultima considerazione: è stato detto in modo abbastanza chiaro, nel corso di queste discussioni e durante il lavoro della commissione, che sono molti gli interessi in gioco, a seconda del numero di accordi bilaterali conclusi dal proprio paese. Per questo è positivo che in questa direttiva sia ben definito un periodo transitorio.</p>
    </intervention>
    <intervention id="1-195-000" speaker_id="96798" name="John Bufton" is_mep="True" mode="spoken">
      <p sl="en">Signora Presidente, dei circa 2 500 trattati bilaterali in materia di investimenti nel mondo, 1 500 riguardano gli Stati membri dell’Unione europea. Il commercio con i paesi terzi e gli investimenti esteri sono essenziali per la ripresa economica. Mi chiedo se molti mercati esterni si fidino dei pacchetti commerciali con l’UE alla luce dell’indebolimento dell’euro e dei maldestri tentativi della Commissione di mettere in salvo le economie di tre Stati membri. Che genere di conseguenze avrà a livello nazionale la competenza esclusiva dell’UE in materia di investimenti bilaterali?</p>
      <p sl="en">Il Regno Unito registra un debito commerciale con l’UE e dipende dai negoziati con paesi terzi, molti dei quali esistono da anni e sono relativi al nostro Commonwealth.</p>
      <p sl="en">Mi sbigottisce il fatto che l’UE stia cercando di attuare con un voto a maggioranza uno strumento per trasferire i pacchetti nazionali a livello comunitario, mettendo a repentaglio la capacità dei singoli Stati membri di ottenere o mantenere dei vantaggi che potrebbero apportare notevoli benefici alle economie nazionali. Desidero chiedere alla Commissione se riconosce davvero il principio pacta sunt servanda valido nel diritto internazionale.</p>
    </intervention>
    <intervention id="1-196-000" speaker_id="28572" name="Georgios Papastamkos" is_mep="True" mode="spoken">
      <p sl="el">Signora Presidente, l’adozione di una politica comune in materia di investimenti esteri che riservi pari trattamento a tutti gli investitori europei è molto importante. Finché non sarà possibile concludere tali accordi a livello comunitario, tuttavia, dobbiamo impedire che si creino lacune giuridiche – ovvero l’incertezza giuridica cui faceva riferimento l’onorevole Caspary – e gli investitori europei devono poter contare sulla sicurezza del diritto necessaria. Desidero sottolineare che la legislazione degli Stati membri dell’Unione europea, unitamente all’unificazione normativa, offre qualunque garanzia necessaria agli investitori dei paesi terzi. D’altra parte, per garantire un elevato livello di protezione agli europei che investono in paesi terzi, gli attuali accordi bilaterali posti in essere dai singoli Stati membri dell’Unione europea devono restare in vigore.</p>
      <p sl="el">Il progetto di risoluzione non garantisce in alcun modo, a mio avviso, la necessaria sicurezza del diritto. Mi riferisco, in particolare, ai seguenti punti: in primo luogo, il potere discrezionale riservato alla Commissione di revocare l’autorizzazione per il mantenimento degli accordi esistenti o per l’approvazione di nuovi negoziati per modificare gli accordi esistenti o attuarne di nuovi; in secondo luogo, la disposizione che prevede un riesame del quadro normativo entro cinque anni; e in terzo luogo, il tempo eccessivamente lungo che richiedono le procedure di attuazione dei nuovi accordi. Gli emendamenti adottati dalla commissione per il commercio internazionale, costituiscono, a mio avviso, un passo nella giusta direzione. Ribadisco che l’obiettivo dovrebbe essere mantenere gli accordi bilaterali esistenti e semplificare le procedure per l’attuazione e l’applicazione di quelli nuovi.</p>
    </intervention>
    <intervention id="1-197-000" speaker_id="96814" name="Elena Băsescu" is_mep="True" mode="spoken">
      <p sl="ro">Signora Presidente, le politiche degli Stati membri in materia di investimenti devono essere armonizzate a livello comunitario come parte di una politica commerciale comune. Gli Stati membri dovrebbero garantire che gli accordi bilaterali in materia di investimenti siano compatibili con le politiche di sviluppo dell’Unione. La Commissione deve progressivamente sostituire gli accordi esistenti con accordi nuovi in grado di offrire un sistema ottimale di protezione degli investimenti. A causa della natura rischiosa degli investimenti diretti esteri, va garantito un livello elevato di certezza giuridica durante il periodo transitorio.</p>
      <p sl="ro">A questo proposito, accolgo con favore l’approccio basato sulla coesistenza adottato dalla Commissione e dal relatore. È essenziale che gli accordi bilaterali rimangano in vigore e che gli Stati membri abbiano la possibilità di concludere negoziati o avviarne di nuovi. Infine, appoggio l’idea di definire una durata e una scadenza per la transizione dagli accordi bilaterali degli Stati membri a quelli internazionali dell’Unione europea.</p>
    </intervention>
    <intervention id="1-198-000" speaker_id="96654" name="Jaroslav Paška" is_mep="True" mode="spoken">
      <p sl="sk">Signora Presidente, signor Commissario, la protezione degli investimenti transfrontalieri degli Stati membri dell’UE è diventata una questione molto complessa e delicata dopo l’adozione del trattato di Lisbona.</p>
      <p sl="sk">I più di 1 200 accordi bilaterali in materia di investimenti conclusi dai vari Stati membri nel quadro di regimi giuridici diversi e spesso incompatibili vanno posti, nel loro complesso, sotto l’egida dell'Unione europea senza violare i diritti delle parti coinvolte. L’unico modo per sfuggire alla stagnazione giuridica causata dal trasferimento dei poteri dagli Stati membri all’Unione europea sembrerebbe essere un principio che permetta la coesistenza di ambo le categorie di accordi durante un periodo transitorio, per consentire agli Stati membri di rinegoziare gli accordi bilaterali esistenti oppure, in linea con la politica dell’UE in materia di investimenti, di concludere i negoziati relativi agli accordi in fase di preparazione.</p>
      <p sl="sk">Anche in questo caso, va mantenuta un’adeguata collaborazione fra la Commissione e gli Stati membri durante il processo, per evitare in modo assoluto la perdita di certezza giuridica per gli investitori e le parti contraenti.</p>
    </intervention>
    <intervention id="1-199-000" speaker_id="photo_generic" name="Karel De Gucht" is_mep="True" mode="spoken">
      <p sl="en">membro della Commissione. – Signora Presidente, desidero semplicemente soffermarmi sulla questione sollevata da molti deputati relativa alla compatibilità con le politiche dell’UE. Il nostro obiettivo è essere flessibili e raggiungere un buon compromesso per le disposizioni transitorie.</p>
      <p sl="en">Questi emendamenti vanno addirittura oltre la proposta di regolamento inizialmente avanzata dalla Commissione, poiché essi ampliano notevolmente la portata del riesame e dei meccanismi di revoca, che sono già motivo di profonda preoccupazione per gli Stati membri e per molti eurodeputati. Questi nuovi criteri, relativi all’incompatibilità con le politiche consolidate o i principi generali dell’Unione sanciti dall’articolo 21 del trattato, potrebbero essere considerati un modo per aprire le porte a qualsivoglia requisito aggiuntivo che gli accordi esistenti in materia di investimenti dovrebbero soddisfare. Ritengo che un simile approccio incontrerebbe una forte opposizione da parte degli Stati membri, dato che aumenterebbe notevolmente il livello di incertezza giuridica per gli investitori che beneficiano di tali accordi.</p>
      <p sl="en">Per tornare alle prossime fasi del processo in corso, credo che la votazione di domani sarà un segnale importante per tutte le parti coinvolte e, in particolare, per il Consiglio per quanto concerne la procedura legislativa. L’esito della votazione sarà discusso con i ministri in occasione del dibattito pubblico di venerdì prossimo, quando si terrà un Consiglio “Affari esteri” sul commercio e questo sarà uno degli argomenti che tratteremo.</p>
      <p sl="en">Auspico – e sono fiducioso – che i vostri voti getteranno le basi per un accordo. È vero che domani si terrà una votazione sugli emendamenti e sulla relazione nel suo complesso – come affermato, fra gli altri, anche dall’onorevole Caspary – ma spero che ciò non ci impedisca di raggiungere un rapido accordo in seconda lettura.</p>
    </intervention>
    <intervention id="1-200-000" speaker_id="28139" name="Carl Schlyter" is_mep="True" mode="spoken" role="relatore">
      <p sl="sv">Signora Presidente, desidero ringraziare tutti coloro che hanno preso parte alla discussione. È stato difficile. Alcuni punti messi in luce dall’onorevole Quisthoudt-Rowohl e da altri eurodeputati riguardano la sicurezza e la correttezza. Questo è esattamente ciò su cui siamo tutti concordi: gli investimenti devono essere giusti, le persone devono essere trattate con correttezza e noi dobbiamo disporre di un livello di sicurezza ragionevole. Allo stesso tempo, tuttavia, non possiamo offrire una protezione eccessiva, come se avessimo a che fare con dei bambini viziati. Sembra quasi di essere su un campo minato; a volte veniamo colpiti e sviluppiamo la nostra consapevolezza. D’altra parte, i rischi devono essere ragionevolmente prevedibili e dobbiamo essere in grado di capire quali stiamo correndo. Se siamo troppo protettivi, finiremo per mantenere le nostre vecchie industrie e subire perdite in termini di cambiamento e rinnovamento, di cui abbiamo bisogno, solo perché non osiamo prendere nuove decisioni. E questo sarebbe spiacevole. Non capisco, quindi, la critica del Commissario in merito ad alcuni dei compromessi già presentati in questa sede, dal momento che noi facciamo riferimento al trattato mentre voi ne interpretate l’applicazione. Siamo ben consapevoli del fatto che non potete procedere al riesame di ogni singolo accordo né mettere tutto in discussione, ma che potete solamente concentrarvi sulle violazioni più gravi.</p>
      <p sl="sv">È positivo anche che siamo concordi sul fatto che gli articoli 5 e 6 andrebbero mantenuti. Sarebbe spiacevole se l’unico modo di mettere in discussione un accordo per la Commissione fosse rinviare la questione alla Corte di giustizia dell’Unione europea. Se un accordo viene messo in discussione e la Corte di giustizia ne decreta l’invalidità, risulterebbero improvvisamente invalidi centinaia di accordi senza alcun preavviso. Questa non è certo una pratica che darebbe certezza giuridica. È importante che gli articoli 5 e 6 vengano mantenuti.</p>
      <p sl="sv">Concordo pienamente con l’onorevole Caspary sul fatto che i nostri negoziati dovrebbero concludersi rapidamente, è importante farlo, a prescindere dall’esito della votazione di domani. Ho già avuto modo di parlare con la Presidenza ungherese, la quale è pronta e disposta ad affrontare la questione non appena si saranno svolte le votazioni. Potrebbe anche ipotizzare una decisione in prima lettura, ma non sembra essere questo il caso.</p>
      <p sl="sv">Non credo che l’onorevole Dartmouth debba temere che i verdi prendano le redini della politica in materia di investimenti. Sono molte le forze in campo che desiderano mantenerla così come la conosciamo da ormai 50 anni. Vi pregherei, tuttavia, per quanto apprezziate la nostra capacità politica di approvare le proposte, di non esagerare. Ammiro le vostre abilità retoriche. Grazie ad esse potremmo approvare ancor più politiche verdi.</p>
      <p sl="sv">Come ho già detto, voteremo questa settimana e vedremo quale sarà l’esito. Desidero ringraziare le parti coinvolte e la Presidenza ungherese, che ho incontrato in più occasioni.</p>
    </intervention>
    <intervention id="1-201-000" speaker_id="4544" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà martedì 10 maggio 2011.</p>
      <p sl="unknown">Dichiarazioni scritte (articolo 149 del regolamento)</p>
    </intervention>
    <intervention id="1-201-500" speaker_id="28255" name="Andreas Mölzer" is_mep="True" mode="written">
      <p sl="de">Si è tentato, sia a livello di OMC sia di OCSE, di introdurre regolamenti multinazionali di ampia portata per gli investimenti diretti esteri, o IDE, applicabili a tutti i settori dell’economia. La tutela giuridica offerta dai trattati bilaterali in materia di investimenti è importante per far sì che le imprese siano incentivate a investire all’estero, fatto che può costare svariati milioni di euro. L’Unione europea è sia un beneficiario sia un fornitore di investimenti diretti esteri. Resta da vedere se una mossa volta a coordinare in seno all’Unione europea i ben 200 trattati bilaterali in materia di investimenti esistenti possano risolvere definitivamente il problema per cui le sentenze arbitrali vincolanti relative a tali trattati basate sul diritto internazionale determinano degli obblighi per gli investitori da parte degli Stati membri che danno origine a procedimenti di infrazione del trattato sull’Unione europea. Gli investimenti diretti non sono certo la cura miracolosa rivendicata durante la trasformazione economica dell’Europa centrale e orientale, per fare un esempio. Sebbene vada accolta favorevolmente la maggior prevedibilità legata alle opportunità degli investimenti diretti esteri per gli investitori dell’Unione europea, non si devono tralasciare i potenziali aspetti negativi della politica in materia di investimenti, fra cui il timore dei cittadini di ridondanze o di tagli agli stipendi a causa dell’esternalizzazione e della delocalizzazione della produzione. Analogamente, dobbiamo chiarire ai paesi in via di sviluppo che gli investimenti diretti esteri possono migliorare il tenore di vita solo se vengono soddisfatti anche i requisiti istituzionali fondamentali, quali i diritti di proprietà chiaramente definiti, l’indipendenza del sistema giudiziario e la stabilità politica. Credo che manchi un po’ d’onestà in relazione a questi aiuti allo sviluppo pseudo-umanitari.</p>
    </intervention>
  </section>
  <section id="creitem23" title="23. Interventi di un minuto (articolo 150 del regolamento)">
    <intervention id="1-203-000" speaker_id="4544" is_mep="True" mode="spoken" role="Presidente">
      <p sl="unknown">L’ordine del giorno reca gli interventi di un minuto su questioni di rilevanza politica.</p>
    </intervention>
    <intervention id="1-204-000" speaker_id="23787" name="Czesław Adam Siekierski" is_mep="True" mode="spoken">
      <p sl="pl">Signora Presidente, ricorre oggi il 61° anniversario della dichiarazione di Schuman. Sono in corso molte celebrazioni ufficiali, feste e parate per ricordare questo evento. Non lasciamoci accecare dal clima di festa, perdendo di vista i problemi che l’Unione europea sta affrontando. Innanzi tutto, è necessario formulare una risposta alla questione relativa agli interessi nazionali emersi durante i negoziati sulle prossime prospettive finanziarie: sono conciliabili con l’esortazione alla solidarietà dei nostri padri fondatori? In secondo luogo, le iniziative che comportano una regressione dell’integrazione europea, come la recente proposta di limitare lo spazio Schengen, sono compatibili con lo spirito europeo? Infine, la riuscita di questo ambizioso progetto è minacciata dall’attuale crisi dell’eurozona e dalla mancanza di solidarietà degli Stati membri nel contrastarla?</p>
      <p sl="pl">Purtroppo potrei citare molti altri esempi che palesino la crisi dell’integrazione europea. In occasione di questo anniversario, cogliamo l’opportunità di riflettere seriamente sulle azioni da intraprendere per arrestare queste tendenze nefaste e ritornare, in futuro, a un’integrazione corretta e dinamica. Rinnoviamo lo spirito europeo, rispettando le idee di Robert Schuman, in modo che i successi conseguiti finora nel nostro progetto comune non cadano nel nulla.</p>
    </intervention>
    <intervention id="1-205-000" speaker_id="23808" name="Csaba Sándor Tabajdi" is_mep="True" mode="spoken">
      <p sl="hu">Signora Presidente, in occasione della festa dell’Unione europea, vorrei parlare dell’idea comunitaria. Il pacchetto legislativo sulla governance economica rappresenta un nuovo capitolo della vita dell’Unione. Se rispettato e attuato, il nuovo sistema di gestione della politica economica potrebbe finalmente spronare gli Stati membri dell’Unione europea ad attuare politiche economiche responsabili. Nondimeno, questa è soltanto una delle condizioni per la stabilità in Europa.</p>
      <p sl="hu">La regressione democratica osservata di recente in diversi Stati membri è un fenomeno inquietante. I governi di alcuni paesi membri hanno oltrepassato i confini dello stato di diritto, un tempo considerati inviolabili; si limita la libertà di stampa, essenziale per il compimento della vera democrazia.</p>
      <p sl="hu">La Commissione europea e il Consiglio dovrebbero contrastare apertamente questa regressione democratica; se queste due istituzioni non mettono in atto delle iniziative contro il deficit democratico nell’Unione, saranno drammatici i problemi che emergeranno. Vi ringrazio per l’attenzione.</p>
    </intervention>
    <intervention id="1-206-000" speaker_id="34249" name="Filiz Hakaeva Hyusmenova" is_mep="True" mode="spoken">
      <p sl="fr">Signora Presidente, onorevoli colleghi, per il periodo 2007-2013 l’Unione europea ha stanziato 976 miliardi di euro. Una parte rilevante di questa somma è stata riservata a programmi per i quali spetta alla Commissione europea chiedere le sovvenzioni.</p>
      <p sl="fr">Uno studio bulgaro ha dimostrato che, per la maggior parte dei progetti approvati, i beneficiari sono tre o quattro paesi europei, con una scarsissima partecipazione degli altri. Purtroppo la Commissione non dispone di una sintesi di questi risultati e delle cause scatenanti, né del valore aggiunto di questi programmi; temo, peraltro, che il prossimo quadro finanziario non tenga conto di questo fenomeno.</p>
      <p sl="fr">La Commissione si è impegnata ad applicare, in questi programmi, i principi della trasparenza e delle pari opportunità. Ciò significa anche una più ampia promozione delle opportunità e un accesso alle informazioni più equo.</p>
      <p sl="fr">Sono convinta che la Commissione debba adottare dei provvedimenti affinché si promuovano i programmi tra gli europei interessati, venendo incontro alle esigenze dei beneficiari dei paesi di nuova adesione.</p>
    </intervention>
    <intervention id="1-207-000" speaker_id="96944" name="Marina Yannakoudakis" is_mep="True" mode="spoken">
      <p sl="en">Signora Presidente, la settimana scorsa nella chiesa che frequento, ho incontrato un uomo che stava organizzando una funzione commemorativa per suo figlio. A 37 anni, il figlio è morto per un tumore lo scorso anno. Nessun genitore dovrebbe mai vivere il dolore di perdere un figlio. Da madre, non riesco a pensare a nulla di peggiore. Eppure, a Cipro, ogni giorno circa 2 000 persone – genitori, fratelli, sorelle e madri – soffrono pensando al destino dei loro cari.</p>
      <p sl="en">Negli anni 1963-64, le agitazioni civili e la conseguente invasione turca, con l’occupazione di Cipro, nel 1974, hanno provocato la scomparsa di 2 000 ciprioti, sia turchi che greci. È ignoto il loro destino e, nel 1981, è stato creato un comitato per le persone scomparse, finanziato principalmente dall’Unione europea. L’opera condotta, in questo campo, ha portato la pace in tanti nuclei familiari. C’è ancora molto da fare per queste famiglie, poiché mancano ancora più di millecinquecento persone all’appello.</p>
      <p sl="en">Esorto quest’Aula a sostenere il lavoro del comitato e la dichiarazione per iscritto n. 10, che persegue un obiettivo umanitario, cercando di portare la pace ai parenti, coltivando il ricordo e la riconciliazione.</p>
    </intervention>
    <intervention id="1-208-000" speaker_id="96909" name="Michail Tremopoulos" is_mep="True" mode="spoken">
      <p sl="el">Signora Presidente, oggi ricorre la festa dell’Europa, che ci ricorda gli scopi alla base dell’Unione europea: approfondire le istituzioni europee e una politica economica comune che, a nostro avviso, deve avere come priorità la sostenibilità e un benessere socialmente condiviso. Nondimeno, l’accordo sull’euro resta fondamentalmente un passo falso, perché non fa altro che imporre la tradizionale ortodossia economica. I tentativi di legare l’euro a tagli costanti dello stato sociale e a continue pressioni su stipendi e pensioni, sul lungo termine, rischiano di sgretolare non soltanto la coesione politica, ma anche gli ideali europei.</p>
      <p sl="el">In risposta a questa situazione, come gruppo dei Verdi, proponiamo un accordo sulla prosperità sostenibile: convergenza fiscale integrata, un bilancio europeo autenticamente interventista e ambizioso e la priorità degli aspetti sociali e ambientali. È per questo motivo che vogliamo spianare la strada per intraprendere una direzione diversa.</p>
      <p sl="el">Nessuno, tuttavia, ha il diritto di prendere decisioni così radicali senza consultare la cittadinanza. L’unica soluzione è un dialogo vitale con i cittadini e la loro partecipazione diretta alle scelte. In passato, l’intransigenza di quanti hanno redatto la Costituzione europea ci ha impedito di istituzionalizzare il referendum europeo. Possiamo tuttavia escogitare delle soluzioni alternative, sempreché sussista la volontà politica di agire in tal senso. Lo dobbiamo all’Europa e al suo futuro.</p>
    </intervention>
    <intervention id="1-209-000" speaker_id="28584" name="Georgios Toussas" is_mep="True" mode="spoken">
      <p sl="el">Signora Presidente, ricorre oggi il 66° anniversario della principale vittoria antifascista dei popoli del 9 maggio 1945, quando si ruppe l’asse imperialista e fascista tra la Germania, il Giappone e l’Italia e i loro alleati. Rendiamo omaggio ai morti, ai lavoratori vittime di tortura, alle donne e agli uomini che hanno lottato per annientare il fascismo dalle fila dei partiti comunisti, ai partigiani della libertà nazionale e ai movimenti antifascisti. Le forze motrici di questa grande vittoria di popolo contro l’asse imperialista e fascista sono stati i partiti comunisti, con la lotta eroica delle genti dell’Unione Sovietica per cambiare il corso della guerra, con un costo di oltre 20 milioni di morti, di migliaia di feriti, di villaggi e città distrutti e rasi al suolo e del disfacimento dell’economia. È un insulto sfacciato ai milioni di morti e di feriti, alle vittime della bestialità nazi-fascista in Grecia e nell’Europa, nel suo complesso, che l’Unione europea cerchi di dimenticare e falsificare la storia: trasformare il 9 maggio, ricorrenza della vittoria antifascista dei popoli, nella volgare celebrazione della festa dell’Europa, in una giornata che celebri i monopoli europei. Oggi la classe operaria e le fasce più povere della popolazione stanno di nuovo soffrendo a causa di una delle peggiori crisi del capitalismo. Stanno subendo il peggiore attacco dalla fine della Seconda guerra mondiale …</p>
      <a text="(Il Presidente interrompe l’oratore)"/>
    </intervention>
    <intervention id="1-210-000" speaker_id="28497" name="Gerard Batten" is_mep="True" mode="spoken">
      <p sl="en">Signora Presidente, uno dei miei elettori di Londra mi ha informato delle serie accuse contro Vladimir Perisic, noto anche come il dottor Vladmir De Rothschild, che dice di essere un medico chirurgo.</p>
      <p sl="en">È stato accusato di non avere le qualifiche per esercitare la professione medica, di non essere iscritto all’ordine dei medici e di usare le sue false referenze nel settore sanitario per defraudare individui vulnerabili. Rivendica di aver incontrato David Cameron e di aver convinto il ministero della Sanità a prendere in considerazione la sua proposta di un sistema di voucher del servizio sanitario nazionale. Come risultato di questi fatti, su un quotidiano della domenica a tiratura nazionale, è stato pubblicato, in buona fede, un articolo su di lui, che potrebbe ulteriormente legittimarlo nel suo intento di abbindolare chi ha bisogno di cure mediche vitali. È potenzialmente un pericolo pubblico.</p>
      <p sl="en">Le autorità britanniche competenti dovrebbero indagare su Perisic e adottare opportuni provvedimenti, se le accuse si rivelassero fondate. La stampa nazionale dovrebbe altresì decidere di svolgere una funzione utile, indagando su questi fatti.</p>
    </intervention>
    <intervention id="1-211-000" speaker_id="96845" name="Corneliu Vadim Tudor" is_mep="True" mode="spoken">
      <p sl="ro">Signora Presidente, è ben noto che ovunque ci siano stati funzionari del Fondo monetario internazionale, si siano verificate grandi rivolte popolari. Al momento, questi burocrati dispotici stanno imponendo un accordo ridicolo sulla Romania, mentre saranno presto chiusi 150-200 ospedali dei 400 esistenti nel paese. Finora sono stati chiusi settantuno ospedali, provocando la morte di persone innocenti. Le presunte motivazioni di queste scelte sono vergognose. Si dice che questi ospedali non generino profitti, ma in nessuna parte al mondo gli ospedali producono utili, perché offrono benefici di natura differente.</p>
      <p sl="ro">È questo il motivo per cui, allarmato da questo atto criminale, ho presentato una denuncia penale contro il rappresentante del FMI in Romania, Jeffrey Franks, e i collaboratori locali. Mi appello al Parlamento europeo e all’Organizzazione mondiale della sanità, affinché prendano posizione per evitare che uno Stato membro dell’Unione europea diventi un campo di sterminio.</p>
      <p sl="ro">Oggi l’alta finanza, che sta tentando di instaurare un nuovo ordine mondiale, sta sterminando noi, ma domani potrebbe annientare anche voi. Coltivo la speranza che il Fondo monetario internazionale non voglia sostituirsi ad Al-Qaeda.</p>
    </intervention>
    <intervention id="1-212-000" speaker_id="39725" name="Iuliu Winkler" is_mep="True" mode="spoken">
      <p sl="hu">Signora Presidente, noi membri della comunità ungherese in Romania immaginiamo l’Europa del futuro come l’Europa delle regioni e delle comunità, in cui anche i gruppi rom possano sentirsi a casa. Oggi, festa dell’Europa, la Presidente del Parlamento ha detto: “Non dobbiamo barricarci dietro i confini della nostra cerchia ristretta; affrontiamo uniti le sfide”.</p>
      <p sl="hu">Ho seguito con preoccupazione lo scoppio delle tensioni in Transilvania, laddove le piccole comunità si stanno isolando per la tensione, le vessazioni o la paura, escludendo i gruppi che con esse convivono. È evidente che, in una regione europea, il futuro della comunità rom non sarà assicurato da provvedimenti insufficienti e miopi, ma da un’azione di lungo respiro da parte dell’Europa, fondata sulla solidarietà e sul dialogo.</p>
      <p sl="hu">La strategia d’integrazione dei rom preparata sotto l’egida della Presidenza ungherese potrebbe creare l’Europa del futuro anche per le comunità rom. È responsabilità della Commissione, del Parlamento, degli Stati membri, delle autorità competenti, di ogni singola comunità locale coinvolta e di tutti noi trasformare questo auspicio in realtà.</p>
    </intervention>
    <intervention id="1-213-000" speaker_id="96859" name="Ioan Enciu" is_mep="True" mode="spoken">
      <p sl="ro">Signora Presidente, la riforma del sistema sanitario proposta dall’attuale governo rumeno continua la serie di controriforme che sta portando questo paese, in modo lento, ma inesorabile, verso una vera catastrofe sociale. Alla base della cosiddetta riforma del sistema sanitario proposta dal governo Boc a Bucarest, vi è l’intenzione di chiudere alcuni ospedali, ridurre gli investimenti nella strumentazione medica e consegnare alla disoccupazione migliaia di infermieri e di medici: si tratta di provvedimenti drastici in un sistema sanitario che già soffre di una cronica carenza di risorse.</p>
      <p sl="ro">La Romania è all’ultimo posto in Europa per la qualità e la quantità di servizi sanitari. Ulteriori tagli alla spesa sanitaria costituiscono un serio attacco alla vita umana e all’integrità delle persone. La cosiddetta riforma proposta dal governo Boc è un attacco mirato ai diritti sanciti dalla Carta dei diritti fondamentali dell’Unione europea. In nome dei cittadini rumeni, esorto la Commissione europea a prendere posizione e a bloccare queste misure disumane che mettono a repentaglio la vita e i diritti fondamentali.</p>
    </intervention>
    <intervention id="1-214-000" speaker_id="97019" name="Ivo Vajgl" is_mep="True" mode="spoken">
      <p sl="sl">Signora Presidente, l’accordo raggiunto la settimana scorsa dai palestinesi, nonché dai maggiori rappresentanti di Fatah e di Hamas, nel quale è stato attivamente coinvolto il nuovo governo egiziano ad interim , rivela nuove opportunità per la ripresa, o meglio, per l’inizio di un dialogo autentico tra palestinesi e israeliani sulla pace e la convivenza, basato sul principio del mutuo riconoscimento.</p>
      <p sl="sl">Spero che il governo israeliano valuti positivamente le opportunità offerte dall’accordo palestinese.</p>
      <p sl="sl">È un errore dubitare del valore aggiunto dell’unificazione palestinese e dell’accordo sulle elezioni democratiche. Per questo motivo le dichiarazioni del primo ministro Netanyahu, in merito al fatto che le autorità di Ramallah debbano scegliere tra Israele e Hamas, non contribuiscono né alla causa della pace, né al tentativo di trovare una soluzione o di realizzare un progetto in cui i due Stati possano convivere l’uno accanto all’altro, in un clima di reciproco rispetto.</p>
      <p sl="sl">È giusto che il cambiamento democratico in corso nel mondo arabo costituisca il fondamento per nuovi paradigmi, di sicurezza, coesistenza e sviluppo.</p>
    </intervention>
    <intervention id="1-215-000" speaker_id="28372" name="Ryszard Czarnecki" is_mep="True" mode="spoken">
      <p sl="pl">Signora Presidente, prendo ancora una volta la parola sulla questione dolente dei polacchi in Lituania. In questo paese, soltanto il 7 per cento della popolazione è costituito da polacchi, ma in alcune zone, ovviamente, sono presenti in numero maggiore. È deludente osservare che prima del 2004, anno in cui la Lituania è diventata membro dell’Unione europea, la minoranza polacca godesse di più diritti rispetto a oggi. È paradossale che ci sia stata una regressione, soprattutto nel campo dell’istruzione, circa la dizione dei cognomi in polacco e i diritti e i privilegi dei polacchi residenti in Lituania. Credo che il Parlamento europeo, che giustamente fa sentire la sua voce in difesa di diverse minoranze etniche in Europa e a livello internazionale, debba anche schierarsi a favore della minoranza polacca in Lituania.</p>
    </intervention>
    <intervention id="1-216-000" speaker_id="28619" name="Tatjana Ždanoka" is_mep="True" mode="spoken">
      <p sl="en">Signora Presidente, la mia richiesta di formulare un intervento di un minuto sulla sospensione del diritto democratico al voto e sulla candidatura alle elezioni in Spagna è stata inviata al segretariato mercoledì scorso, quando la Corte suprema, su richiesta del governo spagnolo, ha escluso la coalizione Bildu, formata da due partiti legalmente costituiti, Eusko Alkartasuna e Alternatiba , e da candidati indipendenti.</p>
      <p sl="en">In quanto membro del Gruppo di amici per la causa dei Paesi baschi “Verso un processo di pace nei Paesi baschi”, ero tra quanti hanno firmato la dichiarazione di richiesta avanzata presso il governo spagnolo, affinché rivedesse la sua posizione e adottasse tutte le misure necessarie per garantire che le elezioni del 22 maggio rispettino i principi democratici fondamentali.</p>
      <p sl="en">Venerdì scorso, nel frattempo, con una sentenza della Corte costituzionale spagnola, la coalizione Bildu è stata autorizzata a presentarsi alle elezioni. Accolgo con piacere questa decisione e desidero esprimere l’auspicio che le elezioni del 22 maggio nei Paesi baschi si svolgano nel rispetto di tutti gli standard internazionali relativi alla democrazia e al diritto di voto.</p>
    </intervention>
    <intervention id="1-217-000" speaker_id="96821" name="Rui Tavares" is_mep="True" mode="spoken">
      <p sl="pt">Signora Presidente, sono relatore del Parlamento sul tema dei rifugiati e devo dire che, recentemente, questo compito è diventato deprimente, se non macabro, a volte. Il mese scorso ho informato l’Aula circa la morte di più di 100 profughi nelle acque di Lampedusa e adesso, ancora sconvolti dalla notizia della scomparsa di 600 profughi in viaggio dalla Libia, apprendiamo che più di 60 di essi sono morti sotto l’occhio vigile di navi dell’Organizzazione del trattato del Nord Atlantico (NATO) e di diversi corpi militari europei.</p>
      <p sl="pt">Non pensiate che non si possa fare nulla per evitare queste tragedie. C’è molto da fare, dobbiamo fare molto e siamo obbligati a farlo dalle convenzioni internazionali che abbiamo siglato.</p>
      <p sl="pt">Nei 20 secondi che mi restano formulerò tre esempi. Il Consiglio dovrebbe concludere la procedura di codecisione relativa al reinsediamento dei rifugiati, approvato da questo Parlamento, che offre dei meccanismi di emergenza da usare in queste occasioni. Bisognerebbe presentare una proposta di corridoio umanitario per allontanare dalla Libia le persone che sono riconosciute come rifugiati dall’Alto Commissariato delle Nazioni Unite per i rifugiati (UNHCR) e la NATO dovrebbe rispettare il mandato di proteggere i civili, dettato dalla risoluzione 1973, che implica l’obbligo di prestare soccorso in mare aperto. L’omissione di soccorso, non dimentichiamo, è un reato che non deve essere perpetrato per nostro conto.</p>
    </intervention>
    <intervention id="1-218-000" speaker_id="23894" name="Anna Záborská" is_mep="True" mode="spoken">
      <p sl="sk">Signora Presidente, alla fine non compare nell’ordine del giorno di questa tornata la relazione Duff sulle elezioni europee.</p>
      <p sl="sk">Permettetemi di impiegare questo tempo per esaminarla e poi respingerla il prossimo mese. È assurda l’idea di liste elettorali transnazionali. Molti sono gli interrogativi in merito: perché gli elettori slovacchi, tedeschi o italiani dovrebbero aver desiderio di votare persone che non possono capire senza l’ausilio di un interprete? Come potrebbero rappresentarli se gli eletti non sono neanche in grado di comprendere i messaggi che gli elettori inviano? Quante volte un parlamentare greco potrà incontrare i suoi elettori slovacchi? Di che cosa parleranno? Inoltre, soltanto gli Stati membri più grandi potranno beneficiare di una lista paneuropea. L’approvazione di questa relazione dà ragione alle rimostranze degli euroscettici relative alla prospettiva dell’Unione europea di voler diventare uno Stato multinazionale. Ne andrebbe della legittimità democratica di questo Parlamento e si allontanerebbero sempre di più i cittadini dal progetto europeo.</p>
    </intervention>
    <intervention id="1-219-000" speaker_id="99325" name="Spyros Danellis" is_mep="True" mode="spoken">
      <p sl="el">Signora Presidente, vorrei parlare della necessità di preservare la trasparenza e l’efficacia del Fondo per il clima. Uno dei risultati più tangibili dei negoziati sui cambiamenti climatici di Cancún è stato l’accordo su un Fondo verde per il clima, con un finanziamento senza precedenti dell’ordine di 100 miliardi di dollari. Mentre la commissione di transizione istituita nel quadro delle Nazioni Unite elabora la forma definitiva del Fondo, in modo da ottenere l’approvazione finale a Durban, alla fine dell’anno, restano senza risposta alcune domande relative alla struttura di questo strumento unico, estremamente importante. Il Fondo deve essere un veicolo progettato con cura che offra finanziamenti reali per aggiustamenti relativi ai cambiamenti climatici nei paesi in via di sviluppo. Nondimeno, sia i recenti attacchi criminali al sistema comunitario per lo scambio di quote di emissione (EU ETS) che le informazioni contenute nella recente relazione di Transparency International sulla corruzione nei finanziamenti per progetti sul clima sono motivo di preoccupazione, non soltanto perché sono a rischio ingenti somme di denaro, ma anche perché – aspetto ancor più importante – è messa a repentaglio una lotta globale che, diversamente dalle altre, potrebbe non concederci il tempo di dispiegare nuove energie, in caso di errore.</p>
    </intervention>
    <intervention id="1-220-000" speaker_id="23873" name="Sergej Kozlík" is_mep="True" mode="spoken">
      <p sl="sk">Signora Presidente, nel 1990 József Antall si è dichiarato primo ministro di tutti gli ungheresi, inclusi gli ungheresi residenti all’estero.</p>
      <p sl="sk">Oggi Viktor Orbán è andato oltre. È stata adottata una nuova costituzione, che vincola l’Ungheria al principio di un’unica nazione che ingloba tutti gli ungheresi, ovvero tutte le persone appartenenti al gruppo etnico ungherese, indipendentemente dalla loro cittadinanza. Contrariamente al diritto internazionale, secondo cui la promozione e la tutela di una minoranza nazionale ricadono sotto la responsabilità dello Stato in cui tale minoranza risiede, questa costituzione sancisce che l’Ungheria è responsabile del destino degli ungheresi residenti all’estero. La nuova costituzione ungherese sostiene anche gli sforzi per la creazione di un autogoverno collettivo, su base etnica, delle minoranze ungheresi residenti all’estero. I principi della costituzione ungherese possono dar adito a un’intromissione negli affari interni di Stati esteri, incentivando le tensioni tra l’Ungheria e i paesi vicini. Questi dispositivi non collimano con lo spirito di un’Europa democratica.</p>
    </intervention>
    <intervention id="1-221-000" speaker_id="96750" name="François Alfonsi" is_mep="True" mode="spoken">
      <p sl="fr">Signora Presidente, esprimerò in questa sede il nostro sollievo in seguito alla sentenza della Corte costituzionale spagnola circa la convalida della partecipazione delle liste depositate dalla coalizione Bildu alle elezioni democratiche nei Paesi baschi. È una sentenza pronunciata in appello che ha cassato la sentenza della Corte suprema che, ancora una volta, si era pronunciata per il divieto di candidatura alle elezioni della sinistra nazionalista basca.</p>
      <p sl="fr">Nel cuore dell’Unione europea, sarebbe stato accettabile privare nuovamente i cittadini del diritto di votare per le liste che desiderano sostenere? Per fortuna la Spagna ha rinunciato a perseverare su questa strada estremamente pericolosa per la democrazia europea. Possiamo soltanto rallegrarcene e chiedere alla coalizione Bildu di perseguire gli obiettivi per i quali si è impegnata, ovvero la cessazione di ogni forma di violenza politica nei Paesi baschi e la dissoluzione dell’ETA.</p>
      <p sl="fr">Si sta delineando un clima politico nuovo. Il dialogo è ostico, ma si è nettamente affermata una volontà di pace. Auspico che, in seno al Parlamento europeo, permanga una forte attenzione verso questa importante evoluzione, poiché i Paesi baschi sono al centro dell’Europa. E’ essenziale per l’Europa che questo processo di pace, 10 anni dopo quello dell’Irlanda del Nord, riceva il nostro sostegno, affinché possa giungere a conclusione.</p>
    </intervention>
    <intervention id="1-222-000" speaker_id="4545" name="Catherine Stihler" is_mep="True" mode="spoken">
      <p sl="en">Signora Presidente, per 12 anni ho posto alla Commissione e al Consiglio una questione che non ha ricevuto risposta, poiché le due istituzioni la ritengono soltanto un’ipotesi.</p>
      <p sl="en">Giovedì il popolo scozzese ha votato per le elezioni parlamentari e lo Scottish National Party ha conquistato la maggioranza dei seggi. La prospettiva di un referendum sull’indipendenza scozzese non è più soltanto un’ipotesi, ma una questione di tempo.</p>
      <p sl="en">Alla luce di questo nuovo stato dei fatti, pongo ancora una volta l’interrogativo alla Commissione e al Consiglio: se una parte di uno Stato membro dell’Unione europea dovesse scegliere di separarsi, lo Stato nascente resterebbe membro dell’Unione europea o dovrebbe ricandidarsi per l’adesione? Il popolo scozzese merita una risposta chiara a un quesito altrettanto chiaro.</p>
    </intervention>
    <intervention id="1-223-000" speaker_id="2125" name="Pat the Cope Gallagher" is_mep="True" mode="spoken">
      <p sl="ga">Signora Presidente, vorrei intervenire circa gli incendi che abbiamo subito nella mia regione, il Donegal, e in altre regioni dell’Irlanda lo scorso fine settimana, quando foreste, territori, recinti, flora e fauna sono stati distrutti dal fuoco.</p>
      <p sl="ga">Vorrei rivolgere un particolare tributo ai vigili del fuoco che hanno lavorato senza sosta per circa tre giorni e alla protezione civile, sia a coloro che sono intervenuti sul territorio, sia a coloro che hanno operato con gli elicotteri. Ogni sforzo è stato profuso per controllare il fuoco.</p>
      <p sl="ga">Mi rincuora la reazione della comunità locale – i giovani, gli agricoltori, gli imprenditori – che ha prestato il suo aiuto, unitamente alle forze dell’ordine e alla protezione civile. Dobbiamo adesso trarre una lezione da questo evento. È necessario progettare un piano di emergenza, in modo che non si perda un minuto, se dovesse succedere di nuovo.</p>
      <p sl="ga">Intervengo, pertanto, per ringraziare tutte le persone citate.</p>
    </intervention>
    <intervention id="1-224-000" speaker_id="96655" name="Monika Smolková" is_mep="True" mode="spoken">
      <p sl="sk">Signora Presidente, cento anni fa i nostri progenitori hanno lottato per la giornata lavorativa di otto ore, per una vita dignitosa e per migliori condizioni di lavoro.</p>
      <p sl="sk">Il codice del lavoro è un insieme di norme con il quale uno Stato sancisce un sistema di diritti sociali fondamentali dei lavoratori. L’attuale governo, in Slovacchia, sta preparando delle modifiche di questo codice che eleveranno l’orario di lavoro a 56 ore settimanali e gli straordinari dalle attuali 400 ore a 560 ore. Esso comporta degli svantaggi per i lavoratori, genera incertezze per chi ha un’occupazione e riduce il sostegno finanziario per coloro che perdono il lavoro.</p>
      <p sl="sk">Paradossalmente, le nuove norme sono anche destabilizzanti per i datori di lavoro. I sindacati sono scesi in piazza per far sentire il proprio disaccordo rispetto alle modifiche del codice del lavoro. Il Parlamento europeo ha dichiarato il 2010 l’anno della lotta contro la povertà. Tutta l’Europa sta contrastando la miseria, mentre il governo slovacco alimenta la disoccupazione e incrementa l’indigenza con questo codice del lavoro.</p>
    </intervention>
    <intervention id="1-225-000" speaker_id="97203" name="Ramon Tremosa i Balcells" is_mep="True" mode="spoken">
      <p sl="es">Signora Presidente, onorevoli deputati, vorrei oggi intervenire circa la morte di Juan Wilfredo Soto García, attivista cubano per i diritti umani, deceduto domenica scorsa, esprimendo la mia sentita vicinanza alla famiglia.</p>
      <p sl="es">Secondo il resoconto ufficiale del governo cubano, Juan Soto è morto di pancreatite; tuttavia, secondo i dissidenti che vivono a Cuba, la sua morte è stata causata dalle percosse della polizia del regime comunista di Castro.</p>
      <p sl="es">Guillermo Fariñas, vincitore del premio Sacharov per i diritti umani dello scorso anno, ha accusato il regime cubano e, in particolare, Raúl Castro, primo segretario del partito comunista, della morte di Juan Soto.</p>
      <p sl="es">È probabile che Raúl Castro abbia incitato i suoi seguaci a usare violenza contro le opposizioni durante il sesto congresso del partito comunista di Cuba, conclusosi di recente, e che i dissidenti cubani lo ritengano responsabile di quest’ultimo omicidio.</p>
      <p sl="es">Condanno la morte di Juan Soto García e denuncio la mancanza di libertà e di democrazia a Cuba.</p>
    </intervention>
    <intervention id="1-226-000" speaker_id="96953" name="Estelle Grelier" is_mep="True" mode="spoken">
      <p sl="fr">Signora Presidente, onorevoli colleghi, come sapete, il programma europeo di aiuto alimentare agli indigenti è stato istituito in una situazione di emergenza durante l’inverno eccezionalmente freddo del 1986, poi istituzionalizzato l’anno seguente, nel quadro della politica agricola comune.</p>
      <p sl="fr">Questo dispositivo è diventato vitale per 13 milioni di europei che vivono una forte precarietà lavorativa. Tale programma permette di alleggerire la spesa alimentare attraverso la distribuzione di alimenti effettuata dalle associazioni benefiche e dai servizi sociali, con il costo minimo di un euro all’anno per ogni cittadino europeo. Con la federazione dei banchi alimentari, l’associazione Secours populaire, la Croce rossa e l’organizzazione volontaria Restos du Cœur in Francia, condivido una certa preoccupazione per il futuro di questo programma, dopo che la Corte di giustizia europea ha messo in discussione il finanziamento dello stesso nell’ambito della PAC.</p>
      <p sl="fr">La nostra Assemblea ha spesso sottolineato quanto sia fondamentale il diritto all’alimentazione. Le nostre istituzioni hanno voluto che il 2010 fosse l’anno europeo della lotta contro la povertà e l’esclusione sociale.</p>
      <p sl="fr">Approfittare del pretesto dell’ambiguità giuridica, come cercano di fare alcuni Stati membri, per smantellare un dispositivo di aiuto alimentare che si è rivelato utile, sarebbe nefasto per i cittadini coinvolti, ma anche per la credibilità e per l’immagine dell’Europa. Per questi motivi, invito la Commissione ad adottare i necessari provvedimenti politici per tutelare questo programma, assicurandogli vigore e continuità.</p>
    </intervention>
    <intervention id="1-227-000" speaker_id="38605" name="Iliana Malinova Iotova" is_mep="True" mode="spoken">
      <p sl="bg">Signora Presidente, le autorità doganali rumene hanno detenuto illegalmente per più di 10 giorni un peschereccio bulgaro e il suo capitano, Hristo Spasov, arrestato 20 miglia a est, al largo della costa rumena del Mar Nero, in un’area esterna alle acque territoriali del paese.</p>
      <p sl="bg">L’accesso egualitario alle acque e alle risorse comunitarie è uno dei cardini della politica comune della pesca. Questo principio è confermato dal regolamento n. 2371/2002/CE del Consiglio. In seguito all’adesione all’Unione europea della Bulgaria e della Romania, le aree marine di entrambi i paesi sono diventate parte delle acque comunitarie e i regolamenti sono direttamente applicabili nella normativa nazionale dei due paesi.</p>
      <p sl="bg">Le autorità bulgare hanno inviato tutta la necessaria documentazione alle controparti rumene, certificando che il peschereccio è iscritto nel registro dell’Unione europea e possiede tutti i permessi per pescare nelle acque del Mar Nero. Nonostante ciò, sul fronte rumeno non è stato compiuto nessun passo in avanti. L’unica risposta è stata un richiamo all’applicabilità esclusiva della normativa nazionale e della costituzione rumena.</p>
      <p sl="bg">Esprimiamo la nostra profonda preoccupazione relativamente al libero accesso alle acque comunitarie, aspetto che continua a costituire un’ingente difficoltà per i pescatori professionisti. Esortiamo i colleghi parlamentari rumeni e la Commissione, in quanto custode dei trattati, a intervenire, in qualità di mediatori, per risolvere la questione.</p>
    </intervention>
    <intervention id="1-228-000" speaker_id="23868" name="Monika Flašíková Beňová" is_mep="True" mode="spoken">
      <p sl="sk">Signora Presidente, ieri abbiamo commemorato la fine della Seconda guerra mondiale e oggi celebriamo la festa dell’Europa. Va detto che l’Unione europea costituisce un modello unico e molto peculiare, costruito principalmente sulla democrazia e sulla coesistenza delle nazioni in seno all’Unione europea.</p>
      <p sl="sk">Nel momento in cui ricordiamo un evento così significativo, è ancora più avvilente per noi che, soltanto alcuni giorni fa, il parlamento ungherese e, successivamente, il Presidente ungherese, abbiano firmato una costituzione che contrasta con i principi fondamentali della democrazia. L’evento è viepiù infelice perché il governo ungherese, e l’Ungheria tutta, detengono attualmente la Presidenza dell’Unione europea.</p>
      <p sl="sk">In qualità di primo ministro ungherese, Viktor Orbán ha calpestato i principi democratici fondamentali. Non soltanto si è rifiutato di cooperare con l’opposizione nell’adozione della legge basilare dell’ordinamento del suo paese, ma, per come è concepita la costituzione stessa, ha minato alla radice i diritti delle minoranze, destabilizzando i rapporti di buon vicinato tra Stati membri dell’Unione europea. Spero pertanto che le conclusioni della commissione di Venezia conducano questo Parlamento all’adozione di una risoluzione che condanni la scelleratezza del governo del partito Fidesz per l’Ungheria.</p>
    </intervention>
    <intervention id="1-229-000" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Signora Presidente, ogni anno, il 9 maggio si celebra la festa dell’Europa e voglio cogliere questa occasione per porgere i miei auguri a tutti i cittadini europei. Nella dichiarazione del 9 maggio 1950, il ministro degli Esteri francese Robert Schuman diceva che l’Europa non sarebbe stata costruita in un giorno, né che si sarebbe basata su un unico programma, ma che sarebbe cresciuta procedendo per tappe specifiche, dando fondamentalmente vita a un’autentica solidarietà. Lo scopo del piano Schuman era la fusione dei mercati, la modernizzazione e l’aumento della produzione del carbone e dell’acciaio, il miglioramento e la creazione di standard di vita uguali per i lavoratori di questi settori industriali.</p>
      <p sl="ro">Oggi gli Stati membri si trovano di fronte a una crisi economica, finanziaria e sociale che genera più che mai la necessità di solidarietà e di rispetto dei principi fondamentali dell’Unione. Esorto a rimuovere le barriere che impediscono la libera circolazione dei rumeni e dei bulgari. Chiedo anche il sostegno degli Stati membri per una nuova politica industriale e dell’innovazione, in grado di creare posti di lavoro che offrano ai cittadini europei una vita dignitosa.</p>
    </intervention>
    <intervention id="1-230-000" speaker_id="96832" name="Kinga Göncz" is_mep="True" mode="spoken">
      <p sl="hu">Signora Presidente, se vogliamo ottenere dei risultati con la strategia per i rom, dobbiamo migliorare contestualmente la situazione dell’istruzione, dell’occupazione, della sanità e dell’edilizia residenziale, lottando contro i sentimenti di disprezzo, la cultura dell’odio e la discriminazione contro questa popolazione. Nessuno di questi aspetti può essere efficace senza gli altri.</p>
      <p sl="hu">La strategia per i rom della Commissione si concentra soltanto su un aspetto, la questione sociale e, anche su questo punto, rimanda la responsabilità principalmente agli Stati membri. Purtroppo a stento si accenna alla necessità di combattere i sentimenti di disprezzo per i rom e la questione dei diritti umani connessa a questo fenomeno. La Commissione non è intervenuta quando dei gruppi paramilitari hanno minacciato per settimane i cittadini rom nel villaggio ungherese di Gyöngyöspata; il governo ungherese è intervenuto soltanto quando la tensione e le provocazioni sono degenerate in violenza. Se l’Europa non dimostra la sua volontà di avere un ruolo maggiore nel voler migliorare la situazione delle popolazioni rom rispetto alla funzione indicata nella comunicazione della Commissione, temo che si verificheranno ancora episodi simili. Non è troppo tardi per cambiare le cose. Avremmo piacere di ascoltare le parole del Commissario Reding su questi temi.</p>
    </intervention>
    <intervention id="1-231-000" speaker_id="28349" name="Teresa Riera Madurell" is_mep="True" mode="spoken">
      <p sl="es">Signora Presidente, onorevoli colleghi, chiedo la vostra attenzione per ricordarvi che questo è l’anno internazionale della chimica, in ricordo di Marie Curie, che fu insignita del premio Nobel per la chimica esattamente 100 anni fa.</p>
      <p sl="es">Con lo slogan “Chimica: la nostra vita, il nostro futuro”, si vuole rendere la società più consapevole del contributo della chimica al nostro benessere.</p>
      <p sl="es">Grazie alla chimica sono nati i vaccini e gli antibiotici che hanno raddoppiato la nostra aspettativa di vita; essa è vitale per lo sviluppo di nuove fonti energetiche e per il miglioramento degli alimenti. L’industria chimica, inoltre, è un settore strategico in Europa, con 25 000 aziende che impiegano, direttamente o indirettamente, cinque milioni di persone.</p>
      <p sl="es">Noi, in Parlamento, dobbiamo perciò fare tutto il possibile per coronare di successo l’anno internazionale della chimica, poiché, come disse Marie Curie, “questo è il tempo per comprendere di più, così che possiamo temere di meno”. Celebrare quest’anno internazionale è un momento proficuo per capire e fare nostro il pensiero di Marie Curie.</p>
    </intervention>
    <intervention id="1-232-000" speaker_id="4544" is_mep="True" mode="spoken" role="Presidente">
      <p sl="unknown">Con questo si concludono gli interventi.</p>
    </intervention>
  </section>
  <section id="creitem24" title="24. Preparare le foreste ai cambiamenti climatici (breve presentazione)">
    <intervention id="1-234-000" speaker_id="4544" is_mep="True" mode="spoken" role="Presidente">
      <p sl="unknown">L’ordine del giorno reca la relazione (A7-0113/2011), presentata dall’onorevole Kriton Arsenis a nome della commissione per l’Ambiente, la salute pubblica e la sicurezza alimentare sul Libro verde della Commissione "La protezione e l'informazione sulle foreste nell'UE: preparare le foreste ai cambiamenti climatici" [2010/2106(INI) ].</p>
    </intervention>
    <intervention id="1-235-000" speaker_id="97009" name="Kriton Arsenis" is_mep="True" mode="spoken" role="relatore">
      <p sl="el">Signora Presidente, signor Commissario, le foreste sono importanti per tutti noi, per noi che sediamo in quest’Assemblea così come per i cittadini che vivono ai quattro angoli dell’Europa. Le foreste sono parte della nostra identità. Le foreste sono un luogo di svago, ma anche un posto di lavoro. Eppure ognuno di noi, in ogni regione d’Europa, ha un'idea molto diversa di foresta. Se un cittadino che vive nell’Europa settentrionale andasse a vedere una foresta mediterranea, penserebbe che molte di quelle che noi nel Mediterraneo chiamiamo foreste non sono altro che savane o parchi, perché non sono sfruttate a fini produttivi. Al contrario, se un cittadino che vive nella regione mediterranea facesse un viaggio nell’Europa settentrionale, ne ricaverebbe l’idea che le foreste della regione sono artificiali, e non naturali, perché sfruttate per attività produttive molto pesanti.</p>
      <p sl="el">Queste foreste, così diverse per ogni cittadini europeo e così diverse a seconda della regione, si confrontano tutte con una stessa sfida: i cambiamenti climatici. I cambiamenti climatici rappresentano una minaccia per le foreste europee perché aumentano il rischio di incendi, favoriscono la diffusione delle malattie da un paese all’altro mettendo a repentaglio l’esistenza di intere specie e sono all’origine dei disastri dovuti a condizioni meteorologiche estreme. L’impatto può variare da regione a regione, ma è comunque di natura transfrontaliera e deve essere affrontato con l'aiuto dell'Europa.</p>
      <p sl="el">Quest’oggi discutiamo della relazione del Parlamento sulla protezione delle foreste su cui voteremo poi dopodomani. Fin dall’inizio, la relazione, frutto della collaborazione tra i membri dei diversi paesi e dei diversi gruppi, ha raccolto molti consensi. In commissione, poi, la relazione è stata oggetto di cinquanta emendamenti di compromesso presentati da tutti i gruppi politici e da tutte le regioni rappresentate. Non ho alcun dubbio, quindi, che la relazione riporti fedelmente la posizione del Paramento su come aiutare le foreste e come aiutare le nostre comunità ad adattarsi ai cambiamenti climatici.</p>
      <p sl="el">Ma cosa chiede la relazione? La relazione invita la Commissione a procedere con l'elaborazione di un Libro bianco sulla protezione e sull’adattamento delle foreste ai cambiamenti climatici nell'UE, chiede di approvare un nuovo regolamento sulla prevenzione degli incendi boschivi che sostituisca quello vecchio e un nuovo regolamento sull’informazione sullo stato delle foreste che sostituisca, anch’esso, quello vecchio e auspica, infine, un aumento dei fondi destinati alle foreste nel quadro del secondo pilastro della politica agricola comune.</p>
      <p sl="el">Sebbene ricoprano il 42 per cento delle aree rurali, solo l'1 per cento della CAP è destinato alle foreste. La relazione chiede che lo strumento finanzi le agenzie pubbliche, che siano definiti criteri di sostenibilità per la biomassa legnosa usata per produrre energia e, infine, che le foreste, adattate ai cambiamenti climatici, siano gestite in modo propositivo e sostenibile.</p>
    </intervention>
    <intervention id="1-236-000" speaker_id="96814" name="Elena Băsescu" is_mep="True" mode="spoken">
      <p sl="ro">Signora Presidente, la presente relazione intende riaprire il dibattito sulla protezione delle foreste a livello europeo. La protezione delle foreste e la diffusione di informazioni sulle stesse si basano sulla collaborazione tra le istituzioni europee e le autorità degli Stati membri.</p>
      <p sl="ro">Particolarmente importante è, a mio giudizio, il paragrafo 23 sulla lotta al disboscamento illegale. Una gestione sostenibile delle foreste è fondamentale per conservare la biodiversità in Europa. Un simile processo potrà andare a buon fine solo se saranno stanziate risorse finanziarie ulteriori e se saranno eliminati gli ostacoli legislativi. Va promossa, poi, la ricerca sui cambiamenti climatici, segnatamente attraverso progetti internazionali. Accolgo con favore, infine, l’iniziativa volta a organizzare programmi di formazione per i lavoratori.</p>
    </intervention>
    <intervention id="1-237-000" speaker_id="96706" name="João Ferreira" is_mep="True" mode="spoken">
      <p sl="pt">Signora Presidente, sebbene la questione di cui stiamo discutendo sia molto vasta, mi limiterò a sollevare due punti. Innanzitutto, vorrei richiamare la vostra attenzione sulle minacce che incombono attualmente su moltissimi ecosistemi forestali. In particolare, vorrei ricordare la diffusione delle specie aliene invasive, degli organismi infestanti e degli incendi boschivi. Alcuni di questi fenomeni mostrano una certa ricorrenza, soprattutto nelle regioni di convergenza. Il loro impatto va studiato in modo rigoroso, così come il modo per rendere le foreste più resistenti a queste minacce biotiche e abiotiche. A tal fine, risorse finanziarie sufficienti dovrebbero essere messe a disposizione attraverso i programmi dell’Unione e le misure di sostegno per la valutazione dello stato ecologico delle foreste e della salute delle piante e per la loro riclassificazione, ivi compreso un rimboschimento che prediliga le specie indigene e le foreste miste, nonché la loro resistenza e la biodiversità.</p>
      <p sl="pt">In secondo luogo, vorrei richiamare la vostra attenzione sul fatto che le condizioni naturali, e quindi gli ecosistemi forestali, sono profondamente diverse in Europa. Gli ecosistemi forestali vanno riconosciuti e tenuti da conto, in particolare la loro multifunzionalità e il loro potenziale in termini di occupazione e sviluppo nelle aree rurali.</p>
    </intervention>
    <intervention id="1-238-000" speaker_id="96654" name="Jaroslav Paška" is_mep="True" mode="spoken">
      <p sl="sk">Signora Presidente, gli attuali studi sull’impatto dei cambiamenti climatici ci dimostrano che la risposta degli ecosistemi forestali è molto diversa da regione a regione.</p>
      <p sl="sk">La capacità di rispondere alle singole minacce, da un lato, e alla varietà dei problemi previsti, dall’altro, dipende dalle condizioni naturali della regione: le regioni montane, per esempio, si confrontano con problemi diversi rispetto alle regioni che si trovano a un’altitudine inferiore. La risposta dipende, inoltre, dalla sensibilità fisiologica della vegetazione forestale, da quanto i singoli ecosistemi hanno sviluppato il loro potenziale di adattamento e dall’intensità dei cambiamenti climatici previsti, dal momento che nell'Europa centrale e orientale, per esempio, si prevede che i cambiamenti saranno di una volta e mezzo più marcati rispetto alla media globale. La reazione delle foreste dipende, infine, dalle possibilità tecniche di cui dispone il settore forestale per adottare misure di adattamento, per esempio modificando la composizione delle specie prediligendo alberi resistenti. Nel momento in cui si vanno a definire le misure di protezione e di adattamento, quindi, è fondamentale tener conto delle caratteristiche specifiche a livello locale e regionale e rispettare le peculiarità degli habitat protetti.</p>
    </intervention>
    <intervention id="1-239-000" speaker_id="96668" name="Seán Kelly" is_mep="True" mode="spoken">
      <p sl="en">Signora Presidente, è un piacere essere qui questo pomeriggio. Quest’oggi, per la prima volta i miei colleghi e io abbiamo parlato della giornata dell'Europa all’Assemblea nazionale irlandese, il Dáil. Da questo punto di vista, si tratta pertanto di una giornata storica.</p>
      <p sl="en">La questione di cui stiamo dibattendo è importantissima, perché alle foreste spetta un ruolo fondamentale, soprattutto nella lotta ai cambiamenti climatici. Si fa un gran parlare di questioni di alto profilo, come per esempio l'energia da fonti rinnovabili, la cui importanza non voglio ora mettere in dubbio, ma le foreste meritano ben più attenzione fosse anche solo perché richiedono molto tempo per crescere e devono, quindi, essere protette e promosse.</p>
      <p sl="en">Bisogna fare ricerca, in particolare per capire come limitare gli incendi boschivi. È sconvolgente pensare che un unico fiammifero può distruggere migliaia di ettari di foresta. Convengo con il relatore che destinare solo l’1 per cento del bilancio della PAC all’afforestamento non è sufficiente. Il Parlamento irlandese vuole estendere le superfici boschive in Irlanda nei prossimi anni e, a tal fine, un aumento dei finanziamenti attraverso la PAC sarebbe sicuramente ragionevole e utile.</p>
    </intervention>
    <intervention id="1-240-000" speaker_id="photo_generic" name="Karel De Gucht" is_mep="True" mode="spoken">
      <p sl="en">membro della Commissione. – Signora Presidente, si è fatto ormai tardi, ma vorrei comunque iniziare ringraziando il relatore, l’onorevole Arsenis, per l'impegno profuso e per il lavoro svolto per redigere questa relazione sulla protezione e l'informazione sulle foreste.</p>
      <p sl="en">In secondo luogo, vorrei ringraziare anche i membri della commissione che sono intervenuti per il loro contributo così utile. Nel quadro del Libro bianco sull’adattamento ai cambiamenti climatici del 2009, la Commissione aveva annunciato di voler presentare un Libro verde sulla protezione e l’informazione sulle foreste, poi approvato nel marzo 2010.</p>
      <p sl="en">Il Libro verde individua le funzioni socio-economiche e ambientali svolte dalle foreste ed enumera le sfide con cui queste si confronteremo nei prossimi decenni. Lo stesso Libro verde riesamina i sistemi di informazione sulle foreste utilizzati attualmente in Europa. L’aspetto forse più importante, però, è che il Libro verde invita il Parlamento e il Consiglio, nonché le altre parti interessate, a esprimere la loro opinione sulla protezione e sull'informazione e su come procedere affinché l'UE possa offrire un valore aggiunto rispetto a quanto si sta facendo negli Stati membri e in Europa in generale. Nel condurre un simile esercizio, abbiamo voluto rispettare le competenze degli Stati membri e la sussidiarietà, valutando al contempo come l’UE possa contribuire ad assicurare che le funzioni forestali siano protette e che le informazioni necessarie a tal fine siano disponibili.</p>
      <p sl="en">Il dibattito condotto l’anno scorso è stato molto ricco. Nelle sue riflessioni sui prossimi passi da compiere, la Commissione sta già tenendo conto delle conclusioni del Consiglio e dei risultati della consultazione delle parti interessate. A lungo si è discusso se l’UE necessiti di una politica in materia forestale, ma sono comunque molto lieto di vedere che la questione del riconoscimento delle funzioni economiche, sociali e ambientali svolte dalle foreste è stata sollevata nel contributo sia dei portatori di interesse sia del Consiglio ed emerge nuovamente nella relazione presentata quest'oggi dall'onorevole Arsenis.</p>
      <p sl="en">Allo stesso modo, è assolutamente necessario disporre di informazioni comparabili in merito a svariate questioni che riguardano le foreste, come l’occupazione, le risorse, la biomassa, gli incendi, le tendenze a livello di suolo e di emissioni di carbonio, la salute delle foreste, la biodiversità e la protezione delle risorse idriche. Le istituzioni concordano tutte sull’importanza di riuscire a raccogliere queste informazioni.</p>
      <p sl="en">In attesa che il Parlamento approvi la relazione, abbiamo già iniziato a lavorare con gli Stati membri per definire in modo più preciso e più chiaro quali informazioni sono necessarie a livello di UE. Sarà anche la relazione ad aiutarci in questo compito.</p>
      <p sl="en">Una volta capito quali informazioni sono necessarie, si aprirà una nuova fase. Il prossimo anno lavoreremo su entrambi i fronti in modo attento e badando a non duplicare gli sforzi già profusi nel settore forestale.</p>
      <p sl="en">Grazie alla raccolta di informazioni utili e comparabili, nel prossimo futuro dovremmo essere meglio equipaggiati per offrire un valore aggiunto europeo nelle questioni socio-economiche e ambientali legate alle foreste. In tal modo, per l’UE sarà più facile contribuire a che le foreste continuino ad assicurare a noi tutti i benefici che ci hanno sempre offerto. La Commissione studierà la relazione con attenzione e rifletterà approfonditamente sulla risposta da dare alla relazione, alle conclusioni del Consiglio e al contributo delle parti interessate.</p>
    </intervention>
    <intervention id="1-241-000" speaker_id="4544" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà mercoledì 11 maggio 2011.</p>
      <p sl="unknown">Dichiarazioni scritte (articolo 149 del regolamento))</p>
    </intervention>
    <intervention id="1-245-000" speaker_id="96717" name="Robert Dušek" is_mep="True" mode="written">
      <p sl="cs">La relazione sulla protezione delle foreste affronta la questione del calo delle risorse forestali dovuto al disboscamento. Considerando che i cambiamenti climatici non faranno altro che peggiorare la situazione, è chiaro che la silvicoltura in Europa si trova a doversi confrontare con una serie di difficoltà e di pericoli. Alcuni Stati membri, tra cui la Germania e l’Austria, portano avanti una politica forestale equilibrata, mentre molti altri, in particolare i nuovi Stati membri, ivi compresa la Repubblica ceca, tollerano sul loro territorio attività forestali talmente insostenibili da essere paragonabili alla distruzione e a un vero e proprio saccheggio delle foreste. Il rapporto tra abbattimento e incremento è addirittura superiore al 100 per cento. Fintantoché in questi paesi a prendere le decisioni saranno politici tanto incompetenti e corrotti, che non possono, o forse non vogliono, porre fine a una simile tendenza, sarà fondamentale gestire e disciplinare il disboscamento e l’abbattimento a livello europeo. In Repubblica ceca, la gestione delle foreste è diventata un grande affare che ruota esclusivamente intorno ai profitti delle imprese attive nel settore, ben lontano dall’idea di conservazione e gestione sostenibile delle foreste. Spesso, poi, sono semplici cittadini a tagliare gli alberi senza permesso, un’attività che risulta redditizia visti i prezzi dei combustibili per il riscaldamento. Alla luce di ciò, non posso che lanciare un appello a quelle autorità che non sanzionano simili comportamenti e neanche se ne occupano, perché il disboscamento è ormai una pratica molto diffusa in Repubblica ceca. Accolgo con favore la relazione, un passo ulteriore per assicurare una silvicoltura sostenibile in Europa e per fermare il saccheggio delle foreste in alcuni Stati membri.</p>
    </intervention>
    <intervention id="1-244-000" speaker_id="96792" name="Bogdan Kazimierz Marcinkiewicz" is_mep="True" mode="written">
      <p sl="pl">La relazione afferma, giustamente, che la politica forestale è competenza degli Stati membri ma che, conformemente al principio di sussidiarietà, l’Unione europea ha quantomeno il compito di sostenerla. Dal punto di vista dei cambiamenti climatici, garantire la sicurezza delle foreste è fondamentale perché queste sono sempre più spesso minacciate da disastri naturali, in particolare dagli incendi e dalla diffusione di malattie degli alberi. Le foreste, non possiamo dimenticarlo, svolgono infatti un ruolo fondamentale nell’assicurare l’equilibrio biologico e la biodiversità e rappresentano un ingranaggio importante nel funzionamento dell’economia, non solo per la produzione di legname ma anche per una serie di prodotti e servizi che costituiscono, in realtà, beni pubblici. A mio giudizio, è quindi molto importante definire una politica europea comune per la gestione sostenibile delle foreste. In tale contesto, esorto la Commissione a definire criteri di sostenibilità giuridicamente vincolanti per lo sviluppo della biomassa legnosa e a introdurre degli strumenti intesi a raccogliere informazioni sulle foreste e sulla silvicoltura e a rendere queste informazioni accessibili.</p>
    </intervention>
    <intervention id="1-243-000" speaker_id="39714" name="Rareş-Lucian Niculescu" is_mep="True" mode="written">
      <p sl="ro">In qualità di relatore per parere per la commissione per l’Agricoltura e lo sviluppo rurale, ho cercato di mettere in rilievo lo stretto legame tra le foreste e le comunità rurali. Le foreste, infatti, svolgono un ruolo fondamentale a livello economico e sociale, come importante fonte di reddito e come fattore per la produzione agricola. In tale contesto, il ruolo delle foreste nella futura politica agricola comune rappresenta un aspetto molto importante, in particolare perché l’azione europea nel settore forestale si esplica principalmente attraverso il secondo pilastro della PAC, vale a dire lo sviluppo rurale. Il secondo pilastro deve rimanere uno strumento potente ed efficace e devono essere assicurati finanziamenti sufficienti anche nei programmi previsti nella PAC post 2013, che dovrebbero continuare a promuovere le piantagioni forestali. Le foreste, inoltre, forniscono importanti servizi pubblici che non sono remunerati dal mercato. Per questo motivo, ritengo che i proprietari di foreste dovrebbero beneficiare dei pagamenti diretti per superficie. Un altro aspetto importante, poi, è quello del ruolo svolto dalle foreste nella strategia energetica dell'Unione europea. Il loro potenziale quale fonte di energia rinnovabile, infatti, non è al momento sfruttato a dovere.</p>
    </intervention>
    <intervention id="1-245-500" speaker_id="97025" name="Ivari Padar" is_mep="True" mode="written">
      <p sl="et">Le diverse politiche dell’Unione europea e degli Stati membri in campo forestale mancano di coerenza. Di conseguenza, è necessario coordinare meglio le politiche nel settore delle foreste, dell’agricoltura, dell'energia da fonti rinnovabili, della biodiversità e dell’ambiente. In tale contesto, è opportuno tener conto anche della politica industriale e di ricerca e della strategia Europa 2020. La silvicoltura è una logica componente di una politica rurale e regionale integrata, un dato di fatto che dovrebbe essere preso in considerazione nelle discussioni sul futuro della PAC dopo il 2013.</p>
    </intervention>
    <intervention id="1-242-000" speaker_id="38595" name="Rovana Plumb" is_mep="True" mode="written">
      <p sl="it">Le foreste europee contribuiscono in modo significativo alla mitigazione dei cambiamenti climatici e all’adattamento delle società europee a tali cambiamenti grazie alle loro funzioni economiche, sociali e ambientali. Gli strumenti dell'UE nel campo delle foreste devono, pertanto, essere ammodernati per affrontare le nuove sfide che stanno emergendo nella gestione e nella conservazione sostenibili delle foreste. La relazione mette in rilievo il ruolo fondamentale svolto dalla gestione sostenibile delle risorse e l’importanza delle foreste per la competitività e l’occupazione nell’ottica di conseguire gli obiettivi dell’UE in campo climatico e fornire servizi ecosistemici necessari come la conservazione della biodiversità, la protezione dai disastri naturali e la cattura dell’anidride carbonica. La relazione chiede, poi, una migliore rendicontazione attraverso i programmi forestali nazionali e una migliore attuazione della gestione sostenibile delle foreste nell’Unione europea, nonché l’immediata approvazione di un atto normativo sulla prevenzione degli incendi boschivi e sull'informazione sulle foreste che tenga conto delle minacce in ambito climatico e della necessità di raccogliere e divulgare dati comparabili. La relazione chiede, inoltre, che sia approvato un Libro bianco sulla protezione delle foreste che affronti la questione delle risorse finanziarie, dello scambio delle informazioni e della promozione della ricerca. Il documento riconosce, infine, l’importanza delle foreste per lo sviluppo rurale e la necessità di eliminare gli ostacoli al finanziamento della silvicoltura e della biodiversità. Il Parlamento si è, poi, accordato su un appello per il finanziamento delle misure adottate dalle autorità pubbliche e dai produttori rurali.</p>
    </intervention>
  </section>
  <section id="creitem25" title="25. Ordine del giorno della prossima seduta: vedasi processo verbale"/>
  <section id="creitem26" title="26. Chiusura della seduta"/>
</text>
