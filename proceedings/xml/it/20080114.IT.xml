<?xml version='1.0' encoding='utf-8'?>
<text id="20080114.IT" lang="it" date="2008-01-14" place="Strasburgo" edition="Edizione GU">
  <section id="creitem1" title="1. Ripresa della sessione">
    <intervention id="1-004" speaker_id="1253" is_mep="True" mode="spoken" role="Presidente">
      <p sl="unknown">Dichiaro ripresa la sessione del Parlamento europeo, interrotta martedì 18 dicembre 2007.</p>
    </intervention>
  </section>
  <section id="creitem2" title="2. Dichiarazioni della Presidenza">
    <intervention id="1-006" speaker_id="1253" is_mep="True" mode="spoken" role="Presidente">
      <p sl="unknown">Onorevoli colleghi, è la prima volta che ci riuniamo nel nuovo anno 2008. Auguro a tutti voi salute e gioia e auspico che insieme riusciremo a realizzare i compiti che ci sono stati affidati, ovvero portare l’Unione europea verso un brillante futuro.</p>
      <p sl="unknown">Consentitemi di formulare alcune osservazioni sui lavori che ci attendono. Il giorno dell’ultima seduta del Parlamento europeo in questa sede di Strasburgo, il 13 dicembre 2007, a Lisbona è stato firmato il Trattato di riforma. In un breve discorso – alla presenza del Presidente del Consiglio europeo, José Socrates, e del Presidente della Commissione europea, José Manuel Barroso – ho espresso la volontà della stragrande maggioranza dei componenti di quest’Assemblea che il Trattato di riforma diventi una realtà giuridica, e quindi politica, a partire dal 1° gennaio 2009. Questo obiettivo rimane la priorità per l’anno 2008.</p>
      <p sl="unknown">Il 21 dicembre sono stati eliminati i controlli alle frontiere per i nove paesi che hanno aderito all’Unione europea il 1° maggio 2004. Sono stati avvenimenti importanti. Per centinaia di anni, soldati si sono fatti strada lungo i confini nazionali del nostro continente per imporre la guerra e infliggere miseria e sofferenza agli altri. L’eliminazione delle barriere fra le nostre nazioni ha questo significato: i nostri vicini ci accolgono. Siamo tutti cittadini comuni dell’Unione europea, e come proclama la dichiarazione di Berlino del 25 marzo 2007: “Noi siamo uniti per la nostra fortuna”.</p>
      <a text="(Applausi)"/>
      <p sl="unknown">Il 1° gennaio Malta e Cipro hanno aderito all’unione monetaria europea. La nostra moneta unica, l’euro, è quindi lo strumento ufficiale di pagamento in entrambi i paesi. Porgiamo il nostro caloroso benvenuto a Malta e Cipro.</p>
      <a text="(Applausi)"/>
      <p sl="unknown">Il 9 gennaio è stato inaugurato a Lubiana l’Anno europeo del dialogo interculturale, nel corso di una toccante cerimonia cui hanno partecipato membri del Consiglio europeo, della Commissione e del Parlamento. Il dialogo interculturale è e rimarrà un elemento chiave dei nostri lavori per il prossimo anno. Chiederei a voi tutti di essere presenti domani per la dichiarazione del Grand Muftì della Siria, Sheikh Ahmad Badr Al-Din Hassoun.</p>
      <p sl="unknown">Passerei adesso a due argomenti finali: la nostra attività legislativa, per quest’anno, sarà influenzata in larga misura dalle questioni climatiche e ambientali. Quali legislatori, abbiamo quindi una grande responsabilità per la protezione del clima e dell’ambiente da un lato, e la protezione della competitività europea ai fini del mantenimento dell’occupazione dall’altro. Insieme, dobbiamo raggiungere il giusto equilibrio fra economia ed ecologia.</p>
      <p sl="unknown">L’Unione europea è basata su valori, diritti e responsabilità. Il 12 dicembre 2007 i Presidenti del Parlamento europeo, del Consiglio e della Commissione hanno sottoscritto la Carta dei diritti fondamentali, qui, in quest’Aula. È stato un evento importantissimo per i cittadini dell’Unione europea ed anche per quest’Assemblea. Durante la cerimonia della firma, una serie di deputati ha interrotto la procedura con schiamazzi, cercando di impedire agli oratori di parlare. Nulla può giustificare tale comportamento.</p>
      <a text="(Applausi)"/>
      <p sl="unknown">La libertà di parola è la base della democrazia e del parlamentarismo. Ciascun deputato del Parlamento europeo è completamente libero di esprimere la propria opinione in ogni dibattito designato a tal fine. È nostro dovere comune difendere questo diritto in ogni occasione. Inoltre, impedire agli oratori di rivolgersi all’Assemblea, e in particolare quando sono presenti ospiti in quest’Aula, viola i diritti fondamentali della libertà, della democrazia e del parlamentarismo.</p>
      <a text="(Applausi)"/>
      <p sl="unknown">Ciò significa anche violazione del Regolamento, che non può essere accettata in nessuna circostanza. Intendo pertanto agire, come previsto dal Regolamento, contro quei deputati che hanno continuato imperterriti ad interrompere la procedura, nonostante i ripetuti richiami a desistere da parte di questa Presidenza.</p>
      <a text="(Applausi)"/>
      <p sl="unknown">Lo stesso vale per quei deputati che hanno assunto un comportamento disdicevole nei confronti dei nostri commessi, i quali stavano solo svolgendo il loro lavoro.</p>
      <a text="(Applausi)"/>
      <p sl="unknown">Il nuovo anno ci presenterà grandi sfide. Sono comunque convinto che le supereremo mostrando rispetto e considerazione reciproca. Ed è proprio con questo auspicio che vorrei rinnovare i miei migliori auguri per il 2008.</p>
      <a text="(Applausi)"/>
    </intervention>
  </section>
  <section id="creitem3" title="3. Approvazione del processo verbale">
    <intervention id="1-008" speaker_id="1253" is_mep="True" mode="spoken" role="Presidente">
      <p sl="unknown">Il processo verbale della seduta di martedì 18 dicembre 2007 è stato distribuito.</p>
      <p sl="unknown">Vi sono osservazioni?</p>
    </intervention>
    <intervention id="1-009" speaker_id="28266" name="Sophia in ‘t Veld" is_mep="True" mode="spoken">
      <p sl="en">Signor Presidente, prima di passare all’ordine del giorno, gradirei ricevere qualche chiarimento su un punto inserito all’ordine del giorno di domani mattina, che lei ha già menzionato: il discorso del Grand Muftì di Siria. Sarà il primo di una serie di discorsi pronunciati da autorità religiose dinanzi a quest’Assemblea riunita in seduta plenaria, nel contesto dell’Anno europeo del dialogo interculturale. Vorrei sapere il motivo per cui la Conferenza dei presidenti ha deciso di interpretare il dialogo interculturale esclusivamente come un monologo interreligioso e capire se la stessa Conferenza ritiene che una tornata costituisca una piattaforma ideale per trasmettere messaggi di carattere religioso.</p>
      <a text="(Applausi)"/>
      <p sl="en">Infine, vorrei sapere se la Conferenza dei presidenti è disposta a prendere in considerazione l’ampliamento dell’elenco degli oratori ospiti e di renderlo più rappresentativo, includendovi donne e organizzazioni non religiose. Il gruppo ALDE ha proposto di invitare anche la signora Jahangir, relatrice speciale dell’ONU sulla libertà di religione e di credo, a parlare dinanzi alla plenaria. Mi auguro che lei possa darmi chiarimenti in merito.</p>
      <a text="(Applausi)"/>
    </intervention>
    <intervention id="1-010" speaker_id="1253" is_mep="True" mode="spoken" role="Presidente">
      <p sl="unknown">La ringrazio, onorevole in ‘t Veld. Se ricordo bene, si è trattato in effetti di una decisione adottata all’unanimità dalla Conferenza dei presidenti. L’onorevole Cohn-Bendit ha dubbi al riguardo; provvederemo quindi alla verifica. In ogni caso, la decisione è stata presa da una grande maggioranza e anche noi abbiamo sostenuto che l’elenco non doveva essere considerato tassativo, ma che avremmo interpellato anche altre commissioni del Parlamento europeo, in particolare, per proporre ulteriori attività sulle quali potremmo poi esprimere il voto.</p>
      <p sl="unknown">Onorevole in ‘t Veld, può stare tranquilla che in questo caso la discussione è stata la più ampia possibile e che noi siamo sempre disposti ad accettare ulteriori proposte, che ovviamente dovranno essere decise dalla Conferenza dei presidenti o dall’Assemblea.</p>
    </intervention>
    <intervention id="1-011" speaker_id="4254" name="Monica Frassoni" is_mep="True" mode="spoken">
      <p sl="it">Signor Presidente, onorevoli colleghi, solo una precisazione: il mio gruppo non era d’accordo.</p>
    </intervention>
    <intervention id="1-012" speaker_id="1253" is_mep="True" mode="spoken" role="Presidente">
      <p sl="unknown">Sottolineerei quindi ancora una volta che il suo gruppo chiaramente non era d’accordo. Controlleremo questo punto di nuovo nel processo verbale, non perché dubitiamo di quanto affermato, ma per garantire la precisione del processo verbale. In ogni caso, la decisione è stata presa da una maggioranza che raramente ha caratterizzato la Conferenza dei presidenti.</p>
    </intervention>
    <intervention id="1-013" speaker_id="4529" name="Sarah Ludford" is_mep="True" mode="spoken">
      <p sl="en">Signor Presidente, vorrei solo aggiungere due parole alla questione sollevata dall’onorevole in ‘t Veld. Come ho scritto nel messaggio di posta elettronica indirizzato a lei e inviato in copia ad altri deputati questa mattina, un altro fatto deplorevole è che lei, a quanto pare, ha paragonato il Grand Mufti al Papa o al Rabbino capo britannico quale rappresentante europeo della sua particolare religione. Ritengo che tale paragone trasmetta un pessimo segnale ai musulmani che sono europei.</p>
      <p sl="en">La visita di domani impone la massima cortesia – sebbene gradiremmo uno scambio di opinioni sugli abusi dei diritti umani in Siria. Mi auguro, tuttavia, che nel suo futuro elenco di ospiti di quest’anno sia compreso un rappresentante europeo dell’Islam – e non una personalità esterna all’UE – che potrebbe essere scelto per rappresentare i musulmani in Europa, requisito questo che il Grand Mufti non soddisfa.</p>
      <p sl="en">‘</p>
    </intervention>
    <intervention id="1-014" speaker_id="1253" is_mep="True" mode="spoken" role="Presidente">
      <p sl="unknown">Onorevole Ludford, pur con tutta la buona volontà e comprensione reciproca, di sicuro non sarà mai possibile pervenire a un accordo al cento per cento su questioni di questo tipo. Posso comunque dirle che i presidenti dei gruppi hanno raggiunto la decisione a grande maggioranza. Con buona volontà sarà anche possibile trovare il giusto equilibrio attraverso le attività delle nostre diverse commissioni, di modo che tutti possano sentirsi coinvolti. Vorrei quindi chiedervi adesso di trattare i nostri ospiti, quando saranno presenti, con considerazione e rispetto. Dopotutto, vogliamo promuovere il dialogo, non impedirlo. Questa è essenzialmente la richiesta che rivolgo a tutti voi.</p>
      <a text="(Il Parlamento approva il processo verbale della seduta precedente)"/>
    </intervention>
  </section>
  <section id="creitem4" title="4. Composizione del Parlamento: vedasi processo verbale"/>
  <section id="creitem5" title="5. Composizione delle commissioni e delle delegazioni: vedasi processo verbale"/>
  <section id="creitem6" title="6. Firma di atti adottati in codecisione: vedasi processo verbale"/>
  <section id="creitem7" title="7. Presentazione di documenti: vedasi processo verbale"/>
  <section id="creitem8" title="8. Interrogazioni orali e dichiarazioni scritte (presentazione): vedasi processo verbale"/>
  <section id="creitem9" title="9. Dichiarazioni scritte decadute: vedasi processo verbale"/>
  <section id="creitem10" title="10. Petizioni: vedasi processo verbale"/>
  <section id="creitem11" title="11. Trasmissione di testi di accordo da parte del Consiglio: vedasi processo verbale"/>
  <section id="creitem12" title="12. Ordine dei lavori">
    <intervention id="1-024" speaker_id="1253" is_mep="True" mode="spoken" role="Presidente">
      <p sl="unknown">Il progetto definitivo di ordine del giorno, fissato dalla Conferenza dei presidenti, in conformità degli articoli 130 e 131 del regolamento, nella riunione di giovedì 10 gennaio 2008, è stato distribuito. Sono state proposte le seguenti modifiche:</p>
      <p sl="unknown">Per quanto riguarda lunedì</p>
      <p sl="unknown">Non sono state presentate modifiche.</p>
      <p sl="unknown">Per quanto riguarda martedì</p>
      <p sl="unknown">Il gruppo PPE-DE ha proposto che la discussione sulle due relazioni Demetriou e Cashman sul controllo delle persone alle frontiere esterne dell’UE sia posticipata a una seduta successiva.</p>
    </intervention>
    <intervention id="1-025" speaker_id="23730" name="Panayiotis Demetriou" is_mep="True" mode="spoken">
      <p sl="el">Signor Presidente, questa relazione sembra avere ricevuto la piena approvazione del Consiglio per quanto riguarda il merito, ma vi è una questione procedurale, dato che il Coreper non si è ancora riunito – credo che lo farà domani o dopodomani, Inoltre, la Presidenza slovena ha chiesto, per motivi procedurali e ufficiali, di posticipare la riunione fino alla prossima tornata in Belgio. Non vi sono obiezioni alla richiesta.</p>
    </intervention>
    <intervention id="1-026" speaker_id="1253" is_mep="True" mode="spoken" role="Presidente">
      <p sl="unknown">Il gruppo dell’Alleanza dei democratici e dei liberali per l’Europa ha proposto che il dibattito relativo alle dichiarazioni del Consiglio e della Commissione sulla situazione in Pakistan a seguito dell’assassinio di Benazir Bhutto si concluda con la presentazione di proposte di risoluzione.</p>
    </intervention>
    <intervention id="1-027" speaker_id="2155" name="Graham Watson" is_mep="True" mode="spoken">
      <p sl="en">Signor Presidente, durante la pausa festiva abbiamo assistito a una serie di inquietanti sviluppi avvenuti in Pakistan, non ultimo, ovviamente, l’assassinio di Benazir Bhutto.</p>
      <p sl="en">Abbiamo l’opportunità di discutere la questione questa settimana. Il mio gruppo è dell’avviso che dovremmo chiudere il dibattito con una risoluzione, in particolare dovremmo assumere una posizione e trasmettere un messaggio alle autorità pakistane, prima della visita di Musharaff presso la commissione per gli affari esteri di quest’Assemblea.</p>
    </intervention>
    <intervention id="1-028" speaker_id="1253" is_mep="True" mode="spoken" role="Presidente">
      <p sl="unknown">Qualcun altro desidera esprimersi a favore della proposta?</p>
    </intervention>
    <intervention id="1-029" speaker_id="1934" name="Daniel Cohn-Bendit (Verts/EFA" is_mep="True" mode="spoken">
      <p sl="de">Signor Presidente, onorevoli colleghi, ritengo che sia una pratica inadeguata concludere dibattiti importanti senza una risoluzione. Quest’Assemblea è qui per prendere posizioni chiare, non soltanto per lasciare parlare i presidenti dei gruppi e altri oratori dei gruppi senza l’adozione di risoluzioni.</p>
      <p sl="de">Il Presidente Musharraf verrà qui e dovrebbe sapere cosa quest’Assemblea pensa della situazione nel suo paese, in modo da potere discutere la questione con lui. Credo che dovremmo osare e far cessare la vecchia abitudine di rinviare l’adozione di decisioni per timore di agire con coraggio, votando a favore di una risoluzione</p>
    </intervention>
    <intervention id="1-030" speaker_id="1253" is_mep="True" mode="spoken" role="Presidente">
      <p sl="unknown">In considerazione della mancanza di tempo per discutere della seduta di mercoledì pomeriggio, il gruppo socialista ha proposto che i dibattiti siano prolungati fino alle 18.00. Con l’accordo del Consiglio, il Tempo delle interrogazioni può essere prorogato fino alle 19.30.</p>
    </intervention>
    <intervention id="1-031" speaker_id="2295" name="Hannes Swoboda" is_mep="True" mode="spoken">
      <p sl="de">Signor Presidente, lei ha detto tutto quello che vi era da dire sulla motivazione. È positivo che il Tempo delle interrogazioni al Consiglio non sia stato ridotto. Volevo solo sottolineare questo punto.</p>
    </intervention>
  </section>
  <section id="creitem13" title="13. Interventi di un minuto su questioni di rilevanza politica">
    <intervention id="1-034" speaker_id="1253" is_mep="True" mode="spoken" role="Presidente">
      <p sl="unknown">L’ordine del giorno reca gli interventi di un minuto su questioni di rilevanza politica.</p>
    </intervention>
    <intervention id="1-035" speaker_id="28120" name="Simon Busuttil" is_mep="True" mode="spoken">
      <p sl="mt">Vorrei esprimere il mio ringraziamento per gli auguri rivolti al mio paese, Malta, che, insieme a Cipro, ha aderito alla zona euro due settimane fa, portando a 15 il numero di paesi che usano l’euro come moneta comune. Ciò significa che la maggior parte degli Stati membri dell’UE utilizza adesso la stessa moneta. Nel corso delle celebrazioni tenutesi a Malta due giorni fa, i Presidenti del Consiglio e della Commissione e anche il Vicepresidente del Parlamento europeo Mario Mauro, si sono congratulati con Malta per i rapidi progressi compiuti in tre anni, sin dall’adesione all’Unione europea, e per il passaggio all’euro, che sta procedendo in modo adeguato e senza problemi. Infatti, anche se il periodo di doppia circolazione si protrarrà fino alla fine di questo mese, posso dire che dopo solo due settimane quasi tutte le operazioni sono già realizzate in euro. La popolazione di Malta e di Gozo è orgogliosa di aderire all’euro e di avere compiuto un altro grande passo avanti nel processo di unificazione europea.</p>
    </intervention>
    <intervention id="1-036" speaker_id="28175" name="Yannick Vaugrenard" is_mep="True" mode="spoken">
      <p sl="fr">Signor Presidente, nel mese di dicembre la Corte di giustizia europea ha pronunciato una sentenza attesa da lungo tempo, le cui implicazioni per la protezione dei dipendenti distaccati in Europa sono preoccupanti.</p>
      <p sl="fr">‘È stato trasmesso un segnale negativo ai cittadini che temono i rischi di dumping sociale. Cosa afferma la Corte in questa sentenza, cosiddetta Laval ? Essa ritiene che i sindacati svedesi hanno avuto torto a volere imporre a un’impresa lettone l’adesione al loro contratto collettivo, in particolare per quanto riguarda la retribuzione minima. La direttiva del 1996 obbliga tuttavia i lavoratori distaccati a rispettare un nucleo di norme vincolanti ai fini della protezione minima nello Stato membro ospite.</p>
      <p sl="fr">La Corte giudica che il sistema svedese di contrattazione collettiva non fosse applicabile e che solo la legge poteva imporre norme in materia. Il messaggio europeo, pertanto, non è più comprensibile: da un lato la Commissione attribuisce priorità alla flessicurezza e al sistema di contrattazione collettiva come modello, dall’altro, la Corte di giustizia scredita questo stesso modello.</p>
      <p sl="fr">Il Parlamento e il Consiglio devono pertanto fare chiarezza sulla questione, altrimenti ciò significherebbe far rientrare dalla finestra la direttiva Bolkenstein già uscita dalla porta, il che sarebbe del tutto inaccettabile.</p>
    </intervention>
    <intervention id="1-037" speaker_id="2155" name="Graham Watson" is_mep="True" mode="spoken">
      <p sl="en">Signor Presidente, intervengo su una questione che riguarda in modo specifico uno Stato membro ma che, a mio avviso, presenta una dimensione europea più ampia. Quest’anno è l’Anno europeo del dialogo interculturale. Un’istituzione che fa molto per promuovere il dialogo interculturale è il British Council . Suscita quindi particolare preoccupazione il fatto che la Russia cerchi di chiudere gli uffici del British Council a San Pietroburgo e a Ekaterinburg. Il lavoro svolto dal British Council in Russia è perfettamente legale: è disciplinato da un accordo culturale concluso nel 1994 fra Londra e Mosca. Chiedo pertanto che la questione sia discussa dai colleghi con la Russia nel contesto del nostro dialogo interparlamentare e che lei, signor Presidente, colga ogni eventuale opportunità per esprimere preoccupazione alle autorità russe che un aspetto culturale, oggetto di un normalissimo accordo fra due paesi, venga calpestato nel tentativo messo in atto da parte delle autorità russe di soffocare il dialogo politico.</p>
    </intervention>
    <intervention id="1-038" speaker_id="39022" name="Ewa Tomaszewska" is_mep="True" mode="spoken">
      <p sl="pl">Signor Presidente, quest’Assemblea ha discusso in diverse occasioni dei problemi legati al calo demografico che minaccia l’Europa, soffermandosi quindi sui conseguenti problemi sociali. Peraltro, il tasso dell’IVA imposta sui prodotti per i bambini nell’Unione europea è il tasso base, in altre parole, il più alto possibile.</p>
      <p sl="pl">Nel mio paese, la Polonia, prima dell’adesione all’Unione europea, i prodotti per i bambini erano assoggettati a un’aliquota speciale inferiore. Una delle implicazioni giuridiche dell’entrata della Polonia nell’Unione europea è stata, purtroppo, l’aumento dell’aliquota dell’IVA applicata sui prodotti per i bambini, il che è in contrasto con la politica orientata alla famiglia attuata dalla Polonia.</p>
      <p sl="pl">Chiedo alla Commissione europea di prendere in considerazione di modificare le disposizioni pertinenti a vantaggio di tutti gli Stati membri dell’Unione, e in particolare delle famiglie più povere che allevano figli. In tal modo potremmo tutti contribuire all’attuazione della strategia di Lisbona.</p>
    </intervention>
    <intervention id="1-039" speaker_id="38733" name="Mikel Irujo Amezaga" is_mep="True" mode="spoken">
      <p sl="es">Signor Presidente, il programma di lavoro della Commissione per il 2008 dichiara che il cittadino è e deve essere il nucleo del progetto europeo.</p>
      <p sl="es">Speculando su quest’idea, ritengo che l’Unione europea stia impostando il processo del Kosovo in modo errato. Non possiamo continuare a discutere se questa o quella congiuntura internazionale sia adeguata per riconoscere l’indipendenza di tale paese. La domanda che precede tutte le altre è: che cosa desiderano i cittadini del Kosovo? Perché sono loro i più importanti di tutti e perché la chiave per la risoluzione dei conflitti poggia sempre su due elementi: il rispetto dei diritti umani e il riconoscimento del diritto di decidere liberamente del proprio futuro come popolo.</p>
      <p sl="es">Ritengo che l’Unione europea dovrebbe avvalersi di questo discorso come punto di riferimento per situazioni che possano delinearsi sia all’esterno che all’interno delle sue frontiere.</p>
    </intervention>
    <intervention id="1-040" speaker_id="28339" name="Daniel Strož" is_mep="True" mode="spoken">
      <p sl="cs">Vorrei parlare di una questione delicata, ovvero la diffusa campagna contro il fumo e i fumatori nell’Unione europea, campagna basata anche su azioni giuridiche del Parlamento europeo. Non vi è dubbio che la motivazione della campagna sia nobile, dato che riguarda la salute dei cittadini. Tuttavia, a mio avviso, mette in evidenza altre questioni che non ricevono pari dignità e che discriminano contro una larga fascia della società, che è stata praticamente criminalizzata a causa della sua dipendenza dal fumo. E non si possono nemmeno trascurare le gravi perdite finanziarie subite da locali come i locali pubblici nei paesi che hanno introdotto il divieto di fumare nei ristoranti. Ritengo che l’attenzione che viene riservata ai fumatori dovrebbe essere rivolta anche all’industria del tabacco. Non è un segreto che per decenni al tabacco siano state aggiunte altre sostanze, quali le nitrosamine, che sono componenti nitrogeni cancerogeni e responsabili di un più elevato assorbimento di nicotina. Nella maggior parte dei casi, il danno agli esseri umani è causato non dalla nicotina, bensì da queste sostanze. A mio avviso, anche la produzione del tabacco e la composizione dei prodotti del tabacco dovrebbero essere oggetto di regolamentazione.</p>
    </intervention>
    <intervention id="1-041" speaker_id="28512" name="Jim Allister" is_mep="True" mode="spoken">
      <p sl="en">Signor Presidente, tre anni fa, in questo stesso mese, Robert McCartney veniva brutalmente assassinato a Belfast da membri dell’IRA. L’aberrazione per quell’assassinio ha raggiunto quest’Assemblea quando le sorelle McCartney si sono presentate in questa sede chiedendo giustizia al riguardo.</p>
      <p sl="en">Tre anni dopo, la giustizia continua a ignorarle. Perché? In primo luogo, perché il partito che potrebbe fornire maggiore aiuto – il Sinn Fein – è tuttora più interessato a proteggere i propri adepti che ad assicurare gli assassini alla giustizia. La situazione, anzi, è peggiorata in quanto la pressione sul Sinn Fein si è attenuata a seguito dell’adesione al governo, con il risultato che, per il mantenimento di quel governo, quelli simili al mio ex partito, il DUP, sono disposti a tirare il Sinn Fein fuori dai guai.</p>
      <p sl="en">È doloroso, ma la giustizia in favore di Robert McCartney è secondaria al mantenimento della “allegra coalizione” a Stormont. Così come è accaduto per il più recente assassinio di Paul Quinn, per mano senza dubbio dell’ala militare del Sinn Fein – anche questo sarà vergognosamente insabbiato e ignorato. Ecco quello che accade quando si scende a patti con i terroristi.</p>
    </intervention>
    <intervention id="1-042" speaker_id="4482" name="Rodi Kratsa-Tsagaropoulou" is_mep="True" mode="spoken">
      <p sl="el">Signor Presidente, in occasione della prima tornata del nuovo anno, vorrei parlare della crisi politica che continua ad imperversare nel Libano e del ruolo che dovrebbe svolgere la nostra Assemblea.</p>
      <p sl="el">Oltre ai complessi problemi economici e politici affrontati da questo paese amico, esiste tuttora un vuoto istituzionale perché dal 23 novembre 2007 il parlamento libanese non ha potuto eleggere un presidente; le elezioni sono state rinviate 12 volte. Il parlamento rimane chiuso e non è possibile né discutere problemi e prospettive, né ricorrere ai poteri costituzionali del parlamento per eleggere un presidente.</p>
      <p sl="el">Signor Presidente, conosco la sua sensibilità e so dei messaggi che lei ha inviato per cercare di conseguire questo obiettivo, ma vorrei sottolineare ancora una volta che dobbiamo esprimere la nostra profonda preoccupazione per le conseguenze di questa crisi per la tormentata popolazione del Libano, nonché per la pace e la stabilità nella regione. Il nostro dovere democratico ci impone di agire in tal senso, al pari dei nostri obblighi assunti nell’ambito del partenariato. L’accordo di associazione con il Libano prevede un dialogo politico duraturo fra il Parlamento europeo e il parlamento libanese; dobbiamo fare buon uso di questa opportunità e trasmettere un messaggio efficace.</p>
    </intervention>
    <intervention id="1-043" speaker_id="38845" name="Pierre Pribetich" is_mep="True" mode="spoken">
      <p sl="fr">Signor Presidente, onorevoli colleghi, la Slovenia, unico Stato dell’ex Iugoslavia ad avere aderito all’Unione europea, ha assunto adesso la Presidenza dell’Unione. In occasione di questo storico evento, porgiamo al paese i nostri auguri per il pieno successo della sua Presidenza.</p>
      <p sl="fr">Tuttavia, mai la necessità di risolvere in modo definitivo la crisi iugoslava era stata così pressante, vuoi per la questione del Kosovo vuoi per l’accelerazione del processo di adesione dei suoi vicini dei Balcani. L’unica soluzione per tutti i paesi dell’ex Iugoslavia è una rapida adesione all’Unione, nel rispetto dei criteri stabiliti. La pace ha bisogno di una visione ambiziosa e soprattutto della volontà di superare la storia dei Balcani per andare incontro al futuro europeo.</p>
      <p sl="fr">Fino ad oggi, la questione del Kosovo non è stata risolta perché la comunità internazionale non è stata in grado di raggiungere un’intesa. Anche la stessa Unione europea è stata vittima di questo stallo, di questa sindrome. Fra i paesi che temono gli effetti dell’indipendenza e quelli che sognano soltanto di confermare quest’indipendenza per diverse motivazioni diplomatiche, la Slovenia dovrà garantire in primo luogo la coesione dell’Unione, cercando innanzi tutto un compromesso interno, se non si vuole sminuire o addirittura ridicolizzare la politica dell’Unione europea prevista dal trattato di Lisbona.</p>
      <p sl="fr">Sappiamo, tuttavia, che il monte Triglav in Slovenia è simbolo di determinazione e di completamento. Che sia quindi il simbolo del 2008! ‘‘</p>
    </intervention>
    <intervention id="1-044" speaker_id="28291" name="Romana Jordan Cizelj" is_mep="True" mode="spoken">
      <p sl="sl">Nell’ottobre 2003, la Croazia ha annunciato la creazione di una zona di protezione ambientale/di pesca nel Mare Adriatico. La Slovenia e l’Italia hanno sollevato obiezioni al riguardo. Ciò ha portato, un anno dopo, alla firma di un accordo fra Slovenia, Italia, Unione europea e Croazia. In base all’accordo, la zona non riguarda gli Stati membri. Tuttavia, il parlamento croato ha deciso unilateralmente l’anno scorso che la zona di protezione ambientale/di pesca interesserebbe gli Stati membri dal 1° gennaio di quest’anno al più tardi.</p>
      <p sl="sl">Il parlamento croato ha così reso difficili le esistenze di coloro che vivono nell’Adriatico. Questa decisione unilaterale della Croazia ha creato problemi ai pescatori, ad esempio perché ha ridotto il territorio di pesca e il porto di Capodistria ha perso il proprio accesso alle acque internazionali. La decisione del parlamento secondo cui la zona di protezione ambientale/di pesca interesserebbe gli Stati membri dal 1° gennaio di quest’anno è contraria all’obbligo internazionale assunto dalla Croazia e dà motivo di metterne in dubbio la credibilità. Gli obblighi assunti da un paese non dovrebbero essere violati in Stati di diritto moderni e democratici. Tale fatto contraddice totalmente la cultura politica dell’Unione europea.</p>
      <p sl="sl">Mi chiedo pertanto se la Croazia desideri davvero diventare membro dell’Unione europea. Se lo vuole, deve agire immediatamente e iniziare a rispettare l’accordo sulla zona di protezione ambientale/di pesca nonché tutti gli altri accordi raggiunti finora.</p>
    </intervention>
    <intervention id="1-045" speaker_id="23806" name="Gyula Hegyi" is_mep="True" mode="spoken">
      <p sl="hu">Lo Szigetköz, che si trova parte in Austria e in Slovacchia e nella pianura ungherese del Danubio, è una delle aree più belle d’Europa. È un’isola di biodiversità con le sue caratteristiche naturali, la ricchezza della fauna e della flora, i suoi habitat idrici e il tradizionale modo di vita delle persone che la popolano.</p>
      <p sl="hu">Purtroppo, negli ultimi dieci anni la portata del fiume che sostenta questa regione si è ridotta a un livello di pericolo a causa dell’interferenza idrologica. Non è solo nell’interesse dell’area colpita, ma dell’Ungheria e dell’intera Unione che le generazioni future non perdano questa particolare risorsa naturale.</p>
      <p sl="hu">Disponiamo di buone leggi, come la direttiva quadro sulle acque, che in linea di principio dovrebbero proteggere la regione. Tuttavia, per avere successo devono essere attuate a livello nazionale e di Unione. Sarebbe auspicabile che la Slovacchia, indipendentemente dalla questione del Nagy-Duna, cooperasse con l’Ungheria per stabilizzare l’apporto idrico in questa zona.</p>
      <p sl="hu">Vorrei invitarla a una gita in questo romantico paesaggio in primavera, ma purtroppo non possiamo farlo senz’acqua ed è per questo che abbiamo bisogno della massima assistenza.</p>
    </intervention>
    <intervention id="1-046" speaker_id="4338" name="Thierry Cornillet" is_mep="True" mode="spoken">
      <p sl="fr">Signor Presidente, vorrei richiamare l’attenzione dell’Assemblea sulla sorte di due giornalisti francesi, Pierre Creisson e Thomas Dandois, detenuti attualmente in carcere nel Niger con l’accusa di avere attentato alla sicurezza dello Stato, reato che in quel paese è passibile di pena di morte.</p>
      <p sl="fr">Non vi è alcun dubbio che i due giornalisti e il loro autista Al Hassane abbiano violato le leggi del Niger perché si sono introdotti in una zona vietata. Ma, a mio avviso, hanno agito per la causa giornalistica, dato che era loro intenzione realizzare un servizio sulla ribellione tuareg nonché tornare nella capitale per intervistare le autorità del Niger e ottenere così una visione più ampia possibile.</p>
      <p sl="fr">Ritengo quindi sia importante per noi mobilitarci in favore di questi due giornalisti, innanzi tutto perché rischiano la condanna a morte, pena totalmente sproporzionata rispetto a quanto hanno commesso, e poi perché il Niger è un paese amico che aiutiamo molto e che non meriterebbe la reputazione che questo atteggiamento potrebbe valergli.</p>
      <p sl="fr">Sono convinto, signor Presidente, che lei potrebbe contribuire in misura sostanziale , insieme agli onorevoli colleghi, se partecipasse a questo appello alla riflessione e alla clemenza presso il Presidente Tandja, affinché questi giornalisti possano essere liberati. Anche se è vero che hanno violato le leggi del Niger, non si tratta comunque di una violazione che meriti una detenzione così prolungata.</p>
    </intervention>
    <intervention id="1-047" speaker_id="1253" is_mep="True" mode="spoken" role="Presidente">
      <p sl="unknown">Verificheremo la questione con molta attenzione.</p>
    </intervention>
    <intervention id="1-048" speaker_id="28343" name="Bogusław Rogalski" is_mep="True" mode="spoken">
      <p sl="pl">Signor Presidente, intervengo oggi in veste di membro della commissione per le libertà civili, la giustizia e gli affari interni, e di cittadino di un paese che è stato costretto a combattere per la propria indipendenza e libertà in diverse occasioni.</p>
      <p sl="pl">Vorrei attirare l’attenzione dell’Assemblea sulla mancanza di rispetto per i diritti umani e sulla repressione della libertà di espressione nella Repubblica popolare cinese, che colpisce anche gli abitanti del Tibet. L’ultimo esempio della politica del regime verso il Tibet è la repressione dei monaci che hanno manifestato la loro soddisfazione per l’assegnazione della medaglia d’oro del Congresso al Dalai Lama. Il Dalai Lama ha ricevuto anche il premio Nobel e lotta per il rispetto dei diritti umani da diversi decenni.</p>
      <p sl="pl">Non possiamo permettere che il Tibet o qualsiasi altra nazione nel XXI secolo si estingua a causa di una dittatura, una tirannia, o a causa del desiderio sadico di esercitare dominio politico. L’Assemblea deve dire “basta”. Deve dire “basta” agli attacchi contro una cultura che è destinata a essere la cultura più pacifica della terra. Quali persone libere, impegnate al rispetto dei valori fondamentali dell’Unione europea, dovremmo fare tutto ciò che è in nostro potere per garantire che anche la popolazione del Tibet possa arrivare a comprendere il reale significato della parola libertà.</p>
    </intervention>
    <intervention id="1-049" speaker_id="28239" name="Milan Horáček" is_mep="True" mode="spoken">
      <p sl="de">Signor Presidente, siamo molto turbati per la chiusura di tutti gli uffici regionali del British Council da parte del governo russo. Questi uffici regionali sono stati sacrificati a causa del continuo deterioramento delle relazioni fra Russia e Regno Unito. La società civile in Russia non può aspettarsi nient’altro se non questo tipo di provocazione?</p>
      <p sl="de">L’omicidio di Alexander Litvinenko non è stato ancora risolto e la Russia rifiuta di cooperare al riguardo. Il principale sospettato, Andrei Lugovoi, è membro della Duma dal 2007. E nemmeno le circostanze che hanno portato alla morte di Anna Politkovskaya sono state finora chiarite. Forse la critica si trova sotto un manto di segretezza o semplicemente sta per essere eliminata?</p>
      <p sl="de">L’UE deve chiedere alla Russia di rispettare i diritti umani e lo Stato di diritto. Noi possiamo dare l’esempio intitolando il nostro ufficio stampa alla memoria di Anna Politkovskaya.</p>
    </intervention>
    <intervention id="1-050" speaker_id="31123" name="Pedro Guerreiro" is_mep="True" mode="spoken">
      <p sl="pt">Signor Presidente, a seguito del terzo ciclo di negoziati fra il fronte Polisario , unico rappresentante legittimo della popolazione sahrawi , e il Regno del Marocco, che si è svolto sotto gli auspici delle Nazioni Unite l’8 e il 9 gennaio, vorrei sottolineare la necessità e l’importanza di chiedere, in questo momento, il pieno rispetto dei diritti inalienabili della popolazione sahrawi all’autodeterminazione, È l’unica soluzione equa e duratura per questo conflitto e nel contempo rispettosa del diritto internazionale e delle risoluzioni dell’ONU. Si deve chiedere alle autorità marocchine di porre fine alle loro manovre dilatorie, che mirano a ritardare, se non a boicottare l’attuale processo di negoziato. Le autorità marocchine devono inoltre essere invitate a far cessare la repressione e la colonizzazione dei territori occupati del Sahara occidentale.</p>
    </intervention>
    <intervention id="1-051" speaker_id="4382" name="Avril Doyle" is_mep="True" mode="spoken">
      <p sl="en">Signor Presidente, Hu Jia, attivista di campagne per la lotta contro l’AIDS e per il rispetto dei diritti umani, nonché nominato da quest’Assemblea per il premio Sakharov nel 2007, è stato arrestato a Pechino il 27 dicembre 2007 dalle autorità cinesi con l’accusa di sovversione.</p>
      <p sl="en">Io ammiro i progressi compiuti negli ultimi decenni dalla Cina; tuttavia, l’arresto di Hu Jia da parte delle autorità di quel paese trasmette un messaggio completamente errato, molto difficile per noi da capire. Forse i cinesi non terranno conto degli impegni assunti con la comunità internazionale quando hanno promesso che avrebbero migliorato la situazione dei diritti umani in Cina come compenso per la celebrazione delle Olimpiadi a Pechino?</p>
      <p sl="en">Noi, in quanto istituzione, dobbiamo rispondere in modo deciso per proteggere quest’uomo che attualmente si trova in carcere, quasi di sicuro per avere cooperato con il Parlamento europeo quando ha testimoniato alla sottocommissione per i diritti umani nel novembre 2007. Dobbiamo inoltre sostenere quegli attivisti in Cina che ne chiedono la scarcerazione.</p>
      <p sl="en">Poiché nella cultura cinese il linguaggio diplomatico da solo sarebbe considerato esclusivamente come tacito consenso, ritengo che per proteggere Hu Jia sia necessaria una forte risoluzione parlamentare, e ci auguriamo che possa essere adottata questa settimana. La invito, signor Presidente, a sollevare il caso di Hu Jia con le autorità cinesi: è imperativo che ascoltino le opinioni di quest’Assemblea.</p>
    </intervention>
    <intervention id="1-052" speaker_id="1289" name="Proinsias De Rossa" is_mep="True" mode="spoken">
      <p sl="en">Signor Presidente, intervengo in merito a una questione che potrebbe sembrare, in apparenza, banale: l’attuazione in Irlanda della direttiva quadro europea sull’acqua del 2000. L’aspetto triste è che il governo irlandese ha attuato la direttiva facendo pagare alle scuole l’uso dell’acqua. Poiché la maggior parte delle scuole in Irlanda è sostenuta per lo più da fondi raccolti su base volontaria, ciò significa in sostanza che i genitori devono trovare il denaro per pagare l’acqua.</p>
      <p sl="en">Tale situazione è già di per sé deplorevole, ma il governo irlandese ha deciso di addossare all’Europa il demerito per questa decisione, mentre invece, com’è noto, rientra totalmente nella competenza del governo irlandese la scelta della politica di attuazione della direttiva in materia di risorse idriche. La delicatezza della questione dipende dal fatto che in Irlanda stiamo tenendo un referendum per adottare una decisione politica, e una tattica politica codarda, che consiste nell’accusare l’Europa per la decisione del governo, comporta il rischio di allontanare tutti i genitori irlandesi dall’Europa.</p>
      <p sl="en">Si tratta, a mio avviso, di una questione seria e inviterei il Presidente del Parlamento e il Vicepresidente della Commissione, oggi presente in quest’Aula, a spiegare la questione al governo irlandese e a rilasciare una dichiarazione pubblica che sottolinei che le autorità irlandesi sono libere di far pagare o meno le scuole e che non dovrebbero pregiudicare il futuro dell’Europa con tattiche politiche codarde.</p>
      <p sl="en">‘</p>
    </intervention>
    <intervention id="1-053" speaker_id="28112" name="Gay Mitchell" is_mep="True" mode="spoken">
      <p sl="en">Signor Presidente, in alcuni dei nostri Stati membri è possibile infilarsi in una via laterale ed essere addestrati all’uso delle pistole, in particolare pistole Magnum , senza alcuna identificazione e senza avere una licenza di porto d’armi. Sollevo la questione perché sembra vi siano le prove che la criminalità organizzata in Irlanda stia raggiungendo alcune parti dell’Unione europea per tale addestramento, per poi fare rientro in Irlanda e commettere omicidi di stampo malavitoso. Spesso vengono uccisi anche passanti innocenti.</p>
      <p sl="en">Intervengo al riguardo perché, a novembre, il Parlamento ha approvato una nuova direttiva, attualmente in esame presso il Consiglio. Invito il Consiglio ad approvare la direttiva questo mese in modo che possa passare in prima lettura.</p>
      <p sl="en">In secondo luogo, vorrei chiedere alla Commissione di non attendere fino al recepimento della direttiva nel diritto nazionale dei 27 Stati membri – iter che potrebbe durare fino a due anni –, ma di iniziare ad attuare alcune delle disposizioni, fra cui la creazione di un gruppo di contatto dei 27 Stati membri con la Commissione al fine di avviare i lavori volti a contrastare l’uso illegale di armi. Esorto a intervenire al riguardo senza ulteriori indugi.</p>
    </intervention>
    <intervention id="1-054" speaker_id="26829" name="Siiri Oviir" is_mep="True" mode="spoken">
      <p sl="et">Signor Presidente, onorevoli colleghi, stiamo guardando alla Georgia con particolare attenzione da qualche tempo ormai. Le elezioni presidenziali sono state portate a termine e finalmente il risultato è chiaro.</p>
      <p sl="et">La rivoluzione, si dice, divora i propri figli e il Presidente Saakashvili è stato in qualche modo sopraffatto da questo timore. L’esercizio del potere fisico da parte di un paese è segnale non già della potenza di quel paese, bensì della sua debolezza.</p>
      <p sl="et">Obiettivamente, dovremmo sottolineare che, dopo la repressione delle dimostrazioni, la Georgia ha comunque cercato di svolgere le elezioni in modo democratico. La democrazia, tuttavia, non è una cosa. È un modo di pensare e non può essere eliminata un giorno o trapiantata da un paese all’altro.</p>
      <p sl="et">In Georgia si è fatta strada una notevole opposizione. Nel nome del progresso democratico, dovremmo aiutare le cerchie governative a comprendere la natura delle componenti essenziali della democrazia.</p>
      <p sl="et">La Georgia deve trovare in se stessa la forza per uscire dalla crisi. Le elezioni parlamentari sono imminenti. Il paese deve proseguire con le riforme democratiche e la gente non aspetta altro.</p>
      <p sl="et">L’Unione europea sbaglierebbe a puntare su una sola persona. Dobbiamo invece sostenere le istituzioni, offrire assistenza specifica ed evidenziare con onestà e apertura tutti gli aspetti che sono incompatibili con la democrazia.</p>
      <p sl="et">Infine, vorrei dire che quanto sta accadendo in Georgia forse è la soluzione anche per l’Armenia. Anche qui le elezioni presidenziali sono imminenti.</p>
    </intervention>
    <intervention id="1-055" speaker_id="28389" name="Zbigniew Krzysztof Kuźmiuk" is_mep="True" mode="spoken">
      <p sl="pl">Signor Presidente, per il periodo 2008-2012 la Commissione europea ha concesso alla Polonia il diritto di emettere soltanto 208 milioni di tonnellate di biossido di carbonio. Si tratta quasi del 30% in meno rispetto alla quantità richiesta dal governo polacco. La Polonia ha proposto ricorso contro questa decisione dinanzi alla Corte di giustizia europea, ma purtroppo non si sa quando, in futuro, la Corte si pronuncerà sulla questione. L’economia polacca, pertanto, deve adeguarsi al basso limite fissato.</p>
      <p sl="pl">Le imprese di lavorazione del cemento e dell’acciaio e quelle impegnate in altre attività devono ridurre la loro produzione. L’aspetto più importante è che vi sarà un considerevole aumento dei costi dell’elettricità. Si stima che i prezzi cresceranno del 10% circa quest’anno e del 20% in quattro anni, perché i limiti delle emissioni hanno riguardato in misura significativa anche il settore della produzione di energia elettrica.</p>
      <p sl="pl">Una simile imposizione di limiti di emissioni e la divisione del relativo onere in modo non equo non soltanto rallenteranno lo sviluppo di Stati membri quali la Polonia, ma incideranno in misura significativa anche sul costo della vita per i loro cittadini. Desidero farmi portavoce di una forte protesta contro tale situazione.</p>
    </intervention>
    <intervention id="1-056" speaker_id="4385" name="Hélène Flautre" is_mep="True" mode="spoken">
      <p sl="fr">Signor Presidente, lo scorso venerdì 11 gennaio mi è stato impedito di visitare il centro di detenzione per stranieri di Lille-Lesquin. La visita rientrava nel quadro della settimana d’azione europea contro la detenzione degli stranieri in Europa. Signor Presidente, nel luglio 2003, a seguito della richiesta dell’allora Presidente del Parlamento europeo e del Vicepresidente Onesta, le autorità francesi hanno dovuto precisare che le norme relative alle visite dei parlamentari e dei senatori francesi si applicano anche ai deputati europei.</p>
      <p sl="fr">Le chiedo pertanto, signor Presidente, di volere interpellare nuovamente le autorità francesi affinché gli impegni assunti all’epoca siano pienamente rispettati e in particolare sia garantita la parità di trattamento fra i deputati europei e i loro parlamentari nazionali. E ciò è ancora più importante dato che in questo momento i deputati europei stanno esaminando un progetto di direttiva sul rimpatrio di cittadini di paesi terzi che potrebbe avere conseguenze molto gravi per il trattenimento degli stranieri.</p>
      <p sl="fr">Aggiungo che le visite improvvise nei luoghi di privazione della libertà sono intese a prevenire i maltrattamenti, che in genere rimangono impuniti in Francia, come sottolinea l’ultima relazione del comitato per la prevenzione della tortura.</p>
    </intervention>
    <intervention id="1-057" speaker_id="34002" name="Maria Petre" is_mep="True" mode="spoken">
      <p sl="ro">Intervengo oggi per portare alla vostra attenzione la posizione degli agricoltori rumeni a un anno dall’adesione della Romania.</p>
      <p sl="ro">In Romania, l’agricoltura è tuttora inefficiente o non efficiente abbastanza, pur essendo un’occupazione vitale per la maggior parte della popolazione. Gli agricoltori rappresentano una quota significativa della popolazione attiva, ma vi è anche un gran numero di agricoltori anziani.</p>
      <p sl="ro">In questo contesto, approvo la decisione della Commissione di non applicare la clausola di salvaguardia nel settore, sebbene non sia ancora abbastanza.</p>
      <p sl="ro">Nel 2008, le spese europee costituiranno il 25% della media europea; in soli 9 anni la Romania sarà in grado di raggiungere quella media.</p>
      <p sl="ro">Negli ultimi cinque anni, la Romania è riuscita a recepire celermente l’acquis in settori qualitativi, della salute e dei fitosanitari.</p>
      <p sl="ro">Le spese di adeguamento possono costituire un importante ostacolo per gli agricoltori rumeni che si avvalgono della politica agricola comune. La Romania è il secondo produttore agricolo dell’Europa centrale, dopo la Polonia, ed è solo capitalizzando i finanziamenti europei che questo potenziale potrà essere sfruttato con intelligenza e valorizzato.</p>
    </intervention>
    <intervention id="1-059" speaker_id="28192" name="Vladimír Maňka" is_mep="True" mode="spoken">
      <p sl="sk">Nella seduta di dicembre, quest’Assemblea è stata erroneamente informata del fatto che in Slovacchia le trasmissioni radio per le minoranze stavano per finire e che il servizio pubblico stava chiudendo le trasmissioni di Rádio Patria nelle lingue minoritarie.</p>
      <p sl="sk">Onorevoli colleghi, il servizio di radiodiffusione slovacco non sta preparando alcuna restrizione in merito a Rádio Patria . Al contrario, dal gennaio 2007 Rádio Patria, per la prima volta nella sua storia, ha un raggio di diffusione indipendente che copre il 100% della Repubblica slovacca. Ha una programmazione giornaliera di 8-10 ore di alta qualità consistente in notizie, giornalismo e cultura. È più di quanto non offrisse prima. Nessun altro servizio pubblico europeo offre una simile gamma di trasmissioni per le minoranze nazionali.</p>
      <p sl="sk">Signor Presidente, è triste per un deputato del Parlamento europeo immaginare che in una democrazia si possa dire qualsiasi cosa senza avere verificato se sia corretto. Attacchi di questo tipo provocano tensione e vanno a detrimento del buon nome del paese.</p>
    </intervention>
    <intervention id="1-060" speaker_id="23691" name="Jelko Kacin" is_mep="True" mode="spoken">
      <p sl="sl">La Slovenia ha assunto la Presidenza dell’Unione europea e il Primo Ministro del governo sloveno, che è anche il Presidente del Consiglio dell’Unione europea, ha già formulato due dichiarazioni sulla situazione estremamente drammatica della Bosnia-Erzegovina, che si discostano dalle precedenti dichiarazioni sulla situazione di quel paese. Ha affermato che la situazione era particolarmente drammatica, anche peggiore di quella nel Kosovo.</p>
      <p sl="sl">Ciò ha provocato reazioni animate in Bosnia-Erzegovina, nelle istituzioni della Federazione e in quelle della Republika Srpska (Repubblica serba), nonché fra l’intera popolazione Nemmeno l’Alto rappresentante stesso, Lajčák, aveva pronunciato dichiarazioni così cupe finora.</p>
      <p sl="sl">Ho quindi l’impressione che la dichiarazione sia non realistica, non corretta e non professionale e che non inciti le istituzioni o i cittadini di quel paese a impegnarsi maggiormente per avvicinarsi all’Unione europea. Mi sembra, a questo punto, che per quanto riguarda questioni delicate come la Bosnia-Erzegovina, le istituzioni dell’Unione europea debbano raggiungere una più ampia armonia tra loro.</p>
    </intervention>
    <intervention id="1-061" speaker_id="28371" name="Marek Aleksander Czarnecki" is_mep="True" mode="spoken">
      <p sl="pl">Nel settembre 2006 il Parlamento europeo ha chiesto che venisse posto termine al commercio di prodotti derivati dalle foche. Un altissimo numero di Stati membri ha sostenuto quella dichiarazione. Purtroppo, nonostante tale forte sostegno e la successiva adozione da parte dell’Assemblea del cosiddetto piano d’azione per la protezione e il benessere degli animali, in cui si chiedeva il divieto totale del commercio dei prodotti derivati dalle foche sul territorio dell’Unione europea, non è stato raggiunto alcun risultato positivo. Il divieto si è dimostrato inefficace e non è riuscito a far cessare il commercio di foche nell’Unione, che rimane uno dei mercati più vasti per questo tipo di pelle.</p>
      <p sl="pl">Le giovani foche vengono cacciate per scopi commerciali e vendute legalmente proprio solo qualche giorno dopo aver superato l’età protetta dal divieto. I metodi di caccia non rispettano nemmeno i principi più elementari. Gli animali sono scuoiati vivi e le loro carcasse vengono poi gettate nell’acqua. Questa mattanza continuerà finché la Commissione europea non imporrà un divieto totale sul commercio di tutti i prodotti derivati dalle foche.</p>
    </intervention>
    <intervention id="1-062" speaker_id="28117" name="Jim Higgins" is_mep="True" mode="spoken">
      <p sl="en">Signor Presidente, vi sono due milioni di tossicodipendenti nell’Unione europea. È un’epidemia che deve essere affrontata in modo diretto.</p>
      <p sl="en">Quindici anni fa, in Irlanda, la tossicodipendenza era confinata a Dublino. Adesso è diffusa in ogni città, paese e villaggio: eroina, cannabis , cocaina. Ogni giorno in Irlanda e nell’Unione europea la dipendenza da droga miete le sue vittime.</p>
      <p sl="en">Plaudo all’attuale strategia dell’UE della durata di otto anni. Ma dobbiamo chiederci realisticamente se stia funzionando. Dobbiamo affrontare il problema della droga sotto tutti gli aspetti. Prima di tutto dobbiamo stroncare la fornitura. In secondo luogo, dobbiamo cercare di persuadere i tossicodipendenti a smettere di drogarsi e convincere le persone a non iniziare mai a farne uso, attraverso campagne pubblicitarie d’alto profilo per incutere timore al riguardo. Infine, ma non è questo l’aspetto meno importante, ci occorre una cooperazione internazionale più intensa e valida.</p>
    </intervention>
    <intervention id="1-063" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Il 2008 è l’Anno europeo del dialogo interculturale. È un’occasione per tutti i 27 Stati membri per promuovere le rispettive culture, storie, lingue e tradizioni.</p>
      <p sl="ro">Il motto dell’Unione è “Unità nella diversità” e il 2008 dovrebbe apportare un reale contributo al rafforzamento della coesione nell’Unione, usando il dialogo interculturale come base.</p>
      <p sl="ro">Nel corso dei secoli, la Romania ha subito varie influenze: bizantina, russa, austro-ungarica e ottomana. L’86% della popolazione rumena è composta da ortodossi orientali e la Romania è l’unico paese di lingua romanza in cui predomina l’ortodossia orientale.</p>
      <p sl="ro">Vorrei sottolineare che in Romania godono di riconoscimento ufficiale 18 culti. Il dialogo interculturale dovrebbe comunque includere il dialogo fra confessioni.</p>
      <p sl="ro">Vorrei chiedere ai 34 delegati del Parlamento europeo di rafforzare la promozione dei valori europei in altri continenti nel corso dell’Anno europeo del dialogo interculturale, e di facilitare la conoscenza di altre culture e tradizioni.</p>
      <p sl="ro">Mi auguro che il dialogo interculturale del 2008 apporti un contributo efficace alla promozione della pace, uno dei valori fondamentali dell’Unione europea.</p>
    </intervention>
    <intervention id="1-064" speaker_id="28243" name="Jorgo Chatzimarkakis" is_mep="True" mode="spoken">
      <p sl="de">Signor Presidente, la questione di cui vorrei occuparmi discende direttamente da quanto ha appena dichiarato la collega Ţicău: 2008, Anno del dialogo interculturale. Concordo su questo e rispetto il fatto che la Conferenza dei presidenti abbia preso alcune decisioni, ma noto con un certo disappunto che i rappresentanti religiosi che dovranno parlare in questa sede, ad eccezione del Papa, vengono dal di fuori dell’Europa.</p>
      <p sl="de">Non abbiamo forse qui in Europa un numero sufficiente di capi religiosi che possano essere invitati a rivolgersi all’Assemblea? Credo pertanto che sarebbe sensato, e lei ha appena toccato l’argomento, essendo la Romania un grande paese ortodosso, invitare come oratori in quest’Aula non solo il Papa e i capi della Chiesa protestante – esiste infatti un dialogo interculturale anche fra cristiani –, ma anche rappresentanti ortodossi. Vorrei quindi chiederle di prendere in considerazione la possibilità di estendere un invito al patriarca ecumenico Bartholomaios nell’ambito dell’Anno del dialogo interculturale.</p>
    </intervention>
    <intervention id="1-065" speaker_id="28349" name="Teresa Riera Madurell" is_mep="True" mode="spoken">
      <p sl="es">Signor Presidente, all’inizio del nuovo anno altri due paesi sono entrati a far parte della zona dell’euro e hanno adottato la nostra moneta unica. Tale fatto porta nuovamente alla ribalta una rivendicazione che dovrebbe invece essere già una realtà in un’Unione avanzata, moderna e progressista: la parità di genere nella coniazione di monete.</p>
      <p sl="es">È una costante della storia: la presenza di donne nella coniazione delle monete nella pratica non è quasi mai stata considerata. Le loro figure, i loro contributi e lavori non sono stati oggetto di riconoscimento simbolico nemmeno sotto questa forma. L’uguaglianza fra uomini e donne è uno dei valori sui quali stiamo costruendo l’Unione europea e, in questo contesto, la parità deve riguardare tutti i settori.</p>
      <p sl="es">Occorre riconoscere e sostenere il lavoro di un numero elevato di donne nei vari settori del sapere – le scienze, la cultura, la pedagogia, la politica. Queste donne meritano che le loro opere, le loro vite e i loro nomi siano riconosciuti, studiati e ricordati. In alcuni paesi, fra cui il mio, la Spagna, il parlamento ha approvato una proposta in tal senso.</p>
      <p sl="es">Quest’Assemblea e la Commissione dovrebbero prendere le iniziative necessarie e raccomandare a tutti gli Stati membri di adottare misure atte al fine di garantire che, nella coniazione delle nuove monete dell’euro, si dia pari rilevanza a riferimenti e immagini di uomini e donne.</p>
    </intervention>
    <intervention id="1-066" speaker_id="28115" name="Mairead McGuinness" is_mep="True" mode="spoken">
      <p sl="en">Signor Presidente, uno degli onorevoli colleghi ha ipotizzato che fosse stata sollevata in quest’Aula una questione banale, ovvero l’attuazione in Irlanda della direttiva quadro in materia di acque. Io credo che sia tutto, fuorché banale. E se lo è, dobbiamo discutere più approfonditamente in merito perché lo stesso governo irlandese si è messo in cattive acque accusando l’Europa di averlo spinto a far pagare l’acqua alle scuole, mentre il problema in effetti riguarda l’insufficienza dei finanziamenti in favore delle scuole e l’inadeguatezza della comunicazione e dell’attuazione di questa importante normativa.</p>
      <p sl="en">È a rischio la visione che gli irlandesi hanno dell’Unione europea, perché noi accusiamo costantemente l’Europa per decisioni che non ci risultano gradite, anche se il governo irlandese partecipa al processo decisionale. In un momento in cui stiamo affrontando un referendum sul trattato di riforma, non solo i genitori guardano con sospetto l’UE e credono che proprio l’Unione costituisca il problema, ma anche gli agricoltori e gli altri gruppi di pressione oggi sono sicuramente scontenti dell’Unione europea.</p>
      <p sl="en">Pertanto, il governo irlandese deve spiegare chiaramente il modo in cui sta attuando la direttiva; deve stanziare fondi sufficienti per le scuole e deve rispondere alla domanda se e secondo quali modalità saranno imposti alla popolazione irlandese tassi di consumo domestico. Questo è ciò che abbiamo bisogno di sapere in questo momento.</p>
    </intervention>
    <intervention id="1-067" speaker_id="4308" is_mep="True" mode="spoken" role="Presidente">
      <p sl="unknown">Con questo la discussione è chiusa.</p>
    </intervention>
  </section>
  <section id="creitem14" title="14. CARS 21: Un quadro normativo competitivo nel settore automobilistico (discussione)">
    <intervention id="1-069" speaker_id="4308" is_mep="True" mode="spoken" role="Presidente">
      <p sl="unknown">L’ordine del giorno reca la relazione presentata dall’’onorevole Jorgo Chatzimarkakis a nome della commissione per l’industria, la ricerca e l’energia, su CARS 21: Un quadro normativo competitivo nel settore automobilistico [2007/2120(INI) ] (A6-0494/2007).</p>
    </intervention>
    <intervention id="1-070" speaker_id="28243" name="Jorgo Chatzimarkakis" is_mep="True" mode="spoken" role="relatore">
      <p sl="de">Signor Presidente, Commissario Verheugen, in realtà la relazione su cui stiamo discutendo è solo una relazione su un’altra relazione, ovvero quella elaborata dalla Commissione sull’automobile del futuro. Tuttavia, il 19 dicembre la Commissione europea ha adottato una proposta relativa alle future emissioni autorizzate di CO2 prodotte dalle autovetture. Il pubblico pertanto è ovviamente interessato a vedere come il Parlamento europeo reagirà a questa proposta e fino a che punto le decisioni prese da quest’Assemblea saranno coerenti con le altre adottate più di recente. Abbiamo appena discusso e votato sulla relazione presentata dal collega, onorevole Chris Davies, ed è quindi importante anche per noi essere coerenti. Vorrei parlare su questo punto più tardi, perché la relazione CARS 21 riguarda anche molti aspetti che non hanno nulla a che vedere con le emissioni di CO2 .</p>
      <p sl="de">È molto importante che quest’Assemblea si occupi della questione dei veicoli a motore. Perché? Perché da anni discutiamo dell’agenda di Lisbona, proprio mentre discutiamo della competitività dell’industria europea. È un settore in cui siamo realmente competitivi. Nel mercato delle automobili premium , ad esempio, l’Europa ha assunto una posizione leader a livello internazionale. Più dell’80% delle automobili più costose del mondo proviene dall’Europa. Questa industria è una delle pietre angolari dell’economia dell’Europa nonché un fattore chiave per la sua competitività.</p>
      <p sl="de">CARS 21 è l’acronimo di Competitive Automotive Regulatory System for the 21st Century (quadro normativo competitivo nel settore automobilistico per il XXI secolo). Si tratta di una comunicazione della Commissione che nel 2005 ha istituito il gruppo ad alto livello CARS 21 ai fini dell’elaborazione di proposte relative a un futuro quadro normativo per l’industria automobilistica dell’UE. Lo scopo era individuare gli adeguamenti che avrebbero dovuto essere realizzati per l’industria automobilistica al fine di mantenere la competitività del settore negli anni a venire. Non mi è possibile a questo punto soffermarmi su tutte le proposte presentate. Tuttavia, i membri della commissione per l’industria, la ricerca e l’energia del Parlamento europeo hanno redatto un elenco di 89 proposte. Non posso trattarle tutte in questa sede, esse riguardano questioni come la sicurezza stradale, la protezione dell’ambiente, il mercato interno, il commercio globale la ricerca e l’innovazione, e molte altre.</p>
      <p sl="de">Consentitemi di puntualizzare alcuni degli aspetti che qui interessano. Ad esempio, dobbiamo completare il mercato interno dei componenti per il tuning e delle parti di ricambio. Non è giusto che le case automobilistiche tedesche costruttrici di componenti per il tuning , ad esempio, non siano autorizzate a vendere prodotti come le ruote in Italia perché quel paese vieta tali componenti nel mercato post-vendita, mentre invece i costruttori italiani possono esportare verso tutti i paesi di loro scelta, compresa la Germania. L’Europa deve dotarsi di un mercato interno adeguato per i componenti per il tuning e le parti di ricambio e abbiamo bisogno inoltre di norme di sicurezza uguali per il settore automobilistico del tuning . Dobbiamo poi introdurre un sistema di omologazione a livello di UE, dato che attualmente esistono differenze lampanti in questo settore.</p>
      <p sl="de">Un altro aspetto: abbiamo bisogno di un sistema più semplificato per regolamentare le procedure di omologazione dei veicoli usati acquistati all’interno dell’UE e all’estero. Alcuni Stati nazionali hanno creato grandi ostacoli ed una potente burocrazia che rendono molto difficile la vita per i concessionari e gli acquirenti privati. L’Europa necessita di un quadro normativo comune nel settore. Questo quadro sarà anche uno strumento importante per il rinnovo della flotta. Stiamo elaborando una politica finalizzata alla protezione climatica in numerosi altri settori e ne abbiamo bisogno anche qui, il che significa che dobbiamo adeguarci e adattarci.</p>
      <p sl="de">Un’altra questione importante riguarda il finanziamento della ricerca. Gli Stati membri devono finanziarie di più l’industria automobilistica ai fini della ricerca. Il crescente numero di obiettivi obbligatori, ad esempio la legislazione sulle emissioni di CO2 richiede un adeguamento continuo da parte dell’industria automobilistica. Se l’Europa vuole rafforzare la sua posizione in questo mercato, sia gli Stati membri che l’Unione europea dovranno investire molto di più nella ricerca sui veicoli, non solo nello sviluppo di sistemi di propulsione alternativi, ma anche in altri campi, quali gli accumulatori di energia. Siamo già da cinque a dieci anni indietro rispetto ai nostri concorrenti asiatici in termini di ricerca relativa alla tecnologia delle batterie.</p>
      <p sl="de">Passerei adesso al tema delle emissioni di CO2 : in coordinamento con Chris Davies, relatore per la commissione per l’ambiente, la sanità pubblica e la sicurezza alimentare, abbiamo stabilito ancora una volta una serie di parametri centrali, basati sul concetto di multa anziché di divieto − con il peso del veicolo come parametro chiave −, ma incentrati anche su una valutazione realistica di quando la legislazione in materia di CO2 potrà entrare in vigore. Quest’Assemblea ha deciso che la data prevista dovrebbe essere il 2015. Abbiamo inoltre scelto la quantità di 125 grammi come obiettivo di emissione di base. Vorrei solo fare un appunto alla Commissione: la multa che avete specificato nella proposta è di 15 volte superiore a quella imposta alle emissioni di CO2 generate dalle ciminiere. Ciò rende gli scarichi di CO2 prodotti dai veicoli 15 volte più costosi di quelli emessi dalle ciminiere. Per questo motivo, ci occorre una valutazione realistica. Siamo particolarmente ambiziosi. Vorrei esprimere il mio ringraziamento ai colleghi che mi hanno aiutato nell’elaborazione della relazione.</p>
    </intervention>
    <intervention id="1-071" speaker_id="photo_generic" name="Günter Verheugen" is_mep="True" mode="spoken">
      <p sl="de">Vicepresidente della Commissione . – Signor Presidente, onorevoli deputati, l’importanza di CARS 21 va ben oltre il settore automobilistico. È anche il modello della futura politica industriale dell’Europa. Per la prima volta, collaborando a stretto contatto con tutte le parti interessate, stiamo cercando di raggiungere un accordo comune su un quadro stabile, di lungo periodo, per lo sviluppo di una delle industrie fondamentali dell’Europa. Sono particolarmente orgoglioso di potere affermare che siamo riusciti in quest’intento.</p>
      <p sl="de">Tutto si basa su una chiara divisione delle responsabilità. Abbiamo detto ai costruttori automobilistici europei che non potevano aspettarsi da noi l’introduzione di misure protezionistiche al fine di difenderli dalla crescente concorrenza proveniente da altre parti del mondo. Abbiamo anche detto loro, tuttavia, che potevano contare su una serie di condizioni quadro stabili, affidabili e prevedibili e, cosa più importante, su un periodo di tempo sufficiente − a cui ha appena accennato l’onorevole Chatzimarkakis − per prepararsi ai futuri requisiti obbligatori.</p>
      <p sl="de">A questo punto vorrei spendere qualche parola sulla posizione dell’industria automobilistica europea: è uno dei pochissimi settori del mercato in cui l’Europa continua a essere indiscusso leader mondiale. È un settore chiave per l’Europa, per lo sviluppo tecnologico, per la crescita e infine, aspetto non meno importante, per l’occupazione. Mi oppongo con forza contro quelle voci in Europa che danno l’impressione che ci sia qualcosa di immorale, addirittura di criminale, nella fabbricazione, nella vendita e nella guida delle automobili. L’automobile fa parte del nostro modo di vivere europeo e deve essere accessibile, sicura, affidabile e pulita. Ecco esattamente il contenuto di CARS 21.</p>
      <p sl="de">L’industria automobilistica europea non si oppone agli ambiziosi obiettivi ambientali che la Commissione europea ha presentato nella sua proposta. A questo punto vorrei parlare molto chiaramente: nemmeno io sono contro questi obiettivi. La prossima fase nella limitazione delle emissioni di CO2 prodotte dalle automobili private − senza se e/o ma − sarà la fissazione di una media europea di 120 grammi per chilometro. Questa scelta non è incoerente con i 125 grammi menzionati dall’onorevole Chatzimarkakis, perché 5 grammi devono essere raggiunti attraverso l’uso di biocarburanti. Non vi è alcuna controversia sul fatto che questo sarà il nostro prossimo obiettivo.</p>
      <p sl="de">Sono anche convinto che l’industria automobilistica europea trarrà vantaggio da questa innovazione promossa dalla legislazione in quanto il settore non produrrà soltanto i veicoli più sicuri e di migliore qualità, ma anche i più rispettosi dell’ambiente del mondo. Non ho il minimo dubbio al riguardo.</p>
      <p sl="de">Durante il dibattito sono stati avanzati alcuni suggerimenti che non mi sono piaciuti, ovvero – e non indugerò troppo su questo aspetto – il tentativo di screditare i costruttori di automobili grandi rispetto ai costruttori di veicoli più piccoli, o di mettere i conducenti di automobili grandi – quelli che possono permetterselo e desiderano acquistare tali veicoli – contro quelli che possono solo permettersi o preferiscono guidare automobili più piccole, secondo il motto: vettura grande cattiva, vettura piccola buona.</p>
      <p sl="de">Il Presidente francese Nicolas Sarkozy ha introdotto un argomento degno di nota nel dibattito quando ha scritto al Presidente della Commissione che la possibilità di spendere un sacco di denaro per un’automobile – in altre parole di acquistare un veicolo grande e costoso – non dava il diritto a inquinare di più. È certo un argomento su cui riflettere.</p>
      <p sl="de">Non vivo in Francia, ma so che in quel paese vi sono persone che vivono in grandi castelli e che hanno bisogno di molta energia per riscaldare quegli immobili. So anche che in Francia vi sono persone che vivono sotto i ponti e che non generano costi di riscaldamento di alcun tipo. Dov’è la differenza? Se è immorale guidare un’automobile grande e quindi produrre più inquinamento rispetto a qualcuno che guida un’automobile piccola, allora è anche immorale vivere in una casa unifamiliare e generare spese di riscaldamento superiori rispetto a qualcuno che vive in un monolocale.</p>
      <p sl="de">Vorrei solo attirare l’attenzione sul fatto che mentre questo argomento può sembrare alquanto convincente a primo acchito, a un esame più approfondito significherebbe che la questione delle emissioni di CO2 ci porterebbe, per vie traverse, in Europa verso l’adozione di regolamenti profondamente incisivi sullo stile di vita. È qualcosa che senza dubbio non desideriamo e che nemmeno la Commissione desidera. Vogliamo mantenere l’intera gamma di modelli prodotti dalle case automobilistiche europee e non vi è alcun motivo perché questo non sia possibile.</p>
      <p sl="de">Ritengo che durante il processo di consultazione che sta per essere avviato dovremo valutare con estrema attenzione proprio cosa possiamo e vogliamo chiedere ai costruttori, ai consumatori e agli altri utenti della strada. Onorevoli deputati, devo dire che pretendiamo un sacco di cose. Tutto ciò che abbiamo già concordato attraverso le norme Euro 5 e Euro 6, che sono già entrate in vigore, renderà le automobili europee molto più costose.</p>
      <p sl="de">Anche i regolamenti che introdurremo per offrire ai pedoni una migliore protezione, in altre parole le misure concernenti la progettazione dei veicoli che proteggeranno più efficacemente i pedoni in caso di coinvolgimento in un incidente, faranno spendere un mucchio di denaro. Anche l’introduzione obbligatoria di sistemi di controllo della stabilità elettronici sulle automobili europee sarà molto costosa, e infine vi sono i costi della riduzione delle emissioni di CO2 . Stiamo operando sullo sfondo di una situazione in cui un particolare settore dell’industria automobilistica europea viene attaccato da concorrenti internazionali; si tratta di un settore che già guadagna il minimo reddito, nel quale le opportunità di esportazione si stanno riducendo e le importazioni superano le esportazioni, ovvero il mercato dei veicoli di piccola e media dimensione.</p>
      <p sl="de">Mi preoccupo in modo particolare del futuro di un gran numero di costruttori europei. Sono pienamente convinto che sia fondamentale che tutti i prodotti industriali, comprese le automobili, siano portati al massimo livello di sviluppo rispettoso dell’ambiente che sia tecnologicamente fattibile. Tuttavia, non ritengo che dovremmo agire – e ciò vale per tutti i prodotti industriali, non solo le automobili – in modo da compromettere la competitività internazionale delle nostre industrie.</p>
      <p sl="de">Dobbiamo essere chiari su una cosa: se con le nostre politiche – e lo dico tenendo ben presente il dibattito della prossima settimana – costringiamo le industrie ad abbandonare le loro strutture europee e a cercare siti di produzione altrove nel mondo, l’impatto sull’ambiente di certo non sarà positivo, dato che in questi altri posti costruiranno i loro prodotti in condizioni ambientali molto peggiori. Se i produttori di acciaio dovessero spostarsi fuori dall’Europa in Kazakhstan, credetemi, in quel paese le norme sono molto meno severe di quelle europee. Il risultato sarebbe un aumento delle emissioni e nello stesso tempo decine di migliaia, se non centinaia di migliaia, di posti di lavoro andrebbero persi.</p>
      <p sl="de">Gradirei che questi punti non fossero dimenticati nel corso dell’appassionato dibattito che seguirà. Una moderna politica industriale europea e una moderna politica ambientale europea possono dimostrare che l’economia e l’ecologia non si oppongono per natura, e che è possibile risolvere le sfide ecologiche del futuro attraverso un approccio economico razionale abbinato alla tecnologia moderna.</p>
      <p sl="de">Era questo il tema discusso da tutte le parti interessate in CARS 21, e di cui si sta discutendo oggi in questa sede, e si è raggiunto il risultato definitivo. Credo che sia un risultato che meriti l’ampio sostegno di tutta la popolazione europea.</p>
      <a text="(Applausi)"/>
    </intervention>
    <intervention id="1-072" speaker_id="1898" name="Erika Mann" is_mep="True" mode="spoken">
      <p sl="de">relatrice per parere della commissione per il commercio internazionale . – Signor Presidente, signor Commissario, onorevole Chatzimarkakis, sono stata incaricata della stesura della relazione nell’ambito della commissione INTA. In quella sede, ci siano soffermati essenzialmente su tre aspetti principali.</p>
      <p sl="de">In primo luogo, abbiamo chiesto alla Commissione di attivarsi con urgenza, seppur con la dovuta attenzione e cautela, affinché siano prese in considerazione tutte le raccomandazioni per determinare in quale misura le stesse incidano sulla fase multilaterale – il cosiddetto Doha Round – e sugli accordi bilaterali. Eravamo particolarmente interessati a questi accordi bilaterali, come è il caso qui per la Corea. Ma abbiamo incentrato l’attenzione anche su altri paesi, quali l’India e gli Stati ASEAN.</p>
      <p sl="de">È importante assicurare che l’accesso al mercato sia aperto solo se possiamo ricevere adeguate garanzie dall’altra parte, in particolare per quanto riguarda le cosiddette barriere commerciali non tariffarie.</p>
      <p sl="de">In secondo luogo, chiediamo un maggiore coordinamento in sede di conclusione di accordi internazionali e di fissazione di norme internazionali.</p>
      <p sl="de">In terzo luogo, raccomandiamo con urgenza che ai fini della valutazione della concorrenza interna non si perdano di vista le condizioni competitive internazionali, che negli ultimi anni sono cambiate considerevolmente. Adesso ci rendiamo conto di avere di fronte un numero molto più consistente di concorrenti internazionali.</p>
    </intervention>
    <intervention id="1-073" speaker_id="28295" name="Antolín Sánchez Presedo" is_mep="True" mode="spoken">
      <p sl="es">relatore per parere della commissione per i problemi economici e monetari. – Signor Presidente, il settore automobilistico, di particolare importanza per l’occupazione e l’economia europee, ha bisogno di un quadro ambizioso che preveda misure coerenti e integrate, in linea con la strategia di Lisbona, per fare fronte alle nuove sfide.</p>
      <p sl="es">La nostra industria è al primo posto nella produzione mondiale di autovetture e al secondo posto per quanto riguarda gli automezzi pesanti e dispone di adeguati servizi post-vendita. Essa peraltro deve rivendicare la sua posizione ed essere in grado di soddisfare i requisiti di mobilità e trasporto, migliorando la produttività, aumentando la sicurezza e contribuendo al rispetto dell’ambiente.</p>
      <p sl="es">A tal fine, riveste fondamentale importanza l’efficienza economica, che consentirà di raggiungere tutti gli obiettivi e di garantire prezzi accessibili per il rinnovo della flotta, ovvero acquisto di veicoli, e per la loro manutenzione per tutta la durata di vita. La commissione per i problemi economici e monetari ha sottolineato questo aspetto, esprimendo il proprio sostegno agli sforzi compiuti per migliorare la concorrenza e la protezione dei diritti di proprietà intellettuale, e per perfezionare il trattamento fiscale del settore.</p>
      <p sl="es">Questi punti sono stati inseriti in larga misura nella relazione, motivo per cui mi congratulo con il relatore.</p>
    </intervention>
    <intervention id="1-074" speaker_id="28273" name="Ona Jukneviciene" is_mep="True" mode="spoken">
      <p sl="lt">relatrice per parere della commissione per l’occupazione e gli affari sociali . − Mi congratulo con l’onorevole Jorgo Chatzimarkakis per la sua relazione. L’industria automobilistica è realmente una delle più importanti. Essa occupa direttamente 2,3 milioni di persone, mentre altri 10-12 milioni lavorano nell’indotto. Si tratta del 7 per cento di tutte le persone impiegate nel settore manifatturiero della Comunità. I membri della Comunità devono preoccuparsi in anticipo di coloro che potrebbero perdere il posto di lavoro a causa di cambiamenti strutturali e prepararsi a questa evenienza con le dovute cautele. Attualmente, i problemi vengono risolti solo quando si presentano. Dobbiamo far sì che i finanziamenti comunitari destinati alle imprese soggette a ristrutturazione raggiungano i dipendenti. Più in particolare, è necessario sostenere coloro che intendono avviare una propria impresa – ho in mente il Fondo per l’adeguamento alla globalizzazione. La comprensione è l’aspetto più importante quando si verificano cambiamenti di diversa natura e noi abbiamo la responsabilità di pensare ai cittadini della Comunità, di proteggerli dalla disoccupazione e di applicare con efficacia le garanzie sociali. Solo questo può contribuire a guadagnare la fiducia delle persone.</p>
    </intervention>
    <intervention id="1-075" speaker_id="4432" name="Claude Turmes" is_mep="True" mode="spoken">
      <p sl="de">relatore per parere della commissione per l’ambiente, la sanità pubblica e la sicurezza alimentare . – Signor Presidente, vorrei aggiungere al dibattito due cifre affinché sia chiaro per tutti di cosa stiamo parlando. Attualmente circolano nel mondo 700 milioni di autovetture, proprio quando il prezzo del petrolio ha raggiunto i 100 dollari. La scorsa settimana, la Tata Motors ha presentato un’autovettura a prezzi scontati che consuma in media cinque litri ogni cento chilometri, ma cinque litri sono ancora troppi per un’autovettura così piccola.</p>
      <p sl="de">Tutti ciò dimostra che nei prossimi anni centinaia di milioni di autovetture private circoleranno per le strade dei paesi emergenti, ossia Cina, India, altri paesi asiatici, America del sud e gli Stati africani. Alla luce di questo scenario, non possiamo di certo pensare a proteggere quei produttori europei che credono di dovere immettere sul mercato limousine da due tonnellate con livelli di consumo di carburante di sette, otto, dieci litri o più, semplicemente perché nel settore abbiamo un vantaggio cosiddetto competitivo.</p>
      <p sl="de">Ritengo che l’attuale dibattito non sia nient’altro se non un fallimento. Di recente, l’onorevole Ferber del CSU ha minacciato il Presidente della Commissione Barroso che il gruppo CDU/CSU non avrebbe sostenuto un suo secondo mandato se Barroso avesse continuato ad appoggiare il Commissario Dimas nell’opposizione all’industria automobilistica tedesca.</p>
      <p sl="de">Commissario Verheugen, se mi permette, lei di sicuro non dovrebbe avercela con Sarkozy. Perché allora ce l’ha con lui? Perché Sarkozy e Prodi hanno scritto una lettera per assicurare che la Commissione non avrebbe stabilito una curva di crescita a 80, come avrebbe voluto l’industria automobilistica tedesca, ma che sarebbe stato trovato un compromesso. Ritengo che il comportamento di Prodi e di Sarkozy in relazione a questo dibattito sia assolutamente legittimo. Né mi sorprende il fatto che ancora una volta un politico FDP sia caduto naturalmente nella trappola della lobby automobilistica tedesca.</p>
      <p sl="de">Con il suo permesso, onorevole Chatzimarkakis, la sua relazione è stata superata da quella dell’onorevole Chris Davies perché lei sta dando priorità al peso dei veicoli piuttosto anziché all’impronta e perché, invece di 125 grammi solo sulla base della tecnologia del veicolo, lei sta chiedendo un obiettivo integrato di 125 grammi. Il che significa che oggi l’Assemblea ha fatto in qualche modo marcia indietro. E per quanto riguarda il calendario, che cosa stiamo facendo? Stabilendo la data del 2012 stiamo solo cercando di portare più rapidamente sul mercato una tecnologia già esistente.</p>
      <p sl="de">Manca l’elemento più importante: dov’è l’obiettivo per il 2020? Commissario Verheugen, lei chiede un quadro stabile. Se fossi direttore dell’industria automobilistica, come potrei sapere in quale direzione andare quando i politici europei non riescono a stabilire alcun termine di riferimento che specifichi il livello di efficienza da raggiungere dal punto di vista energetico entro il 2020? Questo aspetto non è presente né nella proposta della Commissione né nella sua relazione.</p>
      <p sl="de">Ciò che quest’Aula deve fare per quanto riguarda la relazione concernente la normativa è presentare una proposta su dove dobbiamo arrivare entro il 2020. Ecco di cosa abbiamo bisogno: di una pianificazione stabile e a lungo termine.</p>
    </intervention>
    <intervention id="1-076" speaker_id="4538" name="Malcolm Harbour" is_mep="True" mode="spoken">
      <p sl="en">relatore per parere della commissione per il mercato interno e la protezione dei consumatori . − Signor Presidente, vorrei iniziare il mio discorso concordando per una volta con l’onorevole Turmes. Questa relazione intende offrire a un’industria di primaria importanza un quadro stabile nell’ambito del quale soddisfare le istanze sociali che noi le stiamo rivolgendo, che riguardano vuoi l’ambiente vuoi la sicurezza. Mi permetto di dissentire sul fatto che il Commissario Dimas sia riuscito in questo intento ed abbia realizzato un’idonea valutazione dell’impatto rispetto a quanto risulta nella relazione CARS 21. Una delle cose che vorrei chiedere al Vicepresidente Verheugen è di portare un messaggio al CommissarioDimas e indurlo a spiegare in che modo il processo che sta attualmente utilizzando per elaborare questa normativa sia compatibile con quanto indicato nella proposta CARS 21.</p>
      <p sl="en">Sono interessato alla questione perché sono stato un membro – un membro attivo – del gruppo ad alto livello. Questa è la terza relazione. Il gruppo ad alto livello ha preparato la sua relazione, la Commissione ha dato un’ottima risposta accettando la maggior parte delle raccomandazioni formulate dalle parti interessate e adesso quest’Assemblea, grazie al buon lavoro svolto dall’onorevole Chatzimarkakis, approverà quelle conclusioni con convinzione.</p>
      <p sl="en">Ma, di solito, un altro gruppo manca vistosamente da questo dibattito, ovvero gli Stati membri. Una delle raccomandazioni più importanti di CARS 21 è l’attuazione di un approccio integrato. Gli Stati membri sono tenuti a svolgere un ruolo di primo piano al riguardo; perché allora non sono presenti questa sera? Si comportano in modo stravagante nell’ambito della normativa nazionale, pregiudicando così il raggiungimento di quel quadro stabile e di quel mercato, impedendo il conseguimento degli obiettivi ambientali e di sicurezza che noi vogliamo concretizzare, gli obiettivi di ridurre le morti sulle strade – settori questi per i quali abbiamo obiettivi ambiziosi e possiamo fare grandi investimenti in infrastrutture e scuole guida. Perché non sono qui?</p>
      <p sl="en">Dobbiamo inviare loro un messaggio chiaro. Una delle cose che chiediamo alla commissione per il mercato interno e la protezione dei consumatori è che l’Assemblea prenda l’iniziativa di riunire i deputati nazionali in quest’Aula per discutere del quadro di CARS 21, su come essi, in quanto politici nazionali e locali, contribuiranno a questi obiettivi globali di favorire la crescita di un’industria automobilistica competitiva basata sulla migliore tecnologia possibile, preservando e sviluppando posti di lavoro e occupazione, conseguendo nel contempo gli obiettivi che noi tutti vogliamo vedere realizzati in termini di scienza, sicurezza e miglioramento dell’ambiente.</p>
      <a text="(Applausi)"/>
    </intervention>
    <intervention id="1-077" speaker_id="28457" name="Luca Romagnoli" is_mep="True" mode="spoken">
      <p sl="it">relatore per parere della commissione per i trasporti e il turismo . − Signor Presidente, onorevoli colleghi, l’opinione sul quadro normativo competitivo nel settore automobilistico del XXI secolo ho inteso redigerla includendo alcuni suggerimenti, considerando l’alto valore strategico per la crescita e l’occupazione dell’Unione, ma anche considerando la necessità di promuovere ulteriormente sia l’innovazione tecnologica dei veicoli, da un lato, sia quella dell’infrastruttura, dall’altro, ma ovviamente curare la sicurezza delle strade europee.</p>
      <p sl="it">Credo che tutto questo si possa realizzare attraverso sì la riduzione delle emissioni, ma credo che per questa reale riduzione delle emissioni maggiore attenzione andava conferita ad un approccio integrato, quale quello proposto dal gruppo CARS 21 , che ho l’impressione, invece, la Commissione abbia un poco disatteso. In particolare, lamento la poca rilevanza data alle politiche necessarie per il conseguimento del principio concordato dei costi/benefici.</p>
      <p sl="it">Ritengo, inoltre, che per realizzare l’obiettivo di una maggiore utilizzazione di biocarburanti sia necessario e urgente dare impulso ad una rete adeguata di distribuzione, altrimenti l’obiettivo non è raggiungibile, senz’altro a livello locale. Concludo dicendo che ho auspicato e auspico che si adottino accorgimenti necessari affinché i costi dell’adeguamento tecnologico possano essere sostenuti in condizioni paritetiche e di libera concorrenza ed effettiva competitività nell’Unione. Ho, invero, richiamato l’attenzione dei colleghi e della Commissione, con poca fortuna, anche sull’importanza della manutenzione.</p>
    </intervention>
    <intervention id="1-078" speaker_id="1311" name="Gary Titley" is_mep="True" mode="spoken">
      <p sl="en">relatore per parere della commissione giuridica . − Signor Presidente, la commissione giuridica sostiene l’iniziativa CARS 21, che considera un esempio eccellente di partecipazione delle parti interessate.</p>
      <p sl="en">Diciamo sì all’approccio integrato, che riteniamo fondamentale affinché l’iniziativa abbia successo. Ma, al pari dell’onorevole Harbour, vorrei sollevare la questione dell’impegno degli Stati membri, dato il loro desiderio unilaterale di legiferare o di attuare regimi fiscali che pregiudicano l’approccio integrato.</p>
      <p sl="en">Sì alla semplificazione, sostituendo 38 direttive con regolamenti UN – nella misura in cui non diamo l’impressione di rinunciare al nostro diritto di legiferare nei casi in cui dobbiamo – e sì all’elaborazione di soluzioni di natura tecnologica come ECOR. Mi auguro tuttavia che la Commissione agisca in modo più incisivo, come ha suggerito l’onorevole Mann, per quanto attiene ai diritti di proprietà intellettuale, in particolare con riguardo alla Cina. Vorremmo che al regolamento sulla distribuzione dei veicoli a motore nell’UE sia data un’adeguata attuazione e riteniamo che la direttiva sui veicoli fuori uso sia fondamentale per affrontare il problema dell’attuazione non armonizzata.</p>
      <p sl="en">Dobbiamo migliorare il regime transfrontaliero di ispezione dei veicoli e l’attuazione transfrontaliera delle norme sul traffico in altri Stati membri, perché altrimenti si creerebbero forti discrepanze. Ma, al pari dell’onorevole Turmes, ritengo che ciò che dovremmo cercare è un quadro che si estenda fino al 2020 e oltre.</p>
    </intervention>
    <intervention id="1-079" speaker_id="945" name="Nicole Fontaine" is_mep="True" mode="spoken">
      <p sl="fr">a nome del gruppo PPE-DE . – Signor Presidente, onorevoli colleghi, vorrei congratularmi con il Commissario Verheugen per avere preso l’iniziativa di creare un gruppo ad alto livello, CARS 21, ai fini della valutazione del mercato automobilistico europeo.</p>
      <p sl="fr">Nel 2003 diversi ministri dell’Industria, me compresa, sono stati favorevoli a questo nuovo metodo che comporta l’esame approfondito di un determinato settore industriale al fine di pervenire alle soluzioni più appropriate. Ricorderete che il metodo ha avuto successo quando è stato applicato, ad esempio, al settore tessile. Questa iniziativa consente infatti di coinvolgere le parti interessate e di giungere ad un approccio integrato.</p>
      <p sl="fr">Ho solo un auspicio per il futuro: una rappresentanza che dia maggiore peso alla diversità delle professioni interessate dal settore e a una partecipazione ancora più spiccata del Parlamento europeo.</p>
      <p sl="fr">Detto questo, vorrei accennare a tre delle proposte inserite nell’eccellente relazione di Jorgo Chatzimarkakis. Innanzi tutto, il fatto di sottolineare che il settore automobilistico è fonte di occupazione, di competitività, di crescita e di innovazione, chiedendo quindi un aumento sostanziale dei finanziamenti a favore della ricerca e dello sviluppo, in particolare per quanto riguarda i motori a idrogeno, le celle a combustibile o i veicoli ibridi. Il messaggio è chiaro e la ricerca nella tecnologia automobilistica dovrà essere di certo una delle priorità dell’Istituto europeo di innovazione e tecnologia.</p>
      <p sl="fr">In secondo luogo, per quanto riguarda il contributo dell’industria automobilistica alla lotta contro il riscaldamento climatico, gli obiettivi di riduzione delle emissioni di CO2 sono in linea con la relazione Davies che noi abbiamo votato lo scorso ottobre. Dobbiamo dare agli industriali il tempo per prepararsi. Al riguardo, credo che non sarebbe ragionevole spostare la scadenza del 2015. Invece, la lotta contro le emissioni dei gas a effetto serra deve comportare anche misure fiscali che fungano da incentivi al rinnovamento della flotta.</p>
      <p sl="fr">Infine, mi compiaccio che il nostro relatore chieda la creazione di un mercato interno delle attrezzature e degli accessori per il tuning nonché l’intensificazione della lotta contro l’importazione di pezzi contraffatti. Ne va della sicurezza dei cittadini, e anche della sopravvivenza di migliaia di PMI europee.</p>
      <p sl="fr">In conclusione, onorevoli colleghi, vorrei sottolineare che è essenziale tenere conto della possibilità di esercitare pressione sull’industria automobilistica europea e della concorrenza sempre più incisiva.</p>
      <p sl="fr">Ringrazio l’onorevole Chatzimarkakis per l’eccellente collaborazione con i relatori ombra e vorrei congratularmi per avere raggiunto questo risultato molto dinamico, che lascia sperare in un futuro positivo per questo settore così importante della nostra economia.</p>
    </intervention>
    <intervention id="1-080" speaker_id="34728" name="Matthias Groote" is_mep="True" mode="spoken">
      <p sl="de">a nome del gruppo PSE . – Signor Presidente, signor Commissario, onorevoli colleghi, la creazione del gruppo ad alto livello CARS 21 era la cosa più giusta da fare. I risultati parlano da soli. Del gruppo facevano parte due rappresentanti di quest’Assemblea – gli onorevoli Malcolm Harbour e Garrelt Duin – i quali hanno svolto un ottimo lavoro. In veste di relatore ombra di questa relazione nella commissione per l’ambiente, la sanità pubblica e la sicurezza alimentare, vorrei occuparmi solo delle questioni ambientali. Tuttavia, quale membro della commissione per l’industria, la ricerca e l’energia, sono fermamente convinto che il mantenimento e il rafforzamento della competitività dell’industria automobilistica europea siano intimamente legati alla questione della futura sostenibilità dal punto di vista ecologico e ambientale delle automobili contrassegnate made in Europe .</p>
      <p sl="de">Plaudo al fatto che siamo riusciti ad attuare con celerità le norme Euro 5 e Euro 6 per le autovetture private e che sia stata presentata la proposta della Commissione per una norma Euro 6 per i veicoli commerciali. Questa normativa basata sulla fonte ci consentirà di aiutare le città e i comuni d’Europa a soddisfare gli obiettivi fissati in materia di emissione di particolato e garantire così una migliore qualità dell’aria.</p>
      <p sl="de">Tuttavia, continuo a non capire perché, per quanto riguarda la riduzione delle emissioni, si cerchi sempre di posticipare la scadenza del 2012 fissata per l’introduzione della normativa in materia di CO2 , spostandola al 2015. Non mi sembra giusto. Abbiamo avuto la Conferenza di Bali sul clima nell’ambito della quale l’Europa ha agito in modo determinato. Tuttavia, a livello di legislazione effettiva, compiamo sempre un abile passo indietro. Dal 1995 le case automobilistiche sanno che avrebbero dovuto fare qualcosa nel campo della ricerca e dello sviluppo per produrre modelli rispettosi dell’ambiente. Ritengo che un periodo di 12 anni sarebbe sufficiente per raggiungere l’obiettivo di 120 g/km entro il 2012, compresa qualsiasi misura complementare. È un aspetto molto importante.</p>
      <p sl="de">Il cambiamento climatico di sicuro non starà ad aspettarci, il che significa che dobbiamo agire adesso. È importante inoltre garantire che le emissioni di CO2 raggiungano il loro picco per l’anno 2015, in modo da potere iniziare a ridurle. Ogni settore dell’industria dovrà svolgere il proprio ruolo, tra cui le case automobilistiche.</p>
    </intervention>
    <intervention id="1-081" speaker_id="4554" name="Chris Davies" is_mep="True" mode="spoken">
      <p sl="en">a nome del gruppo ALDE . – Signor Presidente, l’industria automobilistica avrebbe dovuto ridurre le sue emissioni molto più di quanto abbia fatto, ma ormai siamo a questo punto e ci vuole tempo per realizzare i cambiamenti dal punto di vista economico. Per questo motivo sono favorevole alla proposta del relatore di stabilire un obiettivo di 125 g entro il 2015, adeguandolo al voto espresso da quest’Assemblea lo scorso ottobre.</p>
      <p sl="en">Penso si tratti di un obiettivo ambizioso, ma realizzabile. E adesso riflette, in larga misura, la proposta della Commissione di un inserimento molto graduale delle multe dopo il 2012. Mi dispiace tuttavia che il relatore abbia proposto di basare i valori obiettivo sul peso delle autovetture, il che è contrario al voto espresso in ottobre. Vi prego quindi di essere coerenti. Nelle sue proposte, la Commissione ha riconosciuto che l’impronta può avere grande valenza; ma sostiene che non disponiamo ancora di dati sufficienti per stabilirlo con certezza. Raccogliamo quindi questi dati quanto più rapidamente possibile e manteniamo aperte le opzioni.</p>
      <p sl="en">Non vogliamo combattere i nostri capi aziendali né i nostri imprenditori. Al contrario, se vogliamo lottare contro il cambiamento climatico e attenuare la minaccia che aleggia sulla sopravvivenza di miliardi di persone nelle parti più povere del pianeta, dobbiamo portarli ad assumersi la responsabilità delle loro azioni. Ho sbagliato a novembre quando ho dichiarato in questa sede che Michael O’Leary, amministratore delegato di Ryanair , aveva affermato che non gli importava nulla dell’ambiente nella misura in cui poteva riempire di denaro le sue tasche e quelle della sua compagnia aerea. Può essere l’impressione che il suo disprezzo per gli ambientalisti suscita talvolta, ma chiedo scusa e ritiro quell’affermazione, e aspetto con ansia di potere accogliere la sua offerta di dibattito. Ma se vogliamo affrontare il problema del cambiamento climatico, abbiamo bisogno di persone come O’Leary e dei suoi omologhi dell’industria automobilistica, che lavorino con noi e spingano i confini dell’innovazione rimanendo in prima linea.</p>
    </intervention>
    <intervention id="1-082" speaker_id="28330" name="Vladimír Remek" is_mep="True" mode="spoken">
      <p sl="cs">a nome del gruppo GUE/NGL . – Signor Presidente, onorevoli colleghi, sono convinto che in questo caso il relatore non si sia risparmiato e abbia dimostrato una considerevole abilità nell’arte di come negoziare e pervenire a compromessi. Mi riferisco in particolare alla questione della riduzione delle emissioni nell’ambito dell’industria automobilistica. Dobbiamo essere realisti e ricordare che figura tra le industrie più importanti d’Europa ed è nel contempo uno dei principali datori di lavoro. Come è già stato affermato in precedenza, l’industria fornisce più di due milioni e un quarto di posti di lavoro, mentre altri milioni sono assicurati dall’indotto. A mio avviso, la riduzione delle emissioni in quest’industria sarà un compito molto difficile. Ritengo che il risultato sia un documento dignitoso e realistico. È importante sostenere anche gli sforzi volti a semplificare significativamente la normativa concernente l’industria automobilistica: esistono più di 200 regolamenti oggi. In questa prospettiva, quale relatore ombra, ho cercato di sostenere la relazione con i miei emendamenti. I principali obiettivi erano impedire che piani ambiziosi ostacolino lo sviluppo del settore in Europa e la nostra capacità di competere a livello mondiale.</p>
    </intervention>
    <intervention id="1-083" speaker_id="28180" name="Ján Hudacký" is_mep="True" mode="spoken">
      <p sl="sk">Mi sia consentito ringraziare il relatore, l’onorevole Chatzimarkakis, per l’eccellente relazione che tiene conto, affrontandoli in modo pragmatico, di tutti gli aspetti del quadro normativo, così importanti per il futuro dell’industria automobilistica.</p>
      <p sl="sk">Quando si parla nella relazione della capacità dell’industria automobilistica europea di competere alle condizioni imposte dallo sviluppo globale, dobbiamo prendere in considerazione, soprattutto, quegli aspetti che potrebbero limitare fortemente tale capacità. Pensavo inizialmente che non fosse necessario ricordare alla Commissione europea l’importanza di questa industria per lo sviluppo economico e sociale dell’Unione europea, ma da quando la Commissione ha presentato la proposta relativa alla fissazione di norme per le emissioni delle autovetture private nuove, non ne sono più tanto sicuro. Se ho ragione, allora la Commissione avrebbe ovviamente più rispetto per la posizione della maggioranza di quest’Assemblea e dei pareri dei gruppi di esperti che chiedono un approccio più integrato.</p>
      <p sl="sk">Il Parlamento europeo sta anche considerando in modo critico il periodo di tempo entro il quale l’industria automobilistica europea sarà in grado di soddisfare gli obiettivi tecnologicamente ambiziosi in materia di emissioni, in modo da esercitare il minimo impatto sulla capacità competitiva dell’industria europea. Il Parlamento europeo ha menzionato questo aspetto con chiarezza nella relazione dell’onorevole Davies e in questa relazione: con voto a maggioranza, la commissione ha espresso la sua convinzione che le case automobilistiche potrebbero raggiungere il livello di emissioni di CO2 di 125 g/km entro il 2015. Se davvero ci auguriamo di ridurre le emissioni in tutto il settore automobilistico, allora dobbiamo avere una visione più completa di tali questioni.</p>
      <p sl="sk">Il passo proposto porterebbe senza dubbio a un rallentamento nella sostituzione delle autovetture vecchie, oltre ad avere altri impatti negativi, quali l’impossibilità da parte dei cittadini meno abbienti di acquistare autovetture nuove. Questo aspetto potrebbe prevalere nei nuovi Stati membri dove il livello di sostituzione di autovetture vecchie con nuove è, per motivi economici, basso. Questo certamente non contribuirebbe alla riduzione delle emissioni di CO2 , anzi favorirebbe l’effetto contrario.</p>
    </intervention>
    <intervention id="1-084" speaker_id="4558" name="Dorette Corbey" is_mep="True" mode="spoken">
      <p sl="nl">Signor Presidente, le emissioni del settore dei trasporti sono responsabili di un quinto delle emissioni dei gas a effetto serra. Il numero di autovetture per mille abitanti sta aumentando rapidamente in tutto il mondo. Le autovetture devono quindi diventare davvero sostenibili. Ma questo è un messaggio che si legge appena nella risposta della Commissione alla relazione CARS 21 e nella relazione stessa. Nel documento si parla di auto più pulite e della competitività dell’industria automobilistica, ma non si collegano i due aspetti, mentre è ovvio che il futuro è rappresentato da auto sostenibili e a basso consumo.</p>
      <p sl="nl">Le case automobilistiche indiane e cinesi stanno invadendo il mondo con autovetture piccole, a basso consumo, pulite ed economiche. L’industria automobilistica europea nel frattempo sta combattendo in retroguardia per potere emettere quantità sempre più elevate di CO2 . È un peccato, quindi, non solo per l’ambiente, ma anche per l’occupazione dell’Unione europea. Il gruppo ad alto livello CARS 21 è un’occasione persa di elaborare una visione di un’industria automobilistica sostenibile, una visione che dia una risposta alle sfide reali.</p>
      <p sl="nl">In questo contesto, la parola chiave è innovazione. Negli Stati Uniti si sta costruendo un’autostrada a idrogeno e si sta preparando il mercato delle auto elettriche. Dove si fermano le iniziative europee? Alcune case automobilistiche hanno i prototipi pronti, ma sulla strada non circola ancora nessun veicolo a idrogeno. È tempo che i governi e l’industria si associno e collaborino per compiere rapidi progressi. La ricerca da sola non basta.</p>
      <p sl="nl">La creazione di gruppi ad alto livello è di per sé un’ottima idea, ma purtroppo il gruppo CARS 21 è stato dominato da un ramo conservatore dell’industria. È davvero importante che i gruppi ad alto livello siano composti in modo da rendere giustizia alle sfide che dobbiamo affrontare. Nei prossimi anni arriveranno sul mercato milioni di automobili nuove e sarebbe davvero utile se fossero pulite ed efficienti.</p>
    </intervention>
    <intervention id="1-085" speaker_id="28247" name="Holger Krahmer" is_mep="True" mode="spoken">
      <p sl="de">Signor Presidente, la costruzione di automobili è uno dei principali settori industriali europei. Occupa circa 12 milioni di persone, rappresenta innovazione e crescita e fornisce un prodotto che consente la mobilità individuale. Deve essere quindi nostro obiettivo far sì che l’industria automobilistica europea mantenga la sua leadership globale e la sua competitività. Dobbiamo però ricordare, allo stesso tempo, che nell’economia globale di oggi vi è una linea di demarcazione sottilissima fra incentivi per l’innovazione e multe per attività economiche e che, alla fin fine, noi esportiamo ancora i migliori prodotti nel mondo e non stiamo solo trasferendo i nostri siti di produzione.</p>
      <p sl="de">Intendo concentrarmi essenzialmente sulla questione delle emissioni di CO2 che è, senza dubbio, uno degli aspetti più importanti del problema che stiamo discutendo. La critica dello stile di vita, cui ha fatto riferimento il Commissario Verheugen, è da tempo un elemento spiacevole del dibattito europeo sul clima. È “in” criticare stili di vita individuali. L’onorevole Claude Turmes ha appena fatto la stessa cosa. Anche se ritirassimo dal mercato tutte le limousine da due tonnellate, cosa che gradirebbe di tutto cuore fare, le riduzioni delle emissioni di CO2 sarebbero appena misurabili, ma il danno all’economia nazionale sarebbe enorme.</p>
      <p sl="de">Consentitemi adesso di commentare i regolamenti proposti in materia di emissioni di CO2 attualmente in discussione. Al riguardo, il Commissario Verheugen ha affermato abbastanza chiaramente che non intende introdurre una normativa che costituirebbe una critica dello stile di vita. Tuttavia, se considero le multe che sono state proposte adesso per scostamenti minimi dai limiti prescritti, tendo a pensare che invece è proprio quello che ha fatto la Commissione. Infatti, il regolamento che stiamo discutendo e approvando qui oggi è contrario all’innovazione, perché il denaro che i costruttori dovranno pagare per le multe sarebbe necessario per l’innovazione e la ricerca.</p>
    </intervention>
    <intervention id="1-086" speaker_id="28124" name="Gunnar Hökmark" is_mep="True" mode="spoken">
      <p sl="en">Signor Presidente, l’automobile di oggi è, per certi versi, la stessa di 100 anni fa, ma nel contempo è estremamente diversa in termini di sicurezza, efficienza e impatto ambientale. Ciò dimostra che la forza della concorrenza fa progredire la tecnologia a un ritmo che non riusciamo a immaginare e mette in evidenza inoltre la necessità che l’Europa sia dotata di un’industria automobilistica competitiva se vuole contribuire all’agenda globale e migliorare le norme in materia di ambiente nell’economia globale. Se non agiamo in tal senso, non saremo in grado di influenzate questo sviluppo.</p>
      <p sl="en">Quelli che chiedono l’applicazione di una politica tesa ad attenuare la competitività dell’industria automobilistica europea non contribuiscono al miglioramento dell’ambiente – è importante dirlo. Ed è altrettanto importante affermare che l’obiettivo di 125 g, indicato nella relazione è accettabile e all’avanguardia.</p>
      <p sl="en">Ma l’aspetto più rilevante non è discutere delle emissioni delle singole automobili, piccole o grandi che siano, perché abbiamo bisogno di automobili grandi e avremo bisogno di automobili piccole: svolgono un ruolo diverso nelle varie parti della nostra Unione, nei nostri paesi. Ciò di cui abbiamo bisogno è uno sviluppo generale che faccia diminuire le emissioni di tutti i tipi di automobili. È importante quindi sostenere le automobili nuove perché sono migliori, sistemi stradali migliori, sistemi di trasporto migliori, carburanti migliori e motori migliori. Tale risultato può essere conseguito solo da un’industria automobilistica europea competitiva e può essere realizzato solo se ci dotiamo delle politiche giuste per bilanciare ambiente e competitività, e questa relazione fornisce un contributo valido in questo senso.</p>
    </intervention>
    <intervention id="1-087" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Vorrei congratularmi innanzi tutto con il relatore per il lavoro svolto.</p>
      <p sl="ro">Ritengo che questo sia un dibattito estremamente significativo.</p>
      <p sl="ro">L’Unione europea può avere l’economia basata sulla conoscenza più dinamica solo se investe sufficientemente nella ricerca e in particolare se i risultati possono essere integrati nella produzione industriale.</p>
      <p sl="ro">Il cambiamento climatico è una delle sfide più ardue del secolo.</p>
      <p sl="ro">Nelle principali aree urbane, il traffico e l’inquinamento costituiscono un problema per il 66% dei cittadini europei e il 70% dei cittadini si aspetta che l’Unione dia prova di una partecipazione attiva nella soluzione di questi problemi.</p>
      <p sl="ro">L’industria automobilistica dovrebbe essere in grado di fornire prodotti meno inquinanti; tuttavia, deve anche essere sostenuta nelle sue attività di ricerca ed è particolarmente importante che per ogni restrizione si tenga conto del tempo necessario per sviluppare nuovi tipi di automobili, dall’ideazione alla progettazione, alla costruzione, al collaudo e alla commercializzazione.</p>
      <p sl="ro">Dovremmo anche tenere conto della domanda del mercato e in particolare del potere d’acquisto dei cittadini. In questo contesto, ritengo che gli Stati membri dovrebbero essere incoraggiati a introdurre incentivi fiscali a favore degli utenti finali in modo da spingere questi ultimi a investire in automobili più ecologiche.</p>
      <p sl="ro">Tale sistema è stato introdotto in Romania agli inizi del 2003 con ottimi risultati.</p>
      <p sl="ro">Lo sviluppo dell’industria automobilistica europea favorirà la conservazione e la creazione di un numero significativo di posti di lavoro.</p>
    </intervention>
    <intervention id="1-088" speaker_id="4274" name="Olle Schmidt" is_mep="True" mode="spoken">
      <p sl="sv">Signor Presidente, ringrazio il relatore per il valido lavoro svolto su una questione rilevante e delicata. Sappiamo tutti quanto l’industria automobilistica sia importante per l’UE. La nostra industria automobilistica, non da ultimo nel mio paese, è un concorrente di rilievo nel settore dello sviluppo, della ricerca, delle prestazioni, dell’ambiente e della sicurezza. Un’industria automobilistica di successo è importante per l’Unione. Stiamo parlando di occupazione e di crescita, ma anche di responsabilità per il nostro ambiente, per il clima globale.</p>
      <p sl="sv">La Commissione propone una normativa di grande portata sulle riduzioni obbligatorie delle emissioni di biossido di carbonio dagli scarichi dei motori, una migliore tecnologia automobilistica e l’uso di biocarburanti. Il relatore teme che gli obiettivi siano talmente difficili da raggiungere per l’industria che possono pregiudicare la competitività delle imprese, lo abbiamo già sentito prima nel corso di questo dibattito. Ho anche sentito parlare di questi argomenti nel mio paese. Posso comprendere e condividere questi timori, ma ritengo che sarebbe un peccato adesso se quest’Assemblea dovesse ridurre il livello di ambizione. Sono abbastanza fiducioso sul fatto che l’industria automobilistica dell’UE possa raggiungere gli ambiziosi obiettivi fissati attraverso la ricerca e lo sviluppo. Ha già dimostrato la propria abilità di agire in tal senso in passato.</p>
      <p sl="sv">Le popolazioni dei nostri paesi non vogliono pagare troppo per le loro automobili, ma sanno anche che dobbiamo contenere il cambiamento climatico e che dobbiamo agire rapidamente.</p>
    </intervention>
    <intervention id="1-089" speaker_id="1269" name="Christian Rovsing" is_mep="True" mode="spoken">
      <p sl="da">Signor Presidente, vorrei unirmi ai numerosi colleghi che hanno ringraziato il relatore per l’eccellente relazione che stiamo discutendo. È chiaro che, in considerazione delle numerose automobili in circolazione, della crescente mobilità e del desiderio sempre maggiore di dare a un numero sempre più alto di persone l’opportunità di guidare, la questione delle emissioni è un problema chiave che deve essere affrontato.</p>
      <p sl="da">Il biossido di carbonio non è tossico per gli uomini di per sé e una quantità appena maggiore di CO2 nell’atmosfera in realtà farebbe crescere le piante un po’ più rapidamente. Tuttavia, è dannoso per il clima e quindi è importante fare tutto il possibile per ridurre le emissioni di CO2 . A mio avviso, dobbiamo fare più affidamento sulla ricerca per consentire di sviluppare motori che funzionino a una temperatura molto più elevata di quanto non avvenga adesso – eventualmente utilizzando ceramica o altri materiali e in particolare attraverso un impiego più diffuso di software a fini di controllo.</p>
      <p sl="da">Ritengo che gli obiettivi stabiliti saranno facilmente raggiungibili. Non vi è motivo per credere che l’Europa, grazie a uno sforzo mirato concentrato e a considerevoli risorse destinate alla ricerca, non dovrebbe essere in grado di raggiungere gli obiettivi che essa stessa ha stabilito, e confermarsi l’industria leader nel settore automobilistico che già è.</p>
    </intervention>
    <intervention id="1-090" speaker_id="28322" name="Joan Calabuig Rull" is_mep="True" mode="spoken">
      <p sl="es">Signor Presidente, vorrei congratularmi con l’onorevole Chatzimarkakis per la sua relazione, dato che invita la Commissione a fissare obiettivi, sì, ambiziosi, ma anche realisti. Segue, inoltre, alcune delle raccomandazioni di CARS 21, quali l’approccio integrato per la riduzione delle emissioni di CO2 , la necessità di prevedere tempi di realizzazione appropriati e la protezione della competitività interna ed esterna dell’industria europea.</p>
      <p sl="es">Vorrei segnalare alcune questioni. La prima è che gli obiettivi in materia di sicurezza sulle strade sono un elemento fondamentale ed è necessario, anche in questo caso, un approccio integrato che preveda miglioramenti della tecnologia dei veicoli, misure sulle infrastrutture nonché educazione e informazione.</p>
      <p sl="es">Per quanto riguarda il commercio e, in concreto, i negoziati con la Corea, è necessario che questo paese elimini le attuali barriere non tariffarie e che non ne crei di nuove. E conviene insistere anche sul fatto che i principi di una migliore regolamentazione, quali valutazioni d’impatto adeguate, il principio di efficienza dei costi, o tempi di realizzazione appropriati svolgono un ruolo fondamentale nella formazione di un quadro normativo competitivo per l’industria automobilistica.</p>
      <p sl="es">Al riguardo, dovrebbe essere rispettata la tabella di marcia che costituisce parte integrante della relazione finale su CARS 21.</p>
      <p sl="es">È innegabile l’esistenza di problemi strutturali ed è quindi evidente che dobbiamo creare condizioni quadro che garantiscano la sostenibilità dell’industria automobilistica europea.</p>
      <p sl="es">A questo proposito, l’unico percorso è mantenersi all’avanguardia nell’innovazione tecnologica, ecologica e sociale, con l’apporto di personale altamente qualificato. Al riguardo, un aspetto molto importante è l’impegno per l’educazione e la formazione dei lavoratori dell’industria automobilistica. La normativa europea in materia di ambiente, di sicurezza stradale e di efficienza energetica richiede una formazione adeguata dei lavoratori, di modo che possano adattarsi meglio ai cambiamenti, sia tecnici che normativi, e mantenere o migliorare così le prospettive occupazionali.</p>
      <p sl="es">Inoltre, per garantire il futuro dell’industria automobilistica europea dobbiamo rafforzare nello spazio dell’Unione il diritto all’informazione e alla consultazione dei lavoratori e delle loro organizzazioni sindacali. In tal senso, consentitemi di portare come esempio l’accordo concluso di recente fra la Ford e l’Unión General de Trabajadores , nello stabilimento di Valencia, che consentirà di realizzare nuovi investimenti per la modernizzazione e la produzione di nuovi modelli.</p>
      <p sl="es">La partecipazione conferisce forza al settore e nei casi in cui sono necessarie le ristrutturazioni consente di mitigarne gli effetti negativi. Per questo dobbiamo insistere sulla necessità di rafforzare, con la corrispondente revisione, la direttiva sul comitato aziendale europeo.</p>
    </intervention>
    <intervention id="1-091" speaker_id="28257" name="Ivo Belet" is_mep="True" mode="spoken">
      <p sl="nl">Signor Presidente, signor Commissario Verheugen, onorevoli colleghi, onorevole relatore, domani si aprirà a Bruxelles l’86° autosalone e l’auto ecologica sarà al centro dell’attenzione. È chiaro che sia le case automobilistiche che i consumatori, alla fine, si sono convinti dell’urgente necessità di un cambiamento di rotta. È chiaro altresì che il cambiamento di rotta e di mentalità sarà possibile, sarà realizzabile solo attraverso l’applicazione di misure obbligatorie in diversi settori.</p>
      <p sl="nl">A mio avviso, coloro che adesso seguitano a mantenere un atteggiamento difensivo hanno torto. Parecchie automobili medie europee ed estere rispettano già le nuove norme di 120 grammi di emissioni di CO2 per chilometro. Anche le autovetture tedesche, Commissario Verheugen: la nuova Golf TDI 1900 è già a 115 grammi per chilometro. Quindi è realmente possibile anche in Germania, e io penso che dovremmo andare avanti con lo stesso slancio. La tecnologia ecologica, ecco di cosa si tratta. È un settore che offre un enorme potenziale economico e grandissime opportunità. Ed è quindi un bene che la Commissione eserciti la sua pressione. Dobbiamo investire adesso – lei lo ha già detto, signor Commissario – se vogliamo essere leader in quel settore a livello mondiale.</p>
      <p sl="nl">Ho controllato ancora una volta: nel Settimo programma quadro sono stati stanziati più di 4 miliardi di euro per il settore dei trasporti. Un sacco di soldi, ma per il Parlamento – si legge nella relazione dell’onorevole Chatzimarkakis – non sono sufficienti per realizzare le alte ambizioni. Per questo motivo chiediamo che nella revisione del bilancio siano stanziati maggiori crediti a favore della ricerca su nuove tecnologie.</p>
      <p sl="nl">Infine, onorevoli colleghi, è ormai tempo che il Consiglio agisca più rapidamente, in particolare a livello fiscale. Sul tavolo della Commissione vi è la proposta di collegare le imposte sulle automobili alle emissioni di sostanze pericolose. Che cosa aspettano i governi nazionali? Non sono rappresentati qui, purtroppo, ma mi auguro che il messaggio giunga loro comunque. Che cosa aspettano i governi per concretizzare questa proposta? È l’unico modo per favorire a breve termine l’effettiva introduzione delle automobili ecologiche.</p>
    </intervention>
    <intervention id="1-092" speaker_id="28301" name="Tadeusz Zwiefka" is_mep="True" mode="spoken">
      <p sl="pl">Signor Presidente, siamo tutti pienamente consapevoli del fatto che l’industria automobilistica dell’Unione europea è uno dei settori più importanti della sua economia, con una produzione di 19 milioni di veicoli ogni anno. L’aspetto più significativo è che essa garantisce anche 23 milioni di posti di lavoro. Altri 10 milioni di posti di lavoro forniti dall’indotto dipendono direttamente da questa industria. Vale la pena osservare che non è solo la quantità, ma probabilmente la qualità di quei posti di lavoro che fa assumere a questa industria un ruolo fondamentale nella vita economica dell’Unione europea. Il modo migliore per illustrare questo successo è fare riferimento ai 35 miliardi di euro l’anno garantiti dalle esportazioni e all’elevato livello di innovazione.</p>
      <p sl="pl">Nonostante tutti questi dati ottimistici, l’industria automobilistica europea sta affrontando alcune sfide molto impegnative.</p>
      <p sl="pl">Sostengo appieno la relazione finale del gruppo ad alto livello CARS 21 e la comunicazione della Commissione in materia. Tuttavia, vorrei chiedere di agire ulteriormente ai fini della creazione di un reale mercato interno delle automobili. I singoli Stati membri applicano diversi regimi fiscali alle automobili, attraverso l’imposizione di tasse o di altri oneri di immatricolazione, mantenendo le disparità fra i consumatori.</p>
      <p sl="pl">Ho accolto con favore il compromesso raggiunto in quest’Aula per quanto riguarda la cosiddetta “clausola di riparazione”, perché rappresenta senz’altro un passo avanti verso l’unificazione delle disposizioni del settore, contribuendo così al miglioramento della normativa. L’industria automobilistica dovrebbe essere liberata da oneri burocratici inutili, in particolare per quanto riguarda l’aumento del numero di disposizioni internazionali già esistenti.</p>
      <p sl="pl">In base al principio di una migliore legislazione, si dovrebbe sempre tenere conto della valutazione dell’impatto e del principio di ottimizzazione dei costi e dei benefici in sede di elaborazione di un quadro giuridico competitivo per l’industria automobilistica. In considerazione dell’attuale sviluppo tecnologico del settore, sostengo l’iniziativa della Commissione di introdurre un meccanismo di modifica e di revisione al fine di garantire che le disposizioni normative non rallentino i progressi tecnici che vengono costantemente raggiunti.</p>
      <p sl="pl">L’industria automobilistica europea è fra le più competitive al mondo nel suo genere. Tuttavia, la sua posizione può essere minacciata dal ricorso da parte dei concorrenti a pratiche commerciali sleali o dal mancato rispetto dei diritti di proprietà intellettuale.</p>
      <p sl="pl">Vorrei invitare la Commissione ad agire con maggiore coerenza ed efficacia al fine di garantire il rispetto dei diritti di proprietà intellettuale e la loro attuazione in tutto il mondo, in particolare in Cina. L’importanza del partenariato strategico con la Cina è indubbia, ma la proprietà intellettuale europea deve essere protetta. Ciò è di cruciale importanza.</p>
    </intervention>
    <intervention id="1-093" speaker_id="28182" name="Kartika Tamara Liotard" is_mep="True" mode="spoken">
      <p sl="nl">Signor Presidente, sono dell’avviso che i frenetici sforzi compiuti dalla lobby automobilistica tesi a posticipare quanto più possibile l’adozione di misure ambientali assolutamente necessarie abbiano successo. Volta dopo volta i componenti di quest’Aula sembrano essere sensibili a questa lobby . Dapprima l’onorevole Davies e adesso anche l’onorevole Chatzimarkakis.</p>
      <p sl="nl">Aspettare il 2015 per ridurre in misura significativa le emissioni di CO2 provenienti dai veicoli è un atteggiamento realmente irresponsabile. Inoltre, poiché dal punto di vista tecnico è possibile raggiungere 120 grammi per chilometro entro il 2012, la situazione attuale è da addebitare esclusivamente all’industria automobilistica stessa. Gli sforzi compiuti a favore di una riduzione volontaria delle emissioni sono infatti falliti miseramente. Sembra che funzionerà solo la fissazione di norme obbligatorie.</p>
      <p sl="nl">Ci aspettiamo dai cittadini europei che facciano sacrifici per salvare il nostro clima. Perché non dovremmo chiederlo anche all’industria automobilistica? Quindi, chiediamo un massimo di 120 grammi di emissioni di CO2 per chilometro entro il 2012.</p>
    </intervention>
    <intervention id="1-094" speaker_id="4432" name="Claude Turmes" is_mep="True" mode="spoken">
      <p sl="de">Signor Presidente, volevo rivolgere un’altra domanda al Commissario Verheugen. Signor Commissario, durante il suo discorso lei ha affermato che le norme che stiamo elaborando per l’industria automobilistica comporterebbero la delocalizzazione dell’industria automobilistica. Lei ha fatto ripetutamente riferimento alla pressione esercitata sull’industria automobilistica europea. Potrebbe quindi chiarire nella sua presentazione che i regolamenti che stiamo introducendo si applicheranno, ovviamente, in modo eguale a tutte le cause automobilistiche di tutto il mondo? Questo significa logicamente che anche l’industria automobilistica giapponese dovrà soddisfare le nostre norme.</p>
      <p sl="de">Inoltre, mi sia consentita un’ulteriore osservazione al riguardo: La settimana scorsa lei ci ha illustrato le iniziative sui mercati guida. Questo non significa forse che, in particolare nel settore automobilistico, noi stiamo facendo dell’Europa il mercato che presenta attualmente la normativa più esigente e che quindi stiamo creando specificamente un mercato guida per autovetture efficienti, anche in presenza di problemi ambientali e di approvvigionamento del petrolio?</p>
    </intervention>
    <intervention id="1-095" speaker_id="photo_generic" name="Günter Verheugen" is_mep="True" mode="spoken">
      <p sl="de">Vicepresidente della Commissione . – Signor Presidente, vorrei rispondere subito alla domanda dell’onorevole Turmes. Il mio commento non riguardava in alcun modo l’industria automobilistica, ma era un commento di principio sul collegamento fra politica industriale e politica ambientale, fra economia ed ecologia. Lei conoscerà senz’altro il mio punto di vista: noi in Europa abbiamo fissato le norme più severe. Tuttavia, non ha senso spingersi al punto da far trasferire l’industria e iniziare a esportare inquinamento e, di conseguenza, importare disoccupazione. Le mie osservazioni non si riferivano in alcun modo all’industria automobilistica. In quel caso condivido la sua idea che non solo abbiamo l’opportunità, ma anche l’obbligo di fare dell’Europa il mercato guida permanente delle automobili ecologiche.</p>
      <p sl="de">Dato che ho ancora la parola, vorrei rivolgermi all’onorevole Corbey: non è corretto affermare che i cinesi stanno costruendo automobili più ecologiche di quelle europee e che queste adesso stanno invadendo il mercato europeo a milioni. Le poche centinaia di automobili cinesi che attualmente circolano in Europa sono di qualità estremamente dubbia, anche dal punto di vista ambientale. Lo stesso può dirsi per l’autovettura privata, la Tata , che adesso viene costruita in India. Se si compara il peso di questi veicoli con il loro consumo di carburante, si nota che le loro prestazioni sono di gran lunga peggiori di quelle delle automobili attualmente costruite in Europa.</p>
      <p sl="de">Lo stesso si può dire per quanto riguarda gli Stati Uniti: adesso è piuttosto irrealistico lanciare l’accusa che le automobili americane sono più ecologiche di quelle europee. Se lei riflette per un momento, arriverà presto alla conclusione che non può essere vero. A livello di tecnologia moderna, le uniche automobili funzionanti a idrogeno del mondo si trovano in Europa. Nessun altro sta spendendo più di noi per la ricerca in questo settore.</p>
      <p sl="de">Vorrei concludere con un pensiero che forse ci accomuna tutti. Sono rimasto abbastanza tranquillo durante l’intera discussione perché credo realmente che siamo sulla buona strada, perché so che le case automobilistiche europee e, ancora più importante, i fornitori di componenti automobilistici europei – che sono la vera forza trainante dell’industria europea – negli ultimi anni non si sono adagiati, ma hanno lavorato su un’intera serie di progressi tecnologici che ci consentiranno di raggiungere i nostri obiettivi.</p>
      <p sl="de">Onorevole Turmes, lei ha perfettamente ragione e io sarei stato lieto di sostenere questa proposta: farebbe piacere all’industria – e anche a me, quale Commissario responsabile dell’Industria – se potessimo dire già adesso quale dovrebbe essere il prossimo passo del processo. È esattamente quello che abbiamo stabilito in CARS 21, ovvero un quadro giuridico a lungo termine, stabile e prevedibile. Può essere il più ambizioso possibile, a condizione che sia a lungo termine e che sia stabile.</p>
    </intervention>
    <intervention id="1-097" speaker_id="28243" name="Jorgo Chatzimarkakis" is_mep="True" mode="spoken" role="relatore">
      <p sl="de">Signor Presidente, vorrei iniziare ringraziando i miei colleghi per questo dibattito davvero leale e aperto. È stato condotto a un alto livello e ha coperto le questioni della protezione del clima, dell’innovazione e – ne abbiamo tenuto conto in ogni momento, in particolare i nostri colleghi del gruppo GUE/NGL – del mantenimento dell’occupazione. Questi sono i tre settori nei quali dobbiamo raggiungere un accordo comune.</p>
      <p sl="de">Vorrei inoltre esprimere il mio ringraziamento all’onorevole Claude Turmes per i suoi numerosi chiarimenti e suggerimenti. Tuttavia, vorrei dire abbastanza apertamente che ritengo ingiuste le osservazioni dell’onorevole Liotard. Non si tratta solo di correre dietro a questo o a quell’altro gruppo di pressione. Si tratta di lottare con entusiasmo per una politica che rappresenti un mercato essenziale per noi in Europa. In questo caso sono pienamente d’accordo con il Commissario e anche con lei, Claude.</p>
      <p sl="de">Ribadirei che lei è stata ingiusta, onorevole Liotard. Non è giusto che lei lo chiami lobbysmo . A questo punto mi limiterei a citare il grande sociologo tedesco Max Weber, il quale ha affermato che i politici devono avere passione – e io sto cercando davvero di mostrarne adesso – ma nello stesso tempo devono dare prova di senso di responsabilità e di proporzione. Quest’ultimo aspetto a volte sembra scomparire in discussioni di questo tipo, data tutta quell’isteria sul cambiamento climatico.</p>
      <p sl="de">Mantenere il senso di proporzione significa garantire che gli obiettivi che vogliamo raggiungere siano anche realizzabili. Vorrei solo menzionare il collega Chris Davies, sono infatti orgoglioso di lui. Nessuno nel gruppo ALDE è più verde o più ecologico dell’onorevole Chris Davies. Tuttavia, ha mantenuto il senso di proporzione nella sua relazione, chiedendo restrizioni e scadenze pratiche. Ecco di cosa si tratta: non dovremmo prendere in giro i cittadini europei, ma proporre cose che siano effettivamente realizzabili.</p>
      <p sl="de">Sono lieto che la commissione per l’ambiente, la sanità pubblica e la sicurezza alimentare abbia adottato la relazione a vasta maggioranza. Vorrei anche ringraziare i membri della commissione per l’industria, la ricerca e l’energia per avere adottato la relazione con una maggioranza abbastanza vasta e mi auguro che domani in quest’Aula molti dei deputati voteranno a favore.</p>
    </intervention>
    <intervention id="1-098" speaker_id="21918" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà domani martedì 15 gennaio 2008.</p>
      <p sl="unknown">Dichiarazioni scritte (articolo 142 del Regolamento)</p>
    </intervention>
    <intervention id="1-099" speaker_id="28636" name="Péter Olajos" is_mep="True" mode="written">
      <p sl="hu">In veste di relatore ombra per il Partito popolare nella commissione per l’ambiente, la sanità pubblica e la sicurezza alimentare, vorrei sottolineare che la relazione non riguarda l’automobile del ventunesimo secolo, ma i regolamenti da adottare per un’industria automobilistica competitiva del ventunesimo secolo.</p>
      <p sl="hu">Attualmente, il traffico automobilistico è al secondo posto fra i settori che emettono maggiori quantità di CO2 ed è responsabile del 12% di tutte le emissioni di CO2 nell’Unione. Il tasso di aumento è allarmante perché il settore è cresciuto del 26% fra il 1990 e il 2004, rappresentando il 26,5% del consumo totale di energia dell’Unione.</p>
      <p sl="hu">Gli accordi volontari delle case automobilistiche sulla riduzione delle emissioni non stanno funzionando e i regolamenti dell’Unione sono inefficaci, dato che faranno entrare il settore dei veicoli nello schema di scambio delle emissioni dopo il 2013, se mai accadrà.</p>
      <p sl="hu">L’unico “successo” è che il consumo medio delle automobili nel 2004 era sceso del 12,4% rispetto al 1995. Ciò è dovuto totalmente all’innovazione tecnologica dato che le automobili sono state costantemente migliorate sotto il profilo delle dimensioni e della potenza.</p>
      <p sl="hu">Sia gli Stati membri che gli acquirenti di automobili devono compiere ulteriori sforzi. Da un lato, si devono prevedere incentivi fiscali a favore dei veicoli efficienti e con ridotte emissioni di CO2 affinché si facciano strada sul mercato, nonché aiuti per i costruttori ai fini di uno sviluppo mirato. Dall’altro lato, è necessario migliorare le informazioni che devono essere fornite agli acquirenti, aggiornare ed estendere il sistema di etichettatura ai veicoli commerciali leggeri, armonizzare le classi di efficienza energetica e proporre costi di gestione annuali. Infine, dobbiamo vendere l’idea della guida ecologica e della formazione, realizzare campagne di sensibilizzazione e adottare regolamenti per il rilascio della patente di guida.</p>
    </intervention>
  </section>
  <section id="creitem15" title="15. Trattamento fiscale delle perdite in situazioni transfrontaliere (discussione)">
    <intervention id="1-101" speaker_id="21918" is_mep="True" mode="spoken" role="Presidente">
      <p sl="unknown">L’ordine del giorno reca la relazione, presentata dall’onorevole Kauppi a nome della commissione per i problemi economici e monetari, sul trattamento fiscale delle perdite in situazioni transfrontaliere [2007/2144(INI) ] (A6-0188/2005).</p>
    </intervention>
    <intervention id="1-102" speaker_id="4258" name="Piia-Noora Kauppi" is_mep="True" mode="spoken">
      <p sl="en">relatrice . − Signor Presidente, vorrei iniziare sottolineando l’essenza della mia relazione, di cui stiamo discutendo oggi. La relazione riguarda formalmente l’imposizione fiscale, ma la questione reale è l’adeguato funzionamento del mercato interno dell’UE.</p>
      <p sl="en">L’economia globale è in fase di sviluppo ed esercita sull’Europa una pressione sempre maggiore affinché possa mantenere la sua competitività. Questo fatto è stato riconosciuto e ampiamente accettato in varie occasioni, in particolare nella strategia di Lisbona e nelle successive revisioni. Dobbiamo agire in modo proattivo per raccogliere la sfida e credo che in questo contesto la principale priorità sia costituita da un mercato unico pienamente funzionante.</p>
      <p sl="en">Oltre alla libera circolazione delle merci, delle persone e dei servizi, il mercato unico, essenzialmente, offre alle imprese europee un terreno di gioco equo affinché possano stabilire i loro siti ovunque in Europa, come se si trattasse di un unico paese, di un mercato nazionale, dove le decisioni dipendano da un reale vantaggio economico e non da un vantaggio distorto creato dalla burocrazia.</p>
      <p sl="en">Gli ostacoli a questa libertà non solo portano a scelte economiche non ottimali, ma impediscono inoltre alle imprese europee di espandesi. La persistenza di alcuni di questi ostacoli è deplorevole, dato che un mercato nazionale di livello europeo è un trampolino di lancio per la crescita delle imprese europee ed è una condizione essenziale perché vi siano più leader europei nel mondo.</p>
      <p sl="en">Il consolidamento transfrontaliero delle perdite – oggetto della relazione – è un passo verso la realizzazione di un mercato nazionale funzionante. Attualmente, il trattamento fiscale di un gruppo che opera in un unico Stato membro è fortemente preferenziale rispetto a una situazione transfrontaliera. All’interno di un unico Stato membro, di solito, una società può compensare le perdite subite da proprie filiali e succursali nell’ambito dell’imposizione fiscale dell’impresa madre. Tuttavia, nel caso di filiali e succursali stabilite in altri Stati membri, la normativa nazionale varia considerevolmente.</p>
      <p sl="en">Nella maggior parte dei casi, pur essendo possibile, il consolidamento delle perdite a fini fiscali nello stesso gruppo è tuttavia garantito con ritardi considerevoli e di diversa entità. Questa discrepanza ha gravi conseguenze per il buon funzionamento del mercato interno. Distorce le decisioni in materia di investimenti e costituisce un ostacolo all’accesso ad alcuni mercati, tendendo a favorire slealmente i grandi mercati in cui le perdite possono essere assorbite più facilmente. Ostacola in modo particolare la capacità delle PMI di espandersi, dato che esse spesso subiscono perdite nella fase di avviamento che non possono assorbire immediatamente; anche il fattore tempo è molto importante per le PMI. Ovviamente, anche l’esistenza di varie normative nazionali aumenta i costi di conformità, che le PMI a stento riescono a coprire e che conducono a forme di “ingegneria fiscale” con le società più grandi.</p>
      <p sl="en">Infine, i ritardi nel recupero delle perdite sono incomprensibilmente costosi e onerosi per tutte le imprese europee. Si ha un considerevole onere finanziario quando il capitale che è legittimamente recuperabile è vincolato, spesso per anni, perché l’attuale normativa nazionale sul recupero delle perdite non consente il consolidamento senza ritardi.</p>
      <p sl="en">La relazione propone un rimedio a questa situazione, promovendo la possibilità di compensare le perdite nello stesso anno fiscale, trasferendo l’irragionevole onere temporale dall’impresa al settore pubblico. Livellerebbe inoltre il terreno di gioco, riducendo nello stesso tempo i costi di conformità. Equivarrebbe a confermare inoltre che il settore fiscale è un settore nel quale c’è ancora molto da fare per ottimizzare il mercato interno. Non comporta l’armonizzazione delle aliquote fiscali, ma implica piuttosto che la concorrenza fiscale è un valido elemento dell’economia europea. Tuttavia, non significa legiferare per facilitare le imprese transfrontaliere, per creare un terreno di gioco equo in cui gli investimenti sono basati su benefici economici non distorti.</p>
      <p sl="en">Plaudo quindi alle iniziative della Commissione nel settore volte a promuovere le misure di compensazione delle perdite transfrontaliere. Vorrei che l’Assemblea sostenesse con urgenza questa normativa necessaria e sono grata per i messaggi di sostegno che abbiamo ricevuto durante il processo. Credo che il parere del Parlamento sulla questione sarà tempestivo perché anche la Corte di giustizia europea ha invitato a seguire un approccio politico sulla questione.</p>
      <p sl="en">Vorrei anche incoraggiare la Commissione ad andare avanti con la CCCTB come soluzione a più lungo termine, che mi auguro sarà sostenuta da quest’Assemblea nella relazione. Tuttavia, la CCCTB è un progetto a lungo termine, la cui realizzazione è lontana. Nel frattempo, la normativa transfrontaliera, la compensazione e il consolidamento delle perdite sono urgentemente necessari come rimedio per alcuni gravi problemi incontrati nel funzionamento del mercato interno.</p>
    </intervention>
    <intervention id="1-103" speaker_id="photo_generic" name="László Kovács" is_mep="True" mode="spoken">
      <p sl="en">Membro della Commissione . − Signor Presidente, alcune settimane fa, come lei ricorda, abbiamo parlato del contributo delle politiche sull’imposizione fiscale e doganali alla strategia di Lisbona per la crescita, l’occupazione e la competitività. La compensazione transfrontaliera delle perdite è uno degli elementi chiave per la creazione di un mercato interno competitivo senza ostacoli, contribuendo così alla crescita e all’occupazione.</p>
      <p sl="en">Vorrei spiegare l’importanza per il mercato interno della concessione della compensazione transfrontaliera delle perdite. Immaginiamo un’impresa piccola o media che operi con successo nel proprio mercato nazionale. Se prevede di espandere le proprie attività in altri Stati membri, non incontra solo i problemi collegati agli ulteriori costi di conformità. In molti casi, quindi, questa PMI non sarà in grado di compensare le perdite di avviamento rispetto ai profitti che può continuare a generare nello Stato membro di stabilimento.</p>
      <p sl="en">La mancata considerazione delle perdite all’estero comporta una doppia imposizione e scoraggia numerose PMI dall’investire in altri Stati membri. Con la nuova iniziativa sulla compensazione transfrontaliera delle perdite, le grandi imprese – ma anche le PMI in particolare – potrebbero estendere più facilmente le loro attività e fruire appieno dei benefici del mercato interno.</p>
      <p sl="en">L’iniziativa sulla compensazione transfrontaliera delle perdite costituisce una soluzione mirata nel breve e medio termine e rappresenta un passo intermedio. Ma questa iniziativa, in futuro, potrebbe essere complementare alla base imponibile consolidata comune per le società (CCCTB), in particolare per le imprese non coperte dalla CCCTB.</p>
      <p sl="en">L’iniziativa sulla compensazione transfrontaliera delle perdite ha una portata più limitata rispetto al consolidamento della base imponibile nell’ambito della CCCTB, perché prevede una compensazione automatica e globale di tutti i profitti e delle perdite in seno ad un gruppo societario.</p>
      <p sl="en">Apprezzo particolarmente il forte sostegno espresso nella relazione dell’onorevole Kauppi a favore dell’iniziativa della Commissione nel settore della compensazione transfrontaliera delle perdite, l’approccio di coordinamento e anche il lavoro relativo alla CCCTB.</p>
      <p sl="en">Come voi, sono persuaso che dovremmo proseguire i nostri sforzi per eliminare le barriere fiscali dal mercato interno.</p>
    </intervention>
    <intervention id="1-104" speaker_id="28138" name="Zsolt László Becsey" is_mep="True" mode="spoken">
      <p sl="hu">a nome del gruppo PPE-DE. – La ringrazio, signor Presidente. Vorrei ringraziare il Commissario e l’onorevole Kauppi per la relazione. Hanno trattato una questione importante suscitando emozioni delicate e contrastanti.</p>
      <p sl="hu">Due osservazioni. Da un lato ritengo sia importante che dal punto di vista del mercato interno non dovrebbe esistere il pericolo che una società madre e una controllata si trovino in situazione di svantaggio solo perché operano in due Stati membri diversi, rispetto a imprese che operano in un unico Stato membro.</p>
      <p sl="hu">Chiedo quindi che sia vietata la doppia imposizione, come ha affermato il Commissario, forse attraverso il meccanismo della cooperazione elettronica. Dato il fattore tempo, potremmo incoraggiare un’efficiente attività transfrontaliera da parte degli attori economici e applicare metodi che prevedano crediti ed esenzioni.</p>
      <p sl="hu">Nello stesso tempo, ritengo che dobbiamo preoccuparci quando una controllata produce profitto e la società madre subisce perdite. Onorevole Kauppi, nei nuovi Stati membri, ad esempio, questo aspetto è più interessante per noi.</p>
      <p sl="hu">Il mio secondo argomento a favore dell’eliminazione della doppia imposizione riguarda la base imponibile consolidata comune per le società. Dobbiamo ancora discutere su questo punto, ma ho le mie riserve. Non voglio sostenere la sovranità fiscale, ma non comprendo ancora chiaramente l’effetto della base imponibile consolidata comune per le società. Temo inoltre che ci sarà molta pressione politica per stabilire un livello minimo, proprio come è successo con l’IVA o l’imposta sui redditi. La proposta avanzata dai socialisti e dai comunisti, e forse anche dai rappresentanti della sinistra, lo dimostra, sebbene i criteri di Maastricht, credo, lo impediscano.</p>
      <p sl="hu">Ma il mio timore in questo caso è che non so quale sarà l’effetto sui nuovi Stati membri dell’Europa orientale caratterizzati dalla scarsità di capitale alla luce del flusso di capitali nel mercato interno. Dove sarà la gestione? E sarà possibile mantenere singole concessioni fiscali per controbilanciare una situazione infrastrutturale svantaggiosa?</p>
      <p sl="hu">Per questi motivi, non voterò su questi aspetti, ma desidero ringraziare ancora una volta il Commissario e la relatrice. Grazie, signor Presidente.</p>
    </intervention>
    <intervention id="1-105" speaker_id="36395" name="Donata Gottardi" is_mep="True" mode="spoken">
      <p sl="it">a nome del gruppo PSE . – Signor Presidente, signor Commissario, onorevoli colleghi, la proposta di risoluzione che voteremo domani è emblematica per la necessità di una politica fiscale a livello di Unione europea.</p>
      <p sl="it">Questo non significa esautorare o limitare le politiche fiscali nazionali – nessuno dubita della competenza in materia dei singoli Stati membri – ma significa accompagnarle e coordinarle in particolare quando, come nel caso delle perdite delle società quando ci si trova in situazione transfrontaliera, i confini nazionali sono superati nei fatti con le scelte di aggregazione e dislocazione delle imprese sul territorio europeo e non solo.</p>
      <p sl="it">È evidente come non possono bastare regole nazionali, ma nemmeno accordi bilaterali, dato che i fenomeni sono molteplici, plurali e superano i singoli confini, oggi al tempo della globalizzazione dei mercati finanziari e produttivi. Il testo nei suoi contenuti è frutto della condivisione di numerosi punti comuni e mi limito a ricordare i principali ringraziando davvero la relatrice per la costante disponibilità manifestata.</p>
      <p sl="it">27 regimi fiscali diversi impediscono il buon funzionamento del mercato interno ed ostacolano le imprese soprattutto quelle di minori dimensioni, come ci ricordava ora il Commissario Kovács. La prima affermazione che si trova nel testo è di palmare evidenza ed esprime la sua più viva preoccupazione per l’incidenza negativa che la diversità dei regimi applicati dagli Stati membri alle perdite transfrontaliere ha sul funzionamento del mercato interno.</p>
      <p sl="it">La soluzione trovata è ancora transitoria e intermedia, perché solo una base imponibile consolidata comune per le società (CCTB) rappresenta la soluzione idonea. Ecco perché si appoggia la comunicazione della Commissione quale passo importante per affrontare la situazione e nello stesso tempo sollecitando un adeguato coordinamento tra gli Stati membri per quanto riguarda tempi e soluzioni – cito dal punto 4.</p>
      <p sl="it">L’importante è aver ricordato che esistono comuni istituti europei quali la società europea e la società cooperativa europea e disposizioni di fonte europea in materia di gruppi di dimensione comunitaria, che è importante valorizzare, perché ci consentono oltre di evocare il collegamento con le relazioni collettive di lavoro e quindi con le ripercussioni sull’occupazione, di riconoscere la costruzione di gruppi di imprese di livello europeo dotate di stabilità; perché quello che vogliamo promuovere è lo sviluppo e radicamento di un sistema produttivo che abbia nel suo cuore l’Europa e non il singolo Stato membro, un sistema produttivo che non segua le sirene e non scelga di dispiegarsi tatticamente nei diversi paesi a seconda delle convenienze fiscali, compensando i diritti e le perdite denunciate laddove convenga. Un sistema produttivo che possa contare sulla parità di trattamento, evitando contabilizzazioni diverse a seconda che società controllate capigruppo si trovino in uno stesso Stato o siano presenti nei diversi Stati.</p>
      <p sl="it">Questo risultato si ottiene solo con regole apposite e con condizioni uniformi. Non si tratta di farne una bandiera di contrapposizione ideologica, riconoscere che la concorrenza fiscale fruttuosa smentirebbe in radice il contenuto di questa proposta.</p>
    </intervention>
    <intervention id="1-106" speaker_id="4274" name="Olle Schmidt" is_mep="True" mode="spoken">
      <p sl="sv">a nome del gruppo ALDE . – Ringrazio l’onorevole Piia-Noora Kauppi per la buona relazione. Fornisce un resoconto equilibrato del problema e delle difficoltà che si presentano nel mercato interno dal momento che abbiamo 27 diversi sistemi fiscali. La globalizzazione, che è stata menzionata, ha fatto sentire ancora di più la necessità di un approccio comune alle questioni fiscali nell’UE affinché gli ostacoli alla concorrenza possano essere eliminati. Diverse norme e burocrazie comportano un indebolimento di forza economica da parte delle società e perdite di posti di lavoro nell’UE. Abbiamo bisogno di norme più chiare e di un approccio che favorisca le imprese, come propone l’onorevole Kauppi. Forse alcuni di noi devono togliersi i paraocchi.</p>
      <p sl="sv">Le imposte, come sappiamo, sono un argomento molto delicato. Le parole chiave sono concorrenza fiscale e libertà di determinare le proprie aliquote. L’obiettivo a lungo termine della Commissione è arrivare a una base imponibile consolidata per le società. Poiché ciò non è realizzabile, sarebbe opportuno prevedere misure mirate nei settori che favoriscono l’efficacia del mercato interno.</p>
      <p sl="sv">La relazione esamina varie possibilità di azione e mostra come i singoli paesi abbiano scelto approcci differenti, il che è positivo, ma non abbastanza. In via di principio è anche ragionevole che le società compensino le perdite in situazioni transfrontaliere in seno a una società o fra società di un gruppo. Per facilitare tale accordo, è necessario un approccio comune su ciò che deve essere tassato, in altri termini una base imponibile consolidata per le imprese. Noi del gruppo ALDE riteniamo che questo sia il modo giusto di procedere. L’introduzione della CCCTB comune non impedirà di per sé la concorrenza fiscale, ma piuttosto il contrario. La base imponibile sarà comune e la trasparenza migliore. Questo nuovo sistema migliorerà le possibilità per le piccole e medie imprese, in particolare, di compensare le loro perdite. I ministri delle Finanze terrorizzati – e ve ne sono molti – possono stare tranquilli. Il vostro potere impositivo resterà inalterato.</p>
      <p sl="sv">Per quanto riguarda l’emendamento n. 1, il nostro gruppo vorrebbe che si votasse per parti separate, la prima delle quali può riguardare le accise. Per il resto, siamo propensi ad astenerci sull’emendamento dell’onorevole Donata Gottardi relativo ai considerando E e F per facilitare il raggiungimento di un ampio consenso e di un forte sostegno dell’Aula a questa eccellente relazione.</p>
    </intervention>
    <intervention id="1-107" speaker_id="28332" name="Dariusz Maciej Grabowski" is_mep="True" mode="spoken">
      <p sl="pl">a nome del gruppo UEN . – Signor Presidente, la relatrice merita credito per il suo lavoro, ma si tratta di una relazione discutibile, Voteremo contro e adesso ne spiegherò i motivi.</p>
      <p sl="pl">È un tentativo di unificare regimi fiscali nell’Unione e di imporre soluzioni fiscali agli Stati membri. Inoltre, finisce col favorire le imprese transfrontaliere rispetto alle PMI e ciò obbligherebbe quindi molte società nazionali a creare filiali e succursali in altri paesi senza alcuna giustificazione economica, ma solo per beneficiare delle disposizioni applicabili alle società transfrontaliere.</p>
      <p sl="pl">Vorrei solo puntualizzare che per molti anni le società transfrontaliere hanno tratto vantaggio dalla mancanza di qualifiche e dalla corruzione dei funzionari nei paesi post-comunisti, ricorrendo a frodi fiscali e contabili per dichiarare perdite ed evitare di pagare le imposte. L’Unione ha condonato tali comportamenti. La nuova disposizione consentirebbe la continuazione di tali atteggiamenti e li farebbe rientrare in un quadro giuridico. Sono particolarmente sorpreso perché vi sarebbero conseguenze negative per i paesi della vecchia Unione, dato che le loro imposte sarebbero ridotte.</p>
      <p sl="pl">Ritengo sia necessario per prima cosa risolvere il problema delle frodi fiscali e contabili perpetrate dalle imprese transfrontaliere in seno all’Unione e migliorare l’apparato fiscale, soprattutto nei nuovi Stati membri. Ciò contribuirebbe alla prevenzione e al rilevamento dei reati fiscali.</p>
    </intervention>
    <intervention id="1-108" speaker_id="28250" name="Sahra Wagenknecht" is_mep="True" mode="spoken">
      <p sl="de">a nome del gruppo GUE/NGL . – Signor Presidente, onorevoli colleghi, per certi versi possiamo concordare su un punto: l’attuale situazione dell’UE, in cui 27 diversi sistemi fiscali funzionano uno accanto all’altro in un mercato unico, caratterizzato dalla completa libertà di circolazione dei capitali, ha conseguenze fatali. Ecco dove finisce realmente l’unità. La concorrenza fiscale è dumping fiscale per i ricchi e i potenti e impone solo un maggiore onere fiscale sui normali contribuenti e consumatori. Sorprende appena che questa situazione sia particolarmente gradita ai proprietari e alle grandi imprese.</p>
      <p sl="de">È sorprendente e allarmante però che questa realtà sia ancora discussa in quest’Aula, che dovrebbe invece rappresentare gli interessi di più di una piccola élite . Nonostante tutte le sue sfumature e le valutazioni sfumate, la relazione Kauppi è solo un tipico esempio di deformazione. Ad esempio, la posizione assunta sul presunto impatto positivo della concorrenza fiscale proprio per il modo in cui si occupa della reale questione, ovvero il trattamento fiscale delle perdite in situazioni transfrontaliere.</p>
      <p sl="de">È cosa nota a tutti che le società utilizzano regolarmente la compensazione transfrontaliera delle perdite per ridurre il loro carico fiscale, spostando il profitto verso zone e paesi a bassa imposizione. Sono molto abili in questo, come dimostrano le statistiche: tale compensazione virtuale delle perdite ha comportato infatti che negli ultimi 20 anni l’importo delle tasse sui profitti sborsato dalle multinazionali è diminuito costantemente. Le sentenze della Corte di giustizia europea sono solo servite a facilitare questo accordo fiscale e hanno invaso massicciamente la sovranità fiscale degli Stati membri. Tutto questo contribuisce soltanto alla corsa al dumping delle imposte sulle società.</p>
      <p sl="de">È evidente che coloro che sostengono questo sviluppo vogliono avere un’Europa in cui la ricchezza nascosta sia in grado di accumularsi in cima alla piramide, mentre alla base i livelli di povertà aumentano e l’ex classe media deve sopravvivere con redditi che crollano in termini reali. Noi vogliamo un’Europa diversa e vogliamo una politica fiscale socialmente equa. Per questo motivo il nostro gruppo voterà contro la relazione.</p>
    </intervention>
    <intervention id="1-109" speaker_id="28509" name="John Whittaker" is_mep="True" mode="spoken">
      <p sl="en">a nome del gruppo IND/DEM . – Signor Presidente, la relatrice sostiene che questa iniziativa incoraggerà le piccole e medie imprese a espandere le loro attività transfrontaliere. Ma ho il dubbio che ciò sia stato voluto soprattutto dalle grandi multinazionali, perché sono loro a beneficiare maggiormente dei vantaggi. Nel mio paese, la Gran Bretagna, la maggior parte delle imprese è di piccole dimensioni e garantisce circa il 70% dell’occupazione. Solo una minima parte di queste imprese ha interesse a che l’Unione europea si ingerisca nelle questioni fiscali. A giudicare dai risultati dell’UE per quanto riguarda l’imposta sul valore aggiunto, saranno apportate alla normativa modifiche infinite. Abbiamo adottato finora otto direttive sull’IVA e ancora vi è molta confusione che si presta alla frode.</p>
      <p sl="en">Le imprese operano meglio quando vi sono regole semplici, ben comprensibili, come ha appena detto l’onorevole Schmidt. L’UE sa fare una cosa sola, e la fa alla perfezione, ovvero complicare le cose. Così, contrariamente alle opinioni espresse dagli altri onorevoli, una prospettiva migliore sarebbe quella di incoraggiare la concorrenza fiscale. Allora, quelle nazioni in cui sono applicate le imposte meno onerose e più semplici attireranno la maggior parte delle imprese.</p>
    </intervention>
    <intervention id="1-110" speaker_id="28308" name="Elisa Ferreira" is_mep="True" mode="spoken">
      <p sl="pt">Signor Presidente, il diverso trattamento delle perdite da parte degli Stati membri distorce la concorrenza nel mercato interno, è ingiusto e incoraggia l’attuazione di pratiche fiscali inefficaci. Plaudiamo quindi all’iniziativa della Commissione di proporre un livello minimo di armonizzazione di queste norme e ci auguriamo che il Consiglio accetterà la proposta. Si tratta di un settore in cui è essenziale disporre di una normativa migliore, in particolare per eliminare l’incertezza giuridica che le è associata, che ha provocato ripetuti ricorsi alla Corte di giustizia delle Comunità europee e che ha contribuito ad aumentare l’incertezza nelle relazioni economiche, danneggiando così società e PMI.</p>
      <p sl="pt">È essenziale quindi garantire che le varie pratiche fiscali siano compatibili con l’effettivo funzionamento del mercato interno. La qualità del testo presentato dalla relatrice, l’onorevole Kauppi, ha consentito di raggiungere un ampio consenso fra i vari gruppi politici in merito agli elementi fondamentali. Tuttavia, alcuni aspetti non essenziali della relazione, nella versione iniziale, potrebbero impedire il raggiungimento di questo accordo. In particolare, nel parere del gruppo socialista, questo processo non è compatibile con l’aperta difesa delle pratiche della concorrenza fiscale. Queste pratiche incoraggiano spostamenti artificiali delle imprese, del capitale e delle persone. Tali spostamenti spesso comportano disgregazioni sia dal punto di vista sociale e ambientale che di quello del tessuto produttivo. Inoltre, in alcune economie, la concorrenza fiscale causa gravi problemi per l’equilibrio macroeconomico con diverse conseguenze, in particolare per il livello di qualità e quantità dei beni pubblici messi a disposizione da questi paesi ai loro cittadini.</p>
      <p sl="pt">Il gruppo Socialista al Parlamento europeo ritiene che, su un argomento di importanza tanto strategica, sarebbe particolarmente utile presentare alla Commissione e al Consiglio una posizione del Parlamento europeo con un’ampia base di sostegno. Nell’ambito di questa iniziativa, l’Unione europea deve percorrere ancora molta strada, soprattutto in termini di creazione della spesso ricordata CCTB o base imponibile consolidata comune per le società. Dobbiamo creare le condizioni politiche per questo lavoro futuro.</p>
      <p sl="pt">L’accordo su questa relazione è alla nostra portata. Ci auguriamo che, quando si arriverà al voto finale, lo spirito di compromesso fra i principali gruppi politici consentirà di mantenere il consenso sui principali messaggi in modo da raggiungere un’ampia approvazione finale. Quegli aspetti secondari che ci dividono politicamente a un livello non insormontabile non devono impedirci di procedere all’approvazione.</p>
      <p sl="pt">Siamo soddisfatti dell’attiva partecipazione a questo processo, in particolare di alcuni membri del gruppo PPE-DE, compresa la relatrice, e del loro spirito di compromesso e di apertura, che hanno consentito di raggiungere il consenso sulle questioni più importanti della relazione. La ringrazio, signor Presidente.</p>
    </intervention>
    <intervention id="1-111" speaker_id="28285" name="Margarita Starkeviciute" is_mep="True" mode="spoken">
      <p sl="lt">Vorrei attirare la vostra attenzione su un aspetto di cui parliamo tanto, ovvero le varie lacune del mercato interno, e sottolineare il fatto che lo sviluppo del mercato interno ci offre numerosi vantaggi. Questo documento è importante perché illustra i vantaggi di migliorare la produttività lavorativa delle imprese che operano nel mercato unico. Tuttavia, non va dimenticato un altro aspetto. Rappresento un paese in cui la maggior parte delle imprese appartiene a multinazionali europee; le società quindi non sono nazionali. Pertanto, a volte è molto difficile per noi controllare la nostra economia in senso macroeconomico perché le strategie aziendali mettono nell’ombra gli obiettivi dell’economia nazionale, quali l’equilibrio fiscale, e via dicendo. Dobbiamo trovare un valido compromesso fra i vantaggi dello sviluppo del mercato interno e la stabilità macroeconomica. Vorrei attirare l’attenzione del Commissario sulla necessità di coordinare la politica con le questioni economiche e con il Commissario Almunia ancora una volta.</p>
    </intervention>
    <intervention id="1-112" speaker_id="28389" name="Zbigniew Krzysztof Kuźmiuk" is_mep="True" mode="spoken">
      <p sl="pl">Signor Presidente, intervenendo in questo dibattito sul trattamento delle perdite in situazioni transfrontaliere, vorrei sottolineare quanto segue.</p>
      <p sl="pl">In primo luogo, l’imposizione diretta, come l’imposta sulle società, non rientra nella competenza della Commissione europea. In linea di principio, la Commissione non dovrebbe interessarsi alla questione.</p>
      <p sl="pl">In secondo luogo, sono sorpreso di vedere che la relazione contiene dichiarazioni che disapprovano le riduzioni delle aliquote delle imposte societarie introdotte in taluni Stati membri, in particolare in quelli nuovi.</p>
      <p sl="pl">In terzo luogo, mi preoccupa la richiesta della Commissione di accelerare l’introduzione di una base imponibile consolidata per le società nell’Unione europea. La natura di questa imposta, la sua aliquota e la fissazione della base imponibile sono alcuni dei pochissimi strumenti che ancora rientrano nella competenza degli Stati membri e che possono essere usati per accelerare lo sviluppo economico dei paesi meno industrializzati.</p>
      <p sl="pl">In quarto luogo, un esame delle proposte della Commissione per una base imponibile consolidata per le società suggerisce che l’obiettivo è garantire che tutti gli Stati membri si sviluppino a un tasso che comporti al massimo un aumento del 2% del PIL annuo. In tale scenario, i nuovi Stati membri, che sono 20 o 30 anni indietro rispetto a quelli più sviluppati, come potrebbero mai riuscire a recuperare il ritardo?</p>
    </intervention>
    <intervention id="1-113" speaker_id="28579" name="Katerina Batzeli" is_mep="True" mode="spoken">
      <p sl="el">Signor Presidente, signor Commissario, la questione dell’imposizione e della possibilità di trasferire le perdite per i gruppi di società transfrontaliere nell’Unione europea non può essere affrontata al solo scopo di facilitare l’attività transfrontaliera delle imprese. Questo obiettivo, certo, è importante per il buon funzionamento del mercato interno, ma quando si tratta di tassare una società, come si legge nella relazione dell’onorevole Kauppi che stiamo esaminando oggi, allora si dovrebbe collocare la questione in un contesto più ampio del dibattito su una maggiore armonizzazione dell’imposizione nell’Unione europea.</p>
      <p sl="el">Considerato che la concorrenza fiscale non esiste su basi paritarie e che non vi è il minimo accordo su una base imponibile comune unificata per le società tale da potere elaborare norme uniformi e trasparenti per valutare la base imponibile, la previsione di opportunità come questa sulla compensazione fiscale delle perdite di natura transfrontaliera ci impone di procedere con cautela. E questo perché esiste il grave rischio di distorcere i sistemi impositivi e delle entrate degli Stati membri, nonché lo stesso funzionamento del mercato interno e della concorrenza fra imprese.</p>
    </intervention>
    <intervention id="1-114" speaker_id="4274" name="Olle Schmidt" is_mep="True" mode="spoken">
      <p sl="en">Signor Presidente, con questa nuova forma di discussione, vorrei avvalermi di questo minuto per chiedere al Commissario qual è la situazione attuale della CCCTB nell’ambito del Consiglio; Sappiano infatti che alcuni ministri delle Finanze non sono molto soddisfatti. Potrebbe dirci, signor Commissario, come prosegue il dibattito con il Consiglio e cosa propongono oggi i 27 Stati membri?</p>
    </intervention>
    <intervention id="1-115" speaker_id="photo_generic" name="László Kovács" is_mep="True" mode="spoken">
      <p sl="en">Membro della Commissione . − Signor Presidente, ho seguito la discussione con grande interesse e sono ancora più convinto che l’introduzione di una compensazione transfrontaliera delle perdite sia un fattore importante per l’approfondimento del mercato interno.</p>
      <p sl="en">Condivido appieno le opinioni dell’onorevole Kauppi, che, cioè, si tratta formalmente di imposizione fiscale, ma che la vera questione è l’adeguato funzionamento del mercato interno.</p>
      <p sl="en">Sono particolarmente grato per il vostro sostegno nel facilitare, in particolare, le attività economiche transfrontaliere delle PMI, aspetto questo che mi sta molto a cuore. Vorrei ringraziare la relatrice, l’onorevole Kauppi, per il testo molto incoraggiante, la commissione per i problemi economici e monetari e la commissione giuridica per il loro sostegno. La Commissione può accogliere la maggior parte delle conclusioni.</p>
      <p sl="en">Il sostegno del Parlamento è gradito come fattore che può avere un impatto positivo sulla successiva discussione nel Consiglio. Come suggerito nella relazione, posso assicurarvi che stiamo proseguendo gli sforzi in materia di CCCTB e di coordinamento dei sistemi di imposizione diretta degli Stati membri. Anche la CCCTB mi sta molto a cuore e il motivo è che sono certissimo che darebbe un maggiore vantaggio relativo alle piccole e medie imprese rispetto alle grandi multinazionali.</p>
      <p sl="en">Tuttavia, comprendo le preoccupazioni e per rispondere alla domanda postami alla fine della discussione vorrei dirvi che nel Consiglio questo aspetto è al vaglio, ma non ancora come proposta concreta. Per adesso è previsto come concetto e per quanto riguarda il concetto quasi i due terzi degli Stati membri hanno espresso il loro sostegno e meno di un terzo ha espresso dubbi o si è opposto.</p>
      <p sl="en">Qualsiasi discussione, in particolare una discussione che pregiudicherebbe l’attuale dibattito sulla questione della compensazione transfrontaliera delle perdite, sarebbe prematura perché per adesso non esiste alcuna proposta legislativa concreta. Nel programma di lavoro legislativo della Commissione, tuttavia, vi è un punto che dichiara che, nel secondo semestre dell’anno, presenteremo una proposta legislativa concreta – con la necessaria valutazione dell’impatto – sulla CCCTB. Allora potremo verificare se le preoccupazioni sono pertinenti o meno.</p>
      <p sl="en">Un altro punto: se non si raggiunge un accordo unanime – e per il momento credo che non vi sia un accordo unanime – possiamo ricorrere a una migliore cooperazione come soluzione. Nessuno Stato membro sarebbe costretto ad accettare la CCCTB e ad applicarla. E anche in quei paesi che hanno scelto la CCCTB, nessuna impresa sarebbe costretta a usarla, perché non avrebbe senso costringere le società che non operano nel mercato interno, che non fanno affari nel mercato interno, a impiegare questa base imponibile comune. Possono mantenere la base nazionale utilizzata in precedenza.</p>
      <p sl="en">Condivido quindi le vostre conclusioni secondo cui, per promuovere uno sviluppo coerente e l’adeguato funzionamento del mercato interno, devono essere affrontati gli ostacoli che derivano dall’esistenza di diversi regimi fiscali societari negli Stati membri, preferibilmente attraverso approcci comuni e azioni coordinate.</p>
      <p sl="en">Per quanto riguarda la compensazione delle perdite, la relazione menziona diversi settori specifici in cui si deve ancora lavorare parecchio, ovvero affrontare le esigenze tipiche delle PMI, la definizione di gruppo e la portata dello scambio automatico di informazioni.</p>
      <p sl="en">I miei servizi esamineranno questi suggerimenti e queste osservazioni e, laddove possibile, porteranno avanti la questione. L’aspetto delle PMI è già una parte importante dei lavori del Vicepresidente Verheugen. Un altro aspetto, la definizione di gruppo di società, è un elemento essenziale dei lavori sulla CCCTB.</p>
      <p sl="en">Posso garantirle che le sue raccomandazioni per la compensazione transfrontaliera delle perdite in seno alle società e ai gruppi di società ispireranno i nostri lavori nei mesi futuri. Vi sono molti riferimenti, nella sua relazione, all’evasione fissale. Al riguardo, va osservato che lo scorso dicembre la Commissione ha adottato una comunicazione sull’applicazione di misure antiabuso nel settore dell’imposizione diretta.</p>
      <p sl="en">La Commissione condivide i timori sull’evasione fiscale espressi nella relazione. Gli Stati membri devono essere in grado di impedire che le loro basi imponibili vengano erose a causa di abusi e pianificazioni fiscali aggressive. Nello stesso tempo è fondamentale garantire che non vi siano limitazioni indebite alle libertà sancite dal Trattato. Lanciando quest’ultima iniziativa, la Commissione intende promuovere ulteriori discussioni con le altre istituzioni su come le misure nazionali antiabuso possano soddisfare quei requisiti. Le sue osservazioni sul rischio di evasione fiscale saranno prese in considerazione.</p>
      <p sl="en">Infine, per quanto riguarda gli emendamenti proposti alla relazione, la Commissione sarebbe contraria agli emendamenti nn. 1, 2, 3, 4, 5 e 6, ma potrebbe sostenere gli emendamenti nn. 7 e 8, che sono in linea con lo spirito della comunicazione.</p>
    </intervention>
    <intervention id="1-116" speaker_id="4258" name="Piia-Noora Kauppi" is_mep="True" mode="spoken">
      <p sl="en">relatrice . − Signor Presidente, sarò brevissima. Sono ovviamente lieta che domani, durante la votazione, la maggior parte dei gruppi sosterrà la relazione. Il mio gruppo ha suggerito di astenersi sugli emendamenti nn. 7 e 8. Credo che sia in linea anche con le raccomandazioni della Commissione il fatto che gli emendamenti nn. 7 e 8 probabilmente saranno adottati. Ciò significa che domani avremo una vasta maggioranza a sostegno della relazione.</p>
      <p sl="en">Vorrei inoltre ricordare per un attimo il passato,ossia quanto sia stato difficile parlare di questi argomenti prima che accettassimo la prima direttiva sull’imposizione delle società – una direttiva madre-figlia e una direttiva interessi-diritti negli anni ‘90 –, ma adesso ci siamo, dopo serie discussioni, e io continuo a credere che possiamo avere a disposizione tutti gli elementi pratici, come le misure antiabuso, che possiamo migliorare la direttiva madre-figlia e che possiamo migliorare il funzionamento del Transfer Pricing Forum (gruppo di lavoro sui prezzi di trasferimento), e tali iniziative sono necessarie.</p>
      <p sl="en">Alla fine, però, ci occorre un’ampia soluzione per la CCCTB. In questo momento è la migliore opzione disponibile e dobbiamo considerarla seriamente. Mi auguro che ciò sarà fatto entro la fine di questa legislatura del Parlamento europeo, prima delle elezioni del 2009. Qualcosa deve essere fatto prima delle elezioni del 2009 e non possiamo permetterci di aspettare che gli Stati membri procedano alle loro ratifiche e ai loro referendum . Dobbiamo agire adesso, prima della fine della legislatura di questo Parlamento.</p>
    </intervention>
    <intervention id="1-117" speaker_id="21918" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà domani martedì 15 gennaio 2008.</p>
    </intervention>
  </section>
  <section id="creitem16" title="16. Soppressione delle discriminazioni in materia di prezzi e condizioni di trasporto (discussione)">
    <intervention id="1-119" speaker_id="21918" is_mep="True" mode="spoken" role="Presidente">
      <p sl="unknown">L’ordine del giorno reca la relazione, presentata dall’onorevole Costa a nome della commissione per i trasporti e il turismo, sulla proposta di regolamento del Parlamento europeo e del Consiglio che modifica il regolamento n. 11, riguardante l’abolizione di discriminazioni nel campo dei prezzi e delle condizioni di trasporto, emanato in applicazione dell’articolo 79, paragrafo 3, del Trattato che istituisce la Comunità economica europea e il regolamento (CE) n. 852/2004 del Parlamento europeo e del Consiglio sull’igiene dei prodotti alimentari − Aspetti relativi al trasporto − [COM(2007)0090 − C6-0086/2007 −2007/0037A(COD) ] (A6-0513/2007).</p>
    </intervention>
    <intervention id="1-120" speaker_id="photo_generic" name="Günter Verheugen" is_mep="True" mode="spoken">
      <p sl="de">Vicepresidente della Commissione . – Signor Presidente, onorevoli deputati, vorrei ringraziare innanzitutto l’onorevole Costa per la sua relazione. La riduzione degli oneri amministrativi derivanti dai regolamenti dell’UE è uno dei modi più efficaci per migliorare l’ambiente normativo a favore di 24 milioni di imprese europee. Quest’iniziativa, pertanto, rende un importante contributo al raggiungimento dei nostri obiettivi ambiziosi nell’ambito del partenariato per “Crescita e occupazione”.</p>
      <p sl="de">La Commissione quindi accoglie con favore il sostegno di quest’Assemblea per una rapida adozione della procedura d’urgenza che contribuirà a eliminare quegli elementi inutili della documentazione richiesta in caso di trasporto di merci al di là dei confini nazionali all’interno dell’UE. La misura in questione eliminerà quei regolamenti che adesso sono diventati obsoleti e che di fatto risalgono al 1960.</p>
      <p sl="de">In conformità dei regolamenti ancora in vigore, i vettori sono tenuti a fornire un’ampia gamma di informazioni sulle tariffe, sugli accordi sui prezzi e sul trasporto nel momento in cui le merci che essi trasportano attraversano i confini nazionali all’interno della Comunità. Il sistema semplificato proposto dalla Commissione faciliterà considerevolmente gli oneri amministrativi gravanti su circa 300 000 società di trasporto europee e si stima che farà risparmiare agli stessi operatori almeno 160 milioni di euro l’anno: non è affatto un cattivo risultato.</p>
      <p sl="de">Per quanto riguarda la procedura, la Commissione riconosce che il Parlamento europeo ha diviso in due parti separate la cosiddetta “proposta omnibus” di un regolamento del Parlamento europeo e del Consiglio che modifica sia il regolamento n. 11 riguardante l’abolizione di discriminazioni nel campo dei prezzi e delle condizioni di trasporto sia il regolamento (CE) n. 852/2004 sull’igiene dei prodotti alimentari.</p>
      <p sl="de">Vorrei dire che la Commissione, in futuro, preferirà il cosiddetto “approccio omnibus”, in altri termini presentare un’unica proposta per coprire diverse misure destinate a ridurre qualsiasi onere amministrativo non necessario. Esistono due motivi per questa scelta. Il primo: è chiaro che l’obiettivo non è modificare la sostanza del testo legislativo, ma soltanto – e ripeto la parola “soltanto” –eliminare gli oneri burocratici inutili; il secondo: tale approccio velocizzerà il ritmo al quale possono essere emanate misure di questo tipo.</p>
      <p sl="de">La Commissione si augura quindi che entrambi gli organi legislativi possano progredire adesso rapidamente sulla seconda parte della proposta, in particolare quella che tratta dell’igiene dei prodotti alimentari.</p>
      <p sl="de">Vi ringrazio tutti per la vostra attenzione.</p>
    </intervention>
    <intervention id="1-121" speaker_id="4747" name="Paolo Costa" is_mep="True" mode="spoken" role="relatore">
      <p sl="it">Signor Presidente, signor Commissario, onorevoli colleghi, dovrei nel merito ripetere molte delle cose che sono state dette dal Commissario Verheugen e quindi le evito. Siamo di fronte ad un’attività meritoria, molto spesso in piccoli provvedimenti si celano grandi risultati, e questo è uno di quelli.</p>
      <p sl="it">È chiaro che siamo di fronte a norme che erano nate con un’altra Europa, la base del regolamento risale al 1960, quando i paesi erano distinti, quando attraverso le norme sull’igiene e sui cibi si potevano celare delle discriminazioni e degli impedimenti alla concorrenza, per cui occorreva indicare la strada da fare, occorreva indicare quali erano i punti in cui si attraversavano le frontiere, occorreva dire molte cose e molti dettagli, molte cose che oggi non servono più ed è quindi bene che ci liberiamo di queste norme e che le adattiamo.</p>
      <p sl="it">Sappiamo che tutta la normativa relativa all’igiene del cibo è delicata e quindi poteva portar via molto tempo ed è per questo che si è trovata questa soluzione – che mi pare poter dire intelligente – di separare le norme sul trasporto, che sono facilmente accettabili e più facilmente, io mi auguro, percorribili.</p>
      <p sl="it">La commissione, che ho anche l’onore di presiedere, ha accettato questo mio rapporto all’unanimità. Credo che questo sia un buon viatico affinché domani l’Assemblea faccia lo stesso lavoro e consenta quindi di fare molto presto in questa direzione.</p>
      <p sl="it">È un caso di semplificazione virtuosa, è un caso di semplificazione che contemporaneamente nel semplificare adatta alle condizioni correnti, alle nuove possibilità di informazione che prescindono da tanti adempimenti burocratici e che consentono forse di concentrarsi di più sull’idea e sull’attenzione da porre affinché i cibi siano trasportati in modo igienico da un punto all’altro dell’Unione.</p>
    </intervention>
    <intervention id="1-122" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">a nome del gruppo PSE . – La proposta di regolamento del Parlamento europeo e del Consiglio che modifica il regolamento n. 11, riguardante l’abolizione di discriminazioni nel campo dei prezzi e delle condizioni di trasporto impone ai vettori terrestri, ferroviari o marittimi che operano nella Comunità di fornire informazioni sulle loro tariffe, sugli accordi applicabili, sulle condizioni di trasporto nonché di presentare la documentazione necessaria.</p>
      <p sl="ro">Agli operatori, quindi, è vietato discriminare attraverso l’applicazione di diverse tariffe (in relazione allo stesso prodotto trasportato nello stesso sistema di trasporto sullo stesso percorso), ma le discriminazione sono create in base al paese di destinazione o di provenienza.</p>
      <p sl="ro">Si tratta di un regolamento molto importante, ma è in vigore dal 1960 e doveva essere aggiornato. Il progetto di modifica semplifica la normativa e garantisce una maggiore stabilità delle condizioni applicabili al trasporto di merci.</p>
      <p sl="ro">In base alle statistiche fornite alla Commissione, è vero che, come ha dichiarato il Commissario, il regolamento riguarderà o avrà un certo peso sull’attività di circa 300 000 operatori di trasporto e questa modifica ridurrà le spese amministrative a livello europeo di circa 160 milioni di euro l’anno.</p>
      <p sl="ro">Il Parlamento europeo si propone di ridurre del 25% gli oneri amministrativi gravanti sulle imprese entro il 2012. La proposta di modifica dei due regolamenti, come trasmessa alla Commissione, figura fra le misure destinate a raggiungere quell’obiettivo.</p>
      <p sl="ro">È vero, tuttavia, che la commissione per i trasporti è stata informata nella procedura di codecisione, il che è contrario all’articolo 73, paragrafo 3, del Trattato. Per questo motivo, la proposta presentata dall’onorevole Costa in veste di relatore è stata adottata all’unanimità.</p>
    </intervention>
    <intervention id="1-123" speaker_id="2206" name="Reinhard Rack" is_mep="True" mode="spoken">
      <p sl="de">Signor Presidente, non posso omettere di ribadire, a nome del mio gruppo, quanto ha affermato il Commissario nel suo discorso iniziale, ovvero che il presidente della commissione per i trasporti e il turismo ha realmente soddisfatto il proprio incarico di presidente di commissione nell’affrontare una questione normativa piuttosto ordinaria, ma tuttavia importante, dei servizi di trasporto aereo, in particolare perché è riuscito a ottenere il sostegno unanime della commissione.</p>
      <p sl="de">Ci auguriamo che l’unanimità del nostro voto abbia reso la sua vita e il suo lavoro molto più piacevoli. Ecco, volevo solo sottolineare questo aspetto ancora una volta.</p>
    </intervention>
    <intervention id="1-125" speaker_id="28493" name="Derek Roland Clark" is_mep="True" mode="spoken">
      <p sl="en">Signor Presidente, mi congratulato con la Commissione, e non lo si sente spesso da qui, vero? Ma è un raro esempio di relazione che va sulla strada giusta – quella per Damasco?</p>
      <p sl="en">Continuiamo a discutere su questa proposta perché cerca di ridurre la regolamentazione. Ammette che le piccole imprese sono sepolte da una normativa inutile, parte della quale risalente al 1960. La motivazione afferma che questi oneri amministrativi non necessari ostacolano l’attività economica e hanno un impatto negativo sulla competitività delle imprese. Non potrei essere più d’accordo; ma perché fermarci qui? Perché limitare soltanto i documenti necessari da 10 dipendenti o meno? Andiamo fino in fondo e comprendiamo l’intera industria alimentare! Su, facciamo un falò di altri 100 000 atti legislativi! Visto che siamo a questo punto, sopprimiamo la Commissione, il Parlamento e il Consiglio. Sto parlando seriamente. Eliminando gli oneri amministrativi, consentite alle nazioni europee di liberarsi dalle pastoie che altrimenti inevitabilmente si trasformeranno negli ostacoli economici del XXI secolo.</p>
    </intervention>
    <intervention id="1-126" speaker_id="4747" name="Paolo Costa" is_mep="True" mode="spoken" role="relatore">
      <p sl="it">Signor Presidente, onorevoli colleghi, solo per dire che stiamo dicendo più parole del necessario.</p>
      <p sl="it">Mi pare che siamo assolutamente tutti d’accordo: le modifiche andavano apportate, vanno nella giusta direzione, è giusta la separazione tra i due riferimenti in modo che si eliminino le condizioni di discriminazione nel trasporto. Mi pare che la mia raccomandazione non può essere altro che quella di ripetere domani quello che ho detto in commissione e sperare di ottenere lo stesso risultato: un voto unanime o quasi su questa proposta.</p>
    </intervention>
    <intervention id="1-127" speaker_id="28380" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà domani martedì 15 gennaio 2008.</p>
    </intervention>
  </section>
  <section id="creitem17" title="17. Diritti aeroportuali (discussione)">
    <intervention id="1-129" speaker_id="28380" is_mep="True" mode="spoken" role="Presidente">
      <p sl="unknown">L’ordine del giorno reca la relazione presentata dall’onorevole Stockmann, a nome della commissione per i trasporti e il turismo, sulla proposta di direttiva del Parlamento europeo e del Consiglio concernente i diritti aeroportuali [COM(2006)0820 – C6-0056/2007 – 2007/0013(COD) ] (A6-0497/2007).</p>
    </intervention>
    <intervention id="1-130" speaker_id="1859" name="Ulrich Stockmann" is_mep="True" mode="spoken" role="relatore">
      <p sl="de">Signor Presidente, onorevoli colleghi, è sempre preferibile quando il Commissario è presente dato che vi sono alcuni punti critici che vorrei sottoporre direttamente alla sua attenzione, ma lo farò più tardi.</p>
      <p sl="de">Da più di 15 anni cerchiamo, o piuttosto la Commissione cerca di elaborare un quadro normativo sotto forma di direttiva UE sui diritti aeroportuali. Sono già falliti due tentativi a causa del conflitto di interessi fra aeroporti e compagnie aeree e fra i vari Stati membri. Anche in questa occasione abbiamo assistito a un confronto aspro e non riesco a ricordare nemmeno uno dei 189 emendamenti che in commissione sia stato accolto in generale dalle parti interessate.</p>
      <p sl="de">Numerose compagnie aeree chiedono che l’altra parte, ovvero gli aeroporti, garantisca la massima trasparenza dei costi, e sono favorevoli all’istituzione di un’autorità di regolazione che stabilisca in via definitiva i prezzi, insieme all’introduzione del sistema della cassa unica (“single till ”). Molti aeroporti preferirebbero che non si cambiasse in alcun modo lo status quo. Inoltre, i negoziati sono stati ostacolati anche dalle particolarità strutturali esistenti nei vati Stati membri.</p>
      <p sl="de">Il Regno Unito, ad esempio, ha già istituito una rigida autorità di regolazione, la CAA, proprio mentre la maggior parte degli aeroporti desidera essere deregolamentata e la tendenza infatti è in quella direzione. In Svezia, Portogallo, Grecia, Finlandia e Spagna molti aeroporti sono gestiti in un sistema di reti aeroportuali con diritti aeroportuali uniformi, il che comporta sovvenzioni incrociate e riduce la trasparenza. In Spagna i diritti aeroportuali sono addirittura stabiliti dal parlamento, in altre parole sono i membri del parlamento a decidere i livelli che si applicheranno. In Germania, questo settore è stato controllato a livello federale e non da un’autorità nazionale, mentre nei nuovi Stati membri i diritti aeroportuali sono necessari in larga misura per sviluppare l’infrastruttura aeroportuale.</p>
      <p sl="de">Menziono tutti questi interessi solo per dimostrare quanto siano stati complicati questi negoziati. Ciò che abbiamo realizzato fino ad oggi è stato inteso in primo luogo a risolvere questi conflitti di interessi, perché noi, nella commissione, siamo convinti che questo regolamento sia necessario e che dovremo compiere ogni sforzo per accettarne uno.</p>
      <p sl="de">Quindi, cosa è stato fatto finora per risolvere queste differenze? Abbiamo ridotto il campo di applicazione agli aeroporti con una movimentazione annuale di 5 milioni di passeggeri o più o con il 15% di movimenti passeggeri dello Stato membro in cui sono situati, perché nel caso degli aeroporti regionali con meno di cinque milioni di passeggeri l’anno il rischio di abuso del potere di mercato è scarso o assente. Secondo, abbiamo stabilito che gli aeroporti saranno liberi di scegliere il loro modello commerciale preferito, e, terzo, abbiamo inserito le reti aeroportuali in generale nel campo di applicazione della direttiva. Quarto, abbiamo formalizzato il ruolo delle autorità di regolazione, consentendo loro di delegare in tutto o in parte la previsione di organi di regolamentazione regionali. Quinto, abbiamo introdotto requisiti più severi per l’intervento delle autorità di regolazione e, sesto, abbiamo ancora una volta consentito agli organi direttivi dell’aeroporto di prefinanziare i progetti infrastrutturali attraverso i diritti aeroportuali, come era stato possibile in passato, seppure nel rispetto di talune condizioni. Vogliamo che la differenziazione dei diritti abbia luogo sulla base di criteri oggettivi e al livello di servizi forniti e di prestazioni ambientali, e vogliamo un sistema per definire e concludere un accordo generale sul livello del servizio.</p>
      <p sl="de">I compromessi che abbiamo negoziato sono stati adottati dalla commissione per i trasporti e il turismo con un solo voto contrario. Si tratta di un vero successo, considerata la posizione di partenza, e su questo punto vorrei ringraziare tutti i relatori ombra per la stretta collaborazione costruttiva.</p>
      <p sl="de">Adesso dobbiamo stabilire principi standardizzati in materia di trasparenza, non discriminazione e consultazione e notifica regolamentate in sede di fissazione dei diritti aeroportuali in Europa. Ciò contribuirà a ridurre future distorsioni della concorrenza e renderà la vita più difficile a coloro che potrebbero cercare di abusare del loro potere di mercato.</p>
      <p sl="de">A mio avviso, la direttiva offrirà un importante contributo verso la creazione della partnership fra gli aeroporti e le compagnie aeree e nel contempo rafforzerà la posizione dell’Europa quale hub di trasporto aereo. Chiedo quindi agli onorevoli colleghi di sostenere la commissione per i trasporti e il turismo nella votazione di domani sulla direttiva in prima lettura.</p>
    </intervention>
    <intervention id="1-131" speaker_id="photo_generic" name="Jacques Barrot" is_mep="True" mode="spoken">
      <p sl="fr">Vicepresidente della Commissione . − Signor Presidente, onorevoli deputati, vorrei ringraziare l’onorevole Stockmann per il suo lavoro e presentare brevemente la proposta di direttiva sui diritti aeroportuali.</p>
      <p sl="fr">La proposta di direttiva mira innanzi tutto a inserire nel diritto comunitario i principi che gli Stati membri hanno già approvato nel quadro dell’Organizzazione internazionale per l’aviazione civile: non discriminazione, trasparenza, consultazione.</p>
      <p sl="fr">Il quadro stabilito dalla direttiva su questa base permetterà di strutturare il dialogo fra vettori e aeroporti al momento della determinazione e della riscossione dei diritti. Ad esempio, la direttiva obbligherà gli aeroporti a consultare i vettori prima di adottare una decisione relative ai diritti.</p>
      <p sl="fr">Ho seguito il medesimo approccio per consultare i vettori aerei e gli aeroporti prima di elaborare questa proposta, i cui principi sono stati approvati da entrambe le parti.</p>
      <p sl="fr">La direttiva introduce inoltre il concetto di autorità di regolazione indipendente in ciascuno Stato membro. Questo organismo garantirà il rispetto dei principi di base che ho appena citato.</p>
      <p sl="fr">Ecco, a grandi linee, gli obiettivi della proposta di cui l’onorevole Stockmann è relatore.</p>
      <p sl="fr">Prima di passare alla discussione, vorrei ringraziare il vostro relatore e la commissione per i trasporti e il turismo per il sostegno espresso a favore della proposta della Commissione.</p>
      <p sl="fr">Signor Presidente, credo che la proposta sia abbastanza equilibrata, e, come ha appena sottolineato l’onorevole Stockmann, dovremo senz’altro prestare molta attenzione al modo in cui potrà essere applicata la direttiva, al fine di facilitare una migliore cooperazione fra le compagnie aeree e gli aeroporti.</p>
      <p sl="fr">Vi ringrazio e ascolterò con grande interesse gli oratori iscritti al dibattito.</p>
    </intervention>
    <intervention id="1-132" speaker_id="1309" name="Brian Simpson" is_mep="True" mode="spoken">
      <p sl="en">a nome del gruppo PSE . – Signor Presidente, vorrei ringraziare l’onorevole Stockmann per la sua relazione e, a nome del gruppo PSE, informo l’Aula che sosterremo la linea seguita dalla commissione per i trasporti e il turismo.</p>
      <p sl="en">Il nostro relatore ha realizzato un buon lavoro, trovando una posizione realista ed equilibrata, ma tuttora mi riesce difficile capire il motivo per cui la Commissione abbia presentato la proposta in questo formato e in questo momento.</p>
      <p sl="en">Parlo adesso per esperienza personale: da anni nell’industria dell’aviazione civile e con la Commissione siamo infarciti di deregolamentazione, eppure, in relazione ai diritti aeroportuali, ci viene detto adesso che la risposta è la regolamentazione. Devo ammettere che l’ironia della situazione mi fa un certo effetto. Tuttavia, siamo a questo punto.</p>
      <p sl="en">Sostengo appieno la necessità della trasparenza nei diritti aeroportuali, con la consultazione a pieno titolo delle parti interessate. Sostengo appieno la necessità di garantire che gli aeroporti in posizione dominante non abusino della loro condizione e sostengo appieno una procedura di reclamo aperta e trasparente, a condizione che le norme sull’impegno e sul mandato dell’arbitro siano definite con chiarezza.</p>
      <p sl="en">Tuttavia, nutro seri dubbi se la proposta di regolare i punteggi degli aeroporti in tutta l’UE produca l’utopia nei diritti aeroportuali tanto desiderata dalle compagnie aeree e dalla Commissione. Certo, se stiamo cercando la legislazione che elimini le pratiche monopolistiche, la regolamentazione dovrebbe essere basata su una verifica di mercato di ogni singolo aeroporto, non una cifra arbitraria apparsa dal nulla per nessuna ragione evidente. Se vogliamo utilizzare una cifra, dovremmo usarne una che rifletta la dominanza economica di un aeroporto, ovvero una percentuale del traffico nazionale, e riferirla a quegli aeroporti che sono dominanti, non a quelli che non lo sono.</p>
      <p sl="en">Non sono contrario alla regolamentazione degli aeroporti che si trovano in una posizione di mercato dominante, ma penso che regolamentare la maggior parte degli aeroporti per colpire i pezzi grossi, sulla base di una cifra arbitraria relativa al numero di passeggeri inserita in una normativa applicabile a tutti, sia un processo imperfetto.</p>
    </intervention>
    <intervention id="1-133" speaker_id="28270" name="Arunas Degutis" is_mep="True" mode="spoken">
      <p sl="lt">a nome del gruppo ALDE . – Vorrei congratularmi con l’onorevole Stockmann per una relazione nella quale dimostra ancora una volta tolleranza e competenza nell’affrontare proposte alquanto controverse. Questa futura direttiva riguarda un settore specifico e non è consueta dal punto di vista del contenuto. Comprendiamo tutti perfettamente che la maggior parte degli aeroporti opera in condizioni naturali di monopolio ed entra inevitabilmente in conflitto di interessi, motivo per cui gli utenti, ad esempio, le compagnie aeree, possono risentirne. Comprendiamo tutti che la regolamentazione è essenziale in questo settore, tuttavia esiste il rischio che la regolamentazione possa portare all’effetto opposto: l’aumento dei costi e delle spese può comportare un rialzo dei prezzi per i servizi forniti dagli aeroporti e questo può incidere a sua volta sulle compagnie aeree.</p>
      <p sl="lt">Fin dai primi incontri con le parti interessate è sorta la questione se tutti gli aeroporti debbano essere regolamentati e in caso negativo quale e quanti di loro dovrebbero esserlo. In veste di membro del gruppo liberale, desidero che la regolamentazione e l’intervento statale sulle imprese siano minimi, tanto più perché volevo sottolineare che circa 25 aeroporti nella Comunità europea abusano della posizione monopolistica o cercano di farlo. Pertanto, la mia offerta era che la regolamentazione dovesse riguardare all’incirca quel numero. Ma per raggiungere un compromesso concordiamo con la posizione della maggioranza e con altre offerte e abbiamo discusso i compromessi.</p>
    </intervention>
    <intervention id="1-134" speaker_id="28138" name="Zsolt László Becsey" is_mep="True" mode="spoken">
      <p sl="hu">a nome del gruppo PPE-DE. – Signor Presidente, onorevoli colleghi, vorrei esprimere quanto sia lieto che sia stato raggiunto un compromesso di successo in questo nuovo fascicolo per il quale è necessaria una decisione comune. Ha ottenuto il sostegno dei vari gruppi nell’ambito della commissione per i trasporti e il turismo.</p>
      <p sl="hu">Si può discutere se la questione debba essere regolamentata o meno e quali saranno i limiti [ …] aeroporti, aeroporti al di sotto del limite [ …] limite più basso. Credo che abbiamo preso una buona decisione in quanto abbiamo trattato solo quei principi che sono realmente necessari affinché gli Stati membri non attuino pratiche distorsive mettendosi quindi l’uno contro l’altro.</p>
      <p sl="hu">Sono altresì lieto del fatto che saranno regolamentati solo gli aeroporti che sono realmente grandi o si trovano in una situazione di monopolio. Credo anche che sia un successo comune che il processo di reclamo sarà attivato solo se viene superato il limite stabilito. Abbiamo fissato scadenze realistiche per questo processo, ponendo fine a discussioni interminabili.</p>
      <p sl="hu">Personalmente ritengo sia un successo l’avere inserito nel testo l’opportunità del prefinanziamento e di prevenzione delle scorrettezze. Abbiamo trovato un compromesso comune sui vari compiti dell’autorità di regolazione e sull’indipendenza dei proprietari.</p>
      <p sl="hu">Il maggiore beneficio sarà la trasparenza, che contribuirà enormemente a fornire al pubblico un adeguato dettaglio del prezzo di un biglietto aereo. I cittadini dell’Unione avranno fiducia nell’UE rafforzata e nello stesso tempo il principio di sussidiarietà non ne risulterà compromesso.</p>
      <p sl="hu">Non abbiamo risolto tutte le questioni. Aspetto il dibattito in seno al Consiglio su alcuni aspetti, i diritti per garantire la sicurezza, ad esempio, o i sistemi di doppia accettazione. In ogni caso, abbiamo adesso quello che io ritengo sia una posizione forte e spero che questo ci guiderà nei negoziati con il Consiglio. La ringrazio, signor Presidente, e mi scuso ancora per il ritardo.</p>
    </intervention>
    <intervention id="1-135" speaker_id="28615" name="Roberts Zīle" is_mep="True" mode="spoken">
      <p sl="lv">a nome del gruppo UEN . – Grazie, signor Presidente, signor Commissario. Innanzi tutto vorrei ringraziare l’onorevole Stockmann per il compromesso raggiunto in questo settore difficile. A mio avviso, il mercato dell’aviazione è realmente il comparto dei trasporti che richiede una regolamentazione di portata europea, dato che è qui che i mercati nazionali degli Stati membri svolgono il ruolo più importante. Per questo motivo, è molto difficile che i principali proprietari delle infrastrutture dell’aviazione, ovvero gli aeroporti, abbiano un atteggiamento non discriminatorio nei confronti delle compagnie aeree dell’UE. Mi compiaccio che la commissione per i trasporti e il turismo abbia raggiunto un compromesso nell’ambito del quale possono essere applicati sconti sui diritti, indipendentemente dalla qualità o dalla quantità del servizio, e anche per le nuove rotte. Inoltre, per quanto riguarda il campo di applicazione e la rilevanza della direttiva, sembra che quest’ultima stia toccando le compagnie aeree in uno dei loro punti deboli. Il desiderio di molti di ridurre il numero di aeroporti coperti dalla direttiva ne è la prova. Grazie.</p>
    </intervention>
    <intervention id="1-136" speaker_id="28253" name="Eva Lichtenberger" is_mep="True" mode="spoken">
      <p sl="de">a nome del gruppo Verts/ALE . – Signor Presidente, onorevoli colleghi, vi era un altro motivo per cui la discussione sui diritti aeroportuali e la loro regolamentazione comune è durata così a lungo. Un ulteriore fattore è stata la serie infinita di interventi nel corso della discussione in sede di commissione per i trasporti e il turismo. Questo fascicolo è stato oggetto di un’intensa attività di lobbying , in altre parole vi erano collegati molti interessi monetari, e noi, quali membri di quest’Assemblea, abbiamo posto una o due domande. Cosa c’è dietro tutto questo? Cosa sta accadendo? Perché una lotta così aspra, perché una discussione tanto accesa? È sempre possibile trovare una risposta chiedendosi: chi beneficia della mancanza di trasparenza? La vecchia questione di chi vince, o in latino cui bono , aiuta a ottenere una risposta.</p>
      <p sl="de">La mancanza di trasparenza va sempre a vantaggio di quelli che hanno un potere di mercato, quelli che possono dettare le condizioni. Solo in pochissimi casi, è vantaggioso o addirittura giusto per il consumatore. Si ha concorrenza sleale quando manca la trasparenza, quando vi è clientelismo celato o quando vi sono sovvenzioni nascoste. Questo è il motivo per cui ritengo sia molto importante elaborare una normativa comune.</p>
      <p sl="de">Per me, il rovescio della medaglia è che non siamo stati capaci di regolamentare un maggior numero di aeroporti. Avrei voluto includere gli impianti più piccoli nell’ambito di applicazione della direttiva, perché questi spesso attuano una concorrenza sleale nei confronti degli aeroporti più grandi dato che promuovono massicciamente i vettori a basso costo.</p>
      <p sl="de">Un ultimo punto: credo sia molto importante introdurre un emendamento che colleghi i diritti aeroportuali alle emissioni. Abbiamo l’opportunità di attenuare l’impatto ambientale dell’industria del trasporto aereo e nello stesso tempo di ridurre l’inquinamento acustico per i residenti più pesantemente colpiti.</p>
    </intervention>
    <intervention id="1-137" speaker_id="4508" name="Erik Meijer" is_mep="True" mode="spoken">
      <p sl="nl">a nome del gruppo GUE/NGL . – Signor Presidente, gli aeroporti hanno molta più influenza sulla nostra economia, sulla nostra pianificazione del territorio, sul nostro traffico terrestre e sul nostro ambiente di quanto avremmo potuto prevedere nel passato. I grandi aeroporti che hanno un ruolo importante come hub di trasferimento internazionali, o come punti di ingresso per i più grandi agglomerati urbani, si sono sviluppati fino a diventare centri commerciali, siti aziendali per uffici e società di distribuzione, punti nodali per il trasporto pubblico terrestre e caselli per il pedaggio verso le zone circostanti.</p>
      <p sl="nl">Sono un importante strumento politico nelle mani delle autorità oppure sono venduti a una società internazionale che cerca solo profitto ed espansione. Producono profitto anche al di fuori del settore aereo, fanno parte della concorrenza internazionale e sono coinvolti in conflitti di interessi con compagnie aeree, passeggeri, altri utenti e residenti locali. Gli aeroporti possono essere oggetto di abuso perché possono spingere chiunque dipenda da loro, dalle compagnie aeree ai passeggeri, a contribuire in misura sproporzionata al loro profitto.</p>
      <p sl="nl">Questi costosi aeroporti possono inoltre portare allo sviluppo di aeroporti più piccoli concorrenti nelle vicinanze, con tasse più basse, strutture più scarse, che rubano sempre più spazio e colpiscono un numero sempre maggiore di zone con l’inquinamento acustico. Se l’Unione europea regolamenta il reddito degli aeroporti, non dovrebbe agire per salvaguardare i profitti di queste compagnie o limitare i costi delle linee aeree né per rafforzare l’aviazione offrendo ai passeggeri le tariffe più basse possibili.</p>
      <p sl="nl">L’obiettivo deve essere proteggere l’ambiente quanto più possibile dall’incessante espansione dell’aviazione e promuovere la massima sicurezza Dovrebbe anche garantire la trasparenza, affinché i flussi di finanziamenti e le differenze ingiustificate nelle aliquote dei diritti non possano più rimanere coperti come segreti aziendali.</p>
      <p sl="nl">Un primo risultato è che adesso gli aeroporti che hanno da 1 a 5 milioni di passeggeri l’anno non saranno coperti da queste norme. Non mi sorprenderebbe se questo comportasse la realizzazione di maggiori investimenti in aeroporti più piccoli in aree densamente popolate. Anche sugli altri aspetti, quali la procedura di reclamo, la severità delle norme e il livello dei profitti, il testo sarà moderato rispetto all’originaria proposta della Commissione. Anticipo che ciò porterà alla persistenza di abusi e che in pochi anni si rafforzerà la richiesta di norme più severe.</p>
    </intervention>
    <intervention id="1-138" speaker_id="1969" name="Johannes Blokland" is_mep="True" mode="spoken">
      <p sl="nl">a nome del gruppo IND/DEM. – Signor Presidente, questa relazione sulla prevenzione degli abusi della posizione competitiva da parte degli aeroporti può contare sulla mia approvazione. Sono soddisfatto in particolare di tre punti. Il primo è l’adeguamento del campo di applicazione. Non tutti gli aeroporti sono in grado di abusare della loro posizione. La concentrazione sugli aeroporti più grandi è quindi sensata e non concordo pertanto con alcuni dei precedenti oratori.</p>
      <p sl="nl">In secondo luogo, accolgo positivamente l’opportunità prevista dalla relazione di differenziare i diritti. In considerazione dei dannosi effetti sull’ambiente provocati dall’aviazione negli aeroporti e nelle loro vicinanze, lo strumento della differenziazione potrebbe incoraggiare il ricorso ad aeromobili più puliti e più silenziosi. Anch’io condivido il parere che dovremmo evitare di imporre eccessivi oneri amministrativi sugli aeroporti. Ai fini della trasparenza, questi ultimi dovrebbero divulgare alcune informazioni, ma prestando attenzione ai costi e alla riservatezza.</p>
      <p sl="nl">Infine, vorrei dire qualcosa sull’emendamento n. 19. Sono favorevole a un’autorità di regolamentazione indipendente, ma ritengo che la formulazione dell’emendamento n. 19 potrebbe creare problemi in alcuni paesi, perché la definizione delle procedure e la loro supervisione sono attribuite a un unico organismo. Spero che le discussioni con il Consiglio offrano l’opportunità di risolvere la questione in modo soddisfacente.</p>
      <p sl="nl">Per concludere, vorrei ringraziare il relatore per il suo lavoro e attendo la continuazione del dibattito su questa relazione.</p>
    </intervention>
    <intervention id="1-139" speaker_id="28512" name="Jim Allister" is_mep="True" mode="spoken">
      <p sl="en">Signor Presidente, la Commissione parla molto della promozione della competitività dell’industria e della riduzione della burocrazia, ma la sua azione al riguardo spesso porta l’Europa nella direzione opposta, e mi sembra sia il caso anche qui, data la sua posizione sul trasporto aereo.</p>
      <p sl="en">Avendo contribuito al rincaro dei costi a carico dei viaggiatori aerei attraverso la previsione di tasse ecologiche, adesso abbiamo una proposta di direttiva sui diritti aeroportuali che inevitabilmente farà aumentare i costi per coloro che volano. Mi preoccupano particolarmente gli aeroporti regionali. Sono stati un catalizzatore del progresso in molte economie regionali: hanno aperto mercati, hanno reso accessibile l’inaccessibile, sono stati indispensabili nella trasformazione economica. E adesso, com’è tipico, la Commissione desidera in realtà soffocarli con la pesante mano della burocrazia, seppellendo l’innovazione sotto una montagna di requisiti di comunicazione per i quali in definitiva pagherà il viaggiatore.</p>
      <p sl="en">Chiedo alla Commissione quanto segue: se il vero motivo di questa direttiva è affrontare l’abuso della posizione dominante nel mercato, perché allora include gli aeroporti regionali? Questi infatti non costituiscono alcun problema. Nel mio collegio elettorale dell’Irlanda del Nord, gli aeroporti sono fondamentali per lo sviluppo. Eppure la settimana scorsa, quando il Presidente Barroso stava palesando il proprio appoggio all’Irlanda del Nord – era lo stesso giorno in cui inauguravano una nuova rotta fra Belfast e Heathrow – abbiamo avuto questa proposta della Commissione che farà aumentare i costi e scoraggerà l’espansione. Per questi motivi, e senza scusarmi, voterò contro la proposta.</p>
    </intervention>
    <intervention id="1-140" speaker_id="36748" name="Antonio De Blasio" is_mep="True" mode="spoken">
      <p sl="hu">relatore per parere della commissione per lo sviluppo regionale . − La ringrazio, signor Presidente, onorevoli colleghi. Mi scuso innanzi tutto per il ritardo e vi ringrazio per avermi concesso la parola.</p>
      <p sl="hu">La creazione di un sistema trasparente per i diritti aeroportuali è di estrema importanza dal momento che attualmente nessuna normativa uniforme disciplina la materia. La direttiva quadro della Commissione ha fornito un metodo di riscossione dei diritti aeroportuali, ma lascia agli Stati membri un’ampia libertà di manovra. Gli aeroporti e il traffico aereo sono importantissimi per l’Unione europea perché sono un collegamento con le regioni, creano occupazione e attirano le imprese, apportando un contributo significativo alla coesione sociale ed economica dell’UE.</p>
      <p sl="hu">Con la privatizzazione e l’arrivo di operatori commerciali, il precedente equilibrio nell’ambito dei diritti aeroportuali non funziona più. Le compagnie aeree lamentano che gli aeroporti più importanti si comportano come monopoli. Questo problema è trattato dalla proposta di direttiva che promuove un’adeguata concorrenza sul mercato in quanto stabilisce che i sistemi di imposizione e gli aeroporti che li fissano non possono discriminare fra le diverse compagnie aeree. Con alcune eccezioni, i diritti devono riflettere i costi reali del servizio o delle infrastrutture.</p>
      <p sl="hu">Devono essere stabiliti criteri oggettivi e chiari per ogni differenziazione o aumento dei diritti, di modo che gli utenti dei servizi delle compagnie aeree e degli aeroporti paghino prezzi chiaramente identificati – lo stesso diritto per servizi identici.</p>
      <p sl="hu">Anche il meccanismo di consultazione che stiamo introducendo è importante. Se le compagnie aeree non sono soddisfatte dei diritti imposti per loro conto, possono ricorrere a un’autorità di regolazione indipendente.</p>
      <p sl="hu">Infine, ritengo sia essenziale accennare alla necessità che la Commissione europea prepari una relazione sul successo della direttiva per il Consiglio e il Parlamento europeo entro quattro anni dall’entrata in vigore. La relazione dovrebbe valutare i risultati e indicare se gli obiettivi della regolamentazione sono stati raggiunti. Grazie.</p>
    </intervention>
    <intervention id="1-141" speaker_id="2206" name="Reinhard Rack" is_mep="True" mode="spoken">
      <p sl="de">Signor Presidente, abbiamo ascoltato argomenti magnifici, almeno in astratto e in termini generali, sulla deregolamentazione o sull’eccesso di regolamentazione. Tuttavia, quando si tratta del singolo caso, è sempre possibile che una di queste soluzioni sia la più pratica. Per quanto riguarda i diritti aeroportuali, ritengo che la Commissione abbia avuto ragione a presentare una proposta di direttiva, anche se nel caso della relazione Costa abbiamo anche avuto ragione a lodare gli sforzi compiuti per ridurre gli oneri amministrativi.</p>
      <p sl="de">Gli aeroporti sono importanti attori economici e al ruolo economico fondamentale che essi assolvono vi sono collegate conseguenze positive e anche potenzialmente negative. Nella sua proposta la Commissione ha presentato un concetto interessante, anche se forse lo ha illustrato con eccessiva sottigliezza. Nella commissione per i trasporti e il turismo abbiamo apportato poche modifiche, mi auguro, anzi ne sono convinto, per migliorarla.</p>
      <p sl="de">Il nostro relatore, l’onorevole Stockmann, ha tenuto una serie di lunghi discorsi con tutte le parti interessate e in particolare con i vari gruppi di quest’Assemblea, prima di elaborare compromessi tanto eccellenti che per la maggior parte siamo stati in grado di accogliere.</p>
      <p sl="de">Vorrei incentrarmi su tre aspetti. In primo luogo, volevamo garantire che la direttiva impedisse ai singoli aeroporti di abusare della loro posizione dominante. In secondo luogo, abbiamo bisogno di disposizioni sul commercio comunitario per stabilire una procedura ben funzionante, non discriminatoria, trasparente e globale ai fini del calcolo dei diritti. In terzo luogo, è logico istituire un’autorità di regolazione indipendente in ciascuno Stato membro per garantire l’attuazione delle disposizioni.</p>
      <p sl="de">Presumo che le nostre proposte saranno adottate domani nella plenaria da una grande maggioranza e vorrei congratularmi in particolare con il relatore per l’eccellente lavoro svolto.</p>
    </intervention>
    <intervention id="1-142" speaker_id="25718" name="Saïd El Khadraoui" is_mep="True" mode="spoken">
      <p sl="nl">Signor Presidente, signor Commissario, onorevoli colleghi, vorrei esordire ringraziando l’onorevole Stockmann per la sua eccellente relazione e la valida cooperazione. Penso che quando arriveremo alla fine dell’iter legislativo avremo compiuto un nuovo passo decisivo verso il raggiungimento di una situazione in cui i più importanti aeroporti europei rispettino alla fine le stesse norme in materia di riscossione di tutti i tipi di diritti per servizi connessi con l’atterraggio, il decollo, l’illuminazione e il parcheggio degli aeromobili nonché il trattamento di passeggeri e merci.</p>
      <p sl="nl">Il campo di applicazione era uno dei punti più dolenti. Penso che il compromesso sia eccellente: 5 milioni di passeggeri, 15% dei voli in uno Stato membro. Si dovrebbe tenere conto anche del fatto che nel nostro compromesso abbiamo previsto che gli Stati membri abbiano l’opportunità, se necessario, di seguire un’indagine per imporre agli altri aeroporti nello stesso Stato membro il rispetto di queste regole.</p>
      <p sl="nl">Ritengo che vi siano quattro elementi importanti. Il primo è che la trasparenza è il filo conduttore di tutta la normativa e l’imposizione di obiettivi rilevanti e di criteri trasparenti per determinare il livello dei diritti aeroportuali sia essenziale.</p>
      <p sl="nl">Il secondo è che la variazione del livello dei diritti aeroportuali continuerà a essere possibile, e ho in mente, ad esempio, la variazione basata sulla prestazione ambientale, o sull’inquinamento acustico. In tal modo è possibile attuare una politica di riferimento.</p>
      <p sl="nl">Il terzo elemento importante è che è stata elaborata una procedura chiara e obbligatoria per le consultazioni fra il gestore aeroportuale e gli utenti e che è stata stabilita una valida procedura di reclamo. L’elemento finale è che sono stati conclusi accordi chiari sul prefinanziamento di importanti investimenti negli aeroporti e sul loro calcolo.</p>
      <p sl="nl">In sintesi, penso che potremo raggiungere un buon risultato se il Consiglio ha la stessa volontà. Mi rendo conto che ci saranno ancora alcuni problemi. Penso anche agli emendamenti approvati sul finanziamento delle misure di sicurezza, intese principalmente come strumento per esercitare pressione al fine di trovare una soluzione per un’altra questione, come ben sapete. Nel frattempo, la situazione si è risolta. Penso, quindi, che quest’Aula dovrebbe essere più flessibile nel prosieguo della procedura.</p>
    </intervention>
    <intervention id="1-143" speaker_id="28283" name="Eugenijus Gentvilas" is_mep="True" mode="spoken">
      <p sl="lt">La direttiva proposta dalla Commissione europea garantisce la cooperazione fra gli enti che controllano gli aeroporti e gli utenti. In tal modo, i grandi aeroporti non potranno ignorare l’interesse dei clienti e assumere una posizione di monopolio nel mercato. Ecco perché sono favorevole a questa relazione quale membro della commissione per lo sviluppo regionale. Il trasporto aereo deve soddisfare le esigenze economiche e sociali delle comunità regionali ed è importante sottolineare che il 90% dei cittadini dell’Unione europea non vive nelle capitali. È necessario, quindi, garantire il successo del funzionamento degli aeroporti regionali perché contribuiranno a rafforzare l’attrattiva delle regioni.</p>
      <p sl="lt">Il documento presentato riduce il rischio di una posizione di monopolio da parte degli aeroporti di maggiori dimensioni e ciò contribuirà ad attenuare i problemi ambientali, infrastrutturali e connessi al trasporto affrontati dai grandi aeroporti e dalle città ubicate nelle loro vicinanze. In particolare, consentirà un ritmo di sviluppo più rapido degli aeroporti regionali e lo sviluppo sociale ed economico di regioni in diversi paesi. La distribuzione delle merci e dei flussi di passeggeri è una base molto importante per un effettivo sviluppo. Incoraggio quindi ancora una volta a sostenere la relazione dell’onorevole Stockmann.</p>
    </intervention>
    <intervention id="1-144" speaker_id="23788" name="Adam Bielan" is_mep="True" mode="spoken">
      <p sl="pl">Signor Presidente, una delle responsabilità dell’Unione europea è garantire che il mercato comunitario si sviluppi in conformità dei principi della concorrenza leale.</p>
      <p sl="pl">La direttiva sui diritti aeroportuali è tesa a impedire potenziali abusi da parte di compagnie aeree che godono di una posizione dominante sul mercato dell’Unione o in taluni paesi. È stata proposta perché non tutti i paesi applicano procedure trasparenti in sede di calcolo dei diritti aeroportuali. Le nuove disposizioni si applicheranno a 67 aeroporti di grandi dimensioni. Ritengo che faremo bene a ricordare che lo sviluppo degli aeroporti, in particolare di quelli più piccoli, svolge un ruolo essenziale nella promozione dello sviluppo regionale in Europa. Apporta un notevole contributo al livellamento delle differenze fra singole regioni dell’Unione. Ciò è vero, in particolar modo, nei paesi dell’Europa centrale.</p>
      <p sl="pl">Il mio paese, la Polonia, è uno dei leader nel settore del trasporto aereo. Il mercato polacco del trasporto aereo è cresciuto del 13% l’anno scorso e gode anche della crescita più dinamica al mondo. Tuttavia, la crescita del traffico aereo richiede notevoli investimenti. Ecco perché è essenziale autorizzare gli aeroporti più piccoli a includere nei loro diritti aeroportuali parte dei costi dei progetti di sviluppo infrastrutturale a lungo termine. Ciò contribuirebbe fortemente al finanziamento del loro sviluppo.</p>
    </intervention>
    <intervention id="1-145" speaker_id="31123" name="Pedro Guerreiro" is_mep="True" mode="spoken">
      <p sl="pt">Signor Presidente, nel mio intervento di un minuto vorrei porre l’accento sugli emendamenti che abbiamo presentato al fine di garantire che la direttiva tenga conto esplicitamente dei problemi incontrati da regioni caratterizzate da svantaggi geografici e naturali permanenti, come le regioni ultraperiferiche, in particolare in conformità dell’articolo 299, paragrafo 2, del Trattato CE.</p>
      <p sl="pt">Riteniamo che la direttiva debba riconoscere esplicitamente l’importanza degli aeroporti per lo sviluppo sociale ed economico di queste regioni e per la coesione territoriale. Pertanto, la direttiva deve prevedere adeguate eccezioni: di qui la proposta che per gli aeroporti situati in queste regioni le norme di cui alla direttiva non si applicheranno laddove non garantiscano il compimento degli obblighi del servizio pubblico universale. Ci auguriamo che la proposta possa ottenere il vostro sostegno.</p>
    </intervention>
    <intervention id="1-146" speaker_id="28119" name="Kathy Sinnott" is_mep="True" mode="spoken">
      <p sl="en">Signor Presidente, ritengo sia utile di tanto in tanto ricordare alla Commissione che l’Irlanda è un’isola e che noi dipendiamo totalmente dagli aeroporti per fare parte dell’Europa e del resto del mondo. La questione importante per me sono gli aeroporti regionali e che ottengano pieno sostegno.</p>
      <p sl="en">In molti casi si ribadisce che gli aiuti agli aeroporti piccoli faranno aumentare il consumo di carbonio, ma io non credo sia vero. Dato che tutti i voli partono da Dublino, le persone che vivono vicino all’aeroporto di Cork, come me, o all’aeroporto di Shannon, o Waterford o Kerry, devono guidare fino a Dublino o prendere un secondo volo – una navetta per Dublino – e poi partire. Mentre spesso questi voli, con il sostegno per gli aeroporti regionali, potrebbero opportunamente partire da una zona regionale verso la loro destinazione.</p>
      <p sl="en">L’altro mio argomento riguarda i passeggeri disabili. Non molto tempo fa, quando in Irlanda abbiamo ottenuto il dettaglio dei diritti aeroportuali, si è visto che si sarebbe dovuto pagare un diritto per la sedia a rotelle. Molti disabili si sono messi in contatto con me per chiedermi se si poteva eliminare tale tassa perché si pagava di più a causa della sedia a rotelle. È estremamente importante rendersi conto che una persona su dieci in Europa ha una disabilità, forse anche più di questo dato – fino al 17% talvolta – e non dovrebbero essere imposti diritti particolari.</p>
    </intervention>
    <intervention id="1-147" speaker_id="4461" name="Luís Queiró" is_mep="True" mode="spoken">
      <p sl="pt">Un numero sempre più elevato di viaggi viene effettuato in Europa e verso l’Europa, ma viaggiare all’interno e verso il nostro continente sta diventando sempre più costoso. Le cause di questo aumento dei costi, fra cui il rincaro del prezzo del petrolio, i costi per la sicurezza e la riduzione delle emissioni di CO2 , sono elementi persistenti e continueranno ad esistere.</p>
      <p sl="pt">In questo contesto, il nostro obiettivo deve essere incoraggiare la creazione di un vero e proprio mercato aeroportuale competitivo, che sia redditizio soltanto quando vi sono trasparenza e prevedibilità. Sono queste, credo, le principali virtù della proposta di direttiva nella versione che stiamo attualmente discutendo, alla quale l’onorevole Stockmann ha apportato un importante contributo. Una delle sue virtù particolari è la fissazione di norme generali per la determinazione e la riscossione dei diritti aeroportuali, che stabiliscono principi comuni per impedire ogni abuso di posizione dominante. Tali regole si applicano al 70% circa degli aeroporti, si evita così a ragione di imporre la normativa agli aeroporti più piccoli o regionali dove questo rischio non esiste.</p>
      <p sl="pt">Inoltre, per quanto riguarda situazioni come quelle in Portogallo o Finlandia, ad esempio, dove il traffico aereo è gestito da associazioni o reti di aeroporti, sono previsti diritti armonizzati per tutti, a condizione che siano compatibili con le norme in materia di concorrenza. Desidero sottolineare anche l’introduzione di un obbligo di scambio di informazioni per gli operatori aeroportuali e gli utenti, i requisiti di trasparenza e il metodo di calcolo dei diritti aeroportuali. L’istituzione di un’autorità di regolazione nazionale indipendente che interverrà solo in caso di disaccordo definitivo su una decisione relativa a diritti aeroportuali contribuirà anch’essa al buon funzionamento del mercato.</p>
      <p sl="pt">Infine, vorrei concludere, signor Presidente, dicendo che la definizione di criteri severi e trasparenti per l’utilizzazione dei diritti a fini di prefinanziamento di nuovi progetti di infrastrutture protegge al contempo l’interesse pubblico allo sviluppo di aeroporti e di nuove infrastrutture aeroportuali e i diritti dei passeggeri, in altre parole dei consumatori, i cui interessi devono continuare a meritare la nostra attenzione.</p>
    </intervention>
    <intervention id="1-148" speaker_id="28292" name="Inés Ayala Sender" is_mep="True" mode="spoken">
      <p sl="es">Signor Presidente, vorrei congratularmi con il relatore per la sua pazienza nell’ascoltare e annotare i vari requisiti che riflettono la diversità dei sistemi aeroportuali esistenti in Europa. Vorrei inoltre congratularmi con la Commissione per essere sensibile al fatto che quella diversità non può comunque implicare l’esistenza di sistemi che siano poco trasparenti, che possano essere discriminatori o non garantire un’adeguata partecipazione da parte dei diversi attori e utenti.</p>
      <p sl="es">Credo che il testo attuale, dopo il profondo sforzo di dialogo e arbitrato del relatore, ci proponga uno strumento molto utile affinché i tre attori principali – autorità nazionali, aeroporti e compagnie aeree – risolvano le loro differenze a favore dei lavoratori e dei passeggeri, offrendo un servizio di elevata qualità, conforme alle esigenze dei nuovi passeggeri e ai nuovi requisiti di accessibilità, maggiore sicurezza, minore impatto ambientale, soprattutto per quanto riguarda l’inquinamento acustico, minore conflittualità e minore incertezza giuridica attraverso una migliore consultazione.</p>
      <p sl="es">Forse sarebbe stato meglio semplificare il criterio di applicazione, prevedendo solo una percentuale che forse sarebbe risultata più rappresentativa. In ogni caso, sono lieta che il testo riconosca la capacità operativa delle reti di aeroporti, che si è rivelata un sistema molto utile in paesi come il mio, dove le compagnie aeree sono colpite da gravi problemi stagionali.</p>
      <p sl="es">Vorrei inoltre fare riferimento alla proposta di accettare metodi parlamentari o giudiziari per garantire i tassi attuali.</p>
    </intervention>
    <intervention id="1-149" speaker_id="2340" name="Samuli Pohjamo" is_mep="True" mode="spoken">
      <p sl="fi">Signor Presidente, vorrei ringraziare il relatore, l’onorevole Stockmann, per avere preparato con tanta accuratezza il dibattito su questo argomento. Desidero tuttavia concentrarmi su qualcos’altro, dal punto di vista di una persona che vive in un paese scarsamente popolato, con lunghe distanze fra i centri abitati.</p>
      <p sl="fi">Gli aeroporti in Finlandia costituiscono una rete coerente, dove si applicano tariffe standard nel punto di collegamento. Questo accordo ha garantito costi operativi ragionevoli, anche in aeroporti con scarso traffico ubicati in regioni remote. I collegamenti aerei con queste zone sono vitali.</p>
      <p sl="fi">Gli emendamenti nn. 9 e 16 tengono conto dell’esistenza di una rete di aeroporti, ma gli aeroporti piccoli sono trattati con sfavore. Spero che quest’Assemblea terrà conto delle diverse condizioni esistenti negli Stati membri ed elabori la direttiva in modo da consentire il mantenimento, lo sviluppo e il finanziamento di una rete nazionale di aeroporti su base uniforme.</p>
    </intervention>
    <intervention id="1-150" speaker_id="28355" name="Mieczysław Edmund Janowski" is_mep="True" mode="spoken">
      <p sl="pl">Signor Presidente, vorrei iniziare manifestando il mio apprezzamento per il lavoro svolto dall’onorevole Stockmann, il relatore, e dalla Commissione.</p>
      <p sl="pl">La competitività dell’economia europea impone un approccio trasparente e razionale in materia di diritti aeroportuali. Questi ultimi sono un elemento importante dei costi operativi dei vettori. La questione riguarda non solo i proprietari degli aeroporti, ma anche le compagnie aeree e quindi i passeggeri. Sono interessati gli aeroporti di portata nazionale o continentale, insieme a quelli regionali.</p>
      <p sl="pl">Si pone la questione del limite dimensionale. Il criterio modificato proposto di movimenti di 5 milioni di passeggeri o il 15% dei movimenti di passeggeri in un determinato paese è adeguato? In nessuna circostanza queste disposizioni dovrebbero incidere negativamente sui passeggeri. I servizi forniti dagli aeroporti devono rispettare i criteri di sicurezza e puntualità degli arrivi, delle partenze e dei trasferimenti. Sappiamo tutti che attualmente i nostri aeroporti sono considerevolmente diversi per quanto riguarda la cultura della puntualità. In alcuni di essi il passeggero è trattato come un fastidio. Sarebbero quindi auspicabili miglioramenti in questo settore nonché servizi di qualità a favore dei passeggeri.</p>
    </intervention>
    <intervention id="1-151" speaker_id="28117" name="Jim Higgins" is_mep="True" mode="spoken">
      <p sl="en">Signor Presidente, sono molto soddisfatto del risultato dei negoziati che sono andati avanti per mesi, e sono lieto di vedere che quest’Assemblea ha seguito l’approccio del buon senso.</p>
      <p sl="en">La proposta originaria della Commissione europea secondo cui la direttiva si sarebbe applicata a tutti gli aeroporti con un numero di passeggeri superiore a un milione era estremamente preoccupante, in particolare dal punto di vista di un irlandese, perché, qualora si fosse seguito quell’approccio, la direttiva si sarebbe applicata anche agli aeroporti di Shannon e Cork, e possibilmente, a tempo debito, all’aeroporto Ireland West , dato che cerca di continuare la sua attività di espansione. Sto dicendo che gli aeroporti al di sotto del limite di cinque milioni di passeggeri l’anno sono soggetti a forze di mercato molto più potenti rispetto agli aeroporti più grandi e sottoporli all’applicazione di questa direttiva paralizzerebbe inutilmente gli aeroporti regionali.</p>
      <p sl="en">Data la posizione adottata oggi dall’Aula, possiamo prevedere che gli aeroporti più grandi saranno più trasparenti nelle loro politiche dei prezzi e sotto il profilo del finanziamento degli sviluppi infrastrutturali. Osserveremo inoltre una forte attività normativa indipendente in tutti gli Stati membri per garantire che i loro aeroporti e i rispettivi utenti non abusino della loro posizione dominante.</p>
      <p sl="en">Sono particolarmente lieto del fatto che, durante la procedura di trattamento dei reclami, gli utenti non possono ritardare i piani adottati dall’aeroporto. Io, personalmente, ritengo che il preavviso di sei mesi della variazione dei prezzi, pur essendo orientato contro le compagnie aeree, garantirà un periodo di tempo adeguato per accordarsi e negoziare, se necessario, per entrambe le parti. Il fatto che l’utente dell’aeroporto non possa ritardare il piano aeroportuale consentirà agli aeroporti di avviare i piani infrastrutturali senza ritardi, facendo risparmiare loro denaro – e in definitiva anche ai passeggeri aerei –, dato che molto probabilmente saranno i beneficiari delle proiezioni dei costi aggiunti.</p>
      <p sl="en">Vorrei ringraziare i miei colleghi che in quest’Aula hanno sostenuto i miei emendamenti alla proposta originaria e il mio punto di vista durante i negoziati, il che significa che gli aeroporti regionali, ossia gli aeroporti più piccoli, continueranno a essere liberi, almeno per il futuro prevedibile, dalla burocrazia e dal costo della burocrazia. Mi unisco di nuovo a tutti gli altri: congratulazioni al relatore, l’onorevole Stockmann, per l’ottimo lavoro.</p>
    </intervention>
    <intervention id="1-152" speaker_id="28318" name="Emanuel Jardim Fernandes" is_mep="True" mode="spoken">
      <p sl="pt">Signor Presidente, signor Commissario, onorevoli colleghi, ringrazio l’onorevole Stockmann e mi congratulo per la sua apertura e capacità di pervenire a un compromesso fra i vari interessi coinvolti nella preparazione di questa eccellente relazione, in particolare con riguardo alle regioni ultraperiferiche. Sostengo le linee generali della proposta della Commissione e rispetto questa relazione perché garantisce la non discriminazione nei diritti aeroportuali, tranne quando ciò sia compatibile con il Trattato e necessario, in particolare per quanto riguarda le disposizioni per le regioni ultraperiferiche. Deve esistere una procedura di consultazione obbligatoria fra gestori aeroportuali e utenti. Qualsiasi variazione dei diritti deve essere trasparente e basata su criteri chiari, tenendo conto del principio della coesione territoriale.</p>
      <p sl="pt">Secondo la nostra proposta, futuri rimodellamenti saranno possibili per motivi oggettivi e trasparenti di interesse pubblico, in particolare in relazione all’accesso universale. Gli Stati membri devono provvedere, e cito, “affinché gli aeroporti riscuotano lo stesso diritto per lo stesso servizio. Il gestore aeroportuale può accordare agli utenti dell’aeroporto concessioni sui diritti in funzione della qualità di un servizio utilizzato, a patto che la concessione in questione sia disponibile per tutti gli utenti dell’aeroporto in base a condizioni pubblicizzate, trasparenti e oggettive. Il gestore può accordare una concessione agli utenti che aprono nuove rotte (…) in conformità del diritto comunitario in materia di concorrenza …</p>
      <a text="(Il Presidente toglie la parola all’oratore)"/>
    </intervention>
    <intervention id="1-153" speaker_id="23693" name="Alojz Peterle" is_mep="True" mode="spoken">
      <p sl="sl">In veste di eurodeputato, viaggiatore e pilota, mi compiaccio che con questa direttiva l’Unione disciplini per la prima volta la materia dei diritti aeroportuali, che considero utili per diversi motivi. In primo luogo, ritengo sia fondamentale consentirci di determinare principi comuni per la riscossione dei diritti aeroportuali, favorendo maggiore chiarezza e minore discriminazione.</p>
      <p sl="sl">Il secondo elemento importante è l’avvio del dialogo fra le autorità aeroportuali e le compagnie aeree, il che dovrebbe comportare una maggiore attenzione per i passeggeri, in termini sia di sicurezza che di qualità del servizio. Mi sembra importante che con questa direttiva abbiamo dimostrato il nostro atteggiamento favorevole alle esigenze di sviluppo degli aeroporti, vale a dire la possibilità di imporre diritti più elevati, ma a condizione che vi sia un dialogo con gli utenti, fornendo loro informazioni chiare e mantenendo i diritti solo a fini di sviluppo.</p>
      <p sl="sl">Infine, vorrei esprimere un forte appoggio all’istituzione di organismi regolatori indipendenti nella speranza che, conformemente al principio di proporzionalità, non porti a un’eccessiva burocratizzazione. Penso soprattutto a quegli Stati membri che hanno un solo aeroporto di grandi dimensioni e una compagnia aerea per gran parte di proprietà dello Stato. Anche se in tali casi non abbiamo bisogno di organismi di regolazione con ampie competenze è necessario prevedere immediatamente una separazione strutturale di quella funzione dalle attività connesse alla proprietà o alla supervisione.</p>
      <p sl="sl">Adesso un’osservazione sulla terminologia: a mio avviso, in inglese è più appropriato usare il termine “independent regulatory authority ” piuttosto che “independent supervisory authority ”, perché quest’ultima potrebbe essere compresa come una specie di ente ispettivo, cosa non voluta dalla direttiva. Per la seconda lettura propongo che sia introdotta la possibilità di eccezione, o “opt-out ”, a talune condizioni per gli aeroporti che operano in determinate circostanze. Rivolgo le mie congratulazioni al relatore e ai suoi collaboratori.</p>
    </intervention>
    <intervention id="1-154" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Vorrei congratularmi con il relatore, l’onorevole Stockmann, per gli importanti miglioramenti apportati alla proposta della Commissione.</p>
      <p sl="ro">Tutti gli aeroporti che rientrano nel campo di applicazione della direttiva saranno soggetti alle stesse norme di trasparenza e daranno informazioni sul calcolo e sull’impiego dei diritti aeroportuali.</p>
      <p sl="ro">Secondo il considerando 1, la funzione principale degli aeroporti consiste nell’assicurare il compimento di tutte le operazioni relative agli aeromobili dal momento dell’atterraggio al momento del decollo, ai passeggeri e alle merci. Data l’ampia gamma di attività che vengono svolte in un aeroporto, è necessario definire chiaramente le responsabilità di ciascun organismo e in particolare le modalità di finanziamento di tali attività.</p>
      <p sl="ro">Tuttavia, dovremmo prestare un’attenzione speciale alla possibilità di attuare realmente questa direttiva in tutti gli Stati membri.</p>
      <p sl="ro">È indispensabile un dialogo continuo fra aeroporti e operatori del trasporto aereo. Uno dei nostri emendamenti prevede che i diritti imposti per coprire i costi della sicurezza siano impiegati esclusivamente per l’attuazione di misure di sicurezza.</p>
      <p sl="ro">Gli Stati membri dovrebbero poi utilizzare i Fondi strutturali per sviluppare l’infrastruttura dei loro aeroporti regionali.</p>
      <p sl="ro">Secondo i dati forniti da Eurostat su cinque nuovi Stati membri, il traffico aereo di passeggeri è aumentato del 25% nel 2006 rispetto al 2005.</p>
      <p sl="ro">Nello stesso periodo la Romania ha registrato l’aumento più significativo (35%).</p>
    </intervention>
    <intervention id="1-155" speaker_id="28380" is_mep="True" mode="spoken" role="Presidente">
      <p sl="unknown">Onorevole Stockmann, quale relatore lei avrà la possibilità di parlare alla fine della discussione. Desidera parlare adesso o attendere fino ad allora?</p>
    </intervention>
    <intervention id="1-156" speaker_id="1859" name="Ulrich Stockmann" is_mep="True" mode="spoken" role="relatore">
      <p sl="de">Signor Presidente, anche se la procedura “catch the eye” non è stata pensata propriamente per i relatori, vorrei porgere qualche domanda al Commissario perché non ha sentito la mia presentazione di poco fa. Sarò breve, alla prossima occasione.</p>
    </intervention>
    <intervention id="1-157" speaker_id="28380" is_mep="True" mode="spoken" role="Presidente">
      <p sl="unknown">Va bene, è chiaro, ma dobbiamo finire il nostro elenco. Passiamo quindi al prossimo oratore e poi proseguiremo con la procedura “catch-the-eye”.</p>
    </intervention>
    <intervention id="1-158" speaker_id="4542" name="Timothy Kirkhope" is_mep="True" mode="spoken">
      <p sl="en">Signor Presidente, credo che sia possibile riassumere l’essenza di questo dibattito in una domanda: come si misura la dominanza sul mercato?</p>
      <p sl="en">Questa direttiva è il tentativo della Commissione di regolamentare un gran numero di aeroporti comunitari, e ha ritenuto fosse giusto farlo perché potrebbe crearsi uno squilibrio nel rapporto fra aeroporti e loro utenti, le compagnie aeree. In alcuni casi ha ragione, gli aeroporti più grandi dell’UE, come London Heathrow e Paris Charles de Gaulle , dovrebbero essere regolamentati in modo da non trovarsi nella condizione di abusare della loro posizione dominante sul mercato. Ma io credo che gli aeroporti regionali più piccoli dell’UE dovrebbero essere regolamentati solo quando si dovesse scoprire che operano in modo anticoncorrenziale.</p>
      <p sl="en">Quindi, per tornare alla domanda: come si misura la dominanza sul mercato? Un sistema che copra ogni aeroporto comunitario con un numero di cinque milioni di passeggeri l’anno o più è arbitrario, ma di certo è meglio che un milione. E se un aeroporto rappresenta ogni anno più del 15% dei movimenti di passeggeri nello Stato membro è ancora meglio – ma si tratta ancora di un sistema arbitrario.</p>
      <p sl="en">L’aeroporto di Newcastle nel Regno Unito, ad esempio, con 5,2 milioni di passeggeri, deve comunque competere con altri aeroporti nell’Inghilterra del nord per attirare le imprese. Perché far gravare una burocrazia onerosa e costosa sugli aeroporti regionali più piccoli che in realtà competono gli uni con gli altri per espandersi? Ecco perché voglio che i regolatori nazionali abbiano la possibilità di rinunciare alla regolamentazione dei loro aeroporti.</p>
      <p sl="en">Gli obiettivi secondari della direttiva sono comunque molto positivi. Le norme comuni sulla fornitura di informazioni reciproche, la trasparenza e la riscossione dei diritti sono elementi che io approvo. Ma di certo, in questo caso, la Commissione non dovrebbe continuare a regolamentare per il gusto di regolamentare.</p>
    </intervention>
    <intervention id="1-159" speaker_id="1859" name="Ulrich Stockmann" is_mep="True" mode="spoken" role="relatore">
      <p sl="de">Signor Presidente, vorrei chiedere al Commissario di rispondere in merito ai punti sui quali la nostra posizione in sede di commissione differiva considerevolmente dalla proposta della Commissione. In primo luogo la riduzione del campo di applicazione della direttiva a 5 milioni di passeggeri; in secondo luogo l’inclusione delle reti aeroportuali, elemento completamente nuovo; in terzo luogo l’assegnazione di responsabilità alle autorità di regolazione, consentendo loro di delegare i propri compiti a organismi regionali; in quarto luogo il prefinanziamento, che la Commissione non aveva previsto, anche se è consentito nell’ambito dell’ICAO. Infine, ho un’altra domanda: qual è la sua posizione sulla differenziazione dei diritti in base ai criteri ambientali? Ecco, queste sono le domande alle quali vorrei che lei rispondesse.</p>
    </intervention>
    <intervention id="1-160" speaker_id="4382" name="Avril Doyle" is_mep="True" mode="spoken">
      <p sl="en">Signor Presidente, per non ripetere quanto è già stato detto, io sostengo pienamente la necessità di una maggiore trasparenza nei diritti aeroportuali. Dato che i diritti imposti negli aeroporti non fanno parte dei costi operativi delle compagnie aeree, ma dei costi operativi, di sviluppo e di manutenzione degli aeroporti, vorrei conoscere il punto di vista della Commissione sull’obbligo per le compagnie aeree di rimborsare i diritti aeroportuali qualora il passeggero debba annullare il volo.</p>
      <p sl="en">Come minimo dovrebbero ottenere un rimborso completo, se non un rimborso effettivo di qualsiasi diritto aeroportuale su un volo annullato. Non credo si possa accettare che le compagnie aeree si approprino dei diritti aeroportuali se i voli vengono cancellati. Alcune lo stanno facendo attualmente, altre rimborsano dopo avere detratto una cospicua spesa gestionale, il che rende inutile la richiesta di un rimborso effettivo.</p>
      <p sl="en">È una piccola cosa, ma è un aspetto che irrita i passeggeri dell’UE. Credo che si dovrebbe spendere qualche parola adesso e inserire la questione nel nostro attuale dibattito.</p>
    </intervention>
    <intervention id="1-162" speaker_id="36281" name="Silvia-Adriana Ţicău" is_mep="True" mode="spoken">
      <p sl="ro">Dato che abbiamo il dovere di garantire la trasparenza, la diffusione di informazioni corrette agli utenti e ai passeggeri, e la qualità dei servizi di trasporto e dato che, nei primi 11 mesi del 2006, sono state create 211 nuove rotte – generando così 1 800 nuovi voli settimanali – vorrei chiedere alla Commissione quali misure sono prese per informare i passeggeri dei diritti aeroportuali, considerato che essi, purtroppo, non sono a conoscenza dei loro diritti di rivalsa quando i voli vengono annullati o ritardati.</p>
    </intervention>
    <intervention id="1-163" speaker_id="photo_generic" name="Jacques Barrot" is_mep="True" mode="spoken">
      <p sl="fr">Vicepresidente della Commissione . − Signor Presidente, onorevoli deputati, desidero ringraziare ancora una volta il vostro relatore, l’onorevole Stockmann, che ha prolungato la nostra discussione. Noi, me compreso, ci siamo impegnati nel dialogo con gli aeroporti e le compagnie aeree. La ringrazio, onorevole Stockmann, per avere ascoltato entrambe le parti. Non è facile infatti stabilire, in qualche modo, le regole di un buon dialogo che consentano di raggiungere soluzioni equilibrate e che garantiscano che gli aeroporti che occupano una posizione dominante non abusino di questa situazione.</p>
      <p sl="fr">Rispondo adesso alle sue domande, onorevole Stockmann. Per quanto riguarda il numero di passeggeri, riteniamo che 5 milioni sia una cifra accettabile. È essenziale tenere conto delle reti aeroportuali e io l’accetto. Tuttavia, sono restio a sostenere la delega di compiti ad autorità regionali. Potrebbe essere pericoloso e non vedo quale potrebbe esserne l’utilità. È necessaria un’autorità imparziale che garantisca che gli aeroporti interessati siano soggetti alle stesse condizioni di dialogo e di determinazione dei diritti. Sono favorevole alla differenziazione dei diritti sulla base di criteri ambientali. Tuttavia – e ritornerò sull’argomento – non vi è motivo per ipotizzare il prefinanziamento delle infrastrutture. In una buona gestione di un aeroporto e nella riscossione dei diritti è necessario prevedere cosa sarà necessario per le infrastrutture. Non vi è motivo di avere un prefinanziamento.</p>
      <p sl="fr">Oltre a queste risposte, vorrei ora soffermarmi su alcune osservazioni formulate. In primo luogo, desidero dire all’onorevole Simpson che la direttiva è riuscita a non cadere nella trappola della regolamentazione e della burocrazia. Ciò che noi vogliamo è il rispetto dei principi di base. Gli Stati membri hanno già accettato quei principi nell’ambito dell’Organizzazione internazionale per l’aviazione civile. Non vogliamo introdurre una normativa fine a se stessa. Credo, in tutta onestà, che possiamo realmente affermare che ci siamo dotati del migliore quadro per garantire un buon dialogo fra compagnie aeree e aeroporti e, a mio avviso, è proprio nell’ambito di questo dialogo che saranno compiuti progressi in materia di trasparenza. L’onorevole Allister ha affermato che la direttiva farebbe aumentare i costi degli aeroporti regionali. Al contrario. Proprio attraverso la trasparenza dei conti, attraverso la consultazione obbligatoria, attraverso la non discriminazione fra vettori riusciremo a ottenere, in particolare in alcuni aeroporti regionali, la completa trasparenza e potremo permettere ai consumatori, ai viaggiatori di prendere l’aereo più facilmente, senza cattive sorprese.</p>
      <p sl="fr">Come ho detto, e mi rivolgo adesso all’onorevole Lichtenberger, la direttiva consente agli Stati membri di stabilire diritti o tasse legate all’inquinamento acustico o ad altri aspetti ambientali. Tuttavia, poiché la direttiva non vuole una regolamentazione a qualunque costo, non è necessario entrare nella definizione di ogni tipo di tassa. E rispondendo all’onorevole El Khadraoui, sarà certamente possibile modulare i diritti sulla base ambientale. Il Consiglio lo ha proposto e io intendo sostenerlo.</p>
      <p sl="fr">Alcuni di voi mi hanno posto domande sui problemi relativi alla cancellazione dei voli. Molto onestamente, poiché il testo non si occupa della questione, è difficile per me rispondere. Abbiamo compiuto grandi progressi in materia di diritti dei passeggeri e dobbiamo continuare su questa strada. Le chiederei, signora onorevole, di contattarmi per iscritto di modo che io possa dare una risposta più precisa alla sua domanda che, ammetto, è legittima, come quella dell’oratrice che è intervenuta, l’onorevole Ţicău.</p>
      <p sl="fr">Signor Presidente, adesso vorrei delineare brevemente la posizione della Commissione sugli emendamenti. Una serie di emendamenti presentati dal vostro relatore rafforza l’obiettivo della Commissione di migliorare il rapporto fra aeroporti e compagnie aeree. Onorevole Stockmann, la Commissione accoglie 21 di questi emendamenti che contribuiscono al raggiungimento di quell’obiettivo. Cito, in particolare l’emendamento n. 12, gli emendamenti sulle reti aeroportuali e gli emendamenti nn. 14 e 16, con qualche modifica redazionale. La Commissione aveva proposto inizialmente che la direttiva si applicasse agli aeroporti con un traffico annuale di passeggeri superiore a 1 milione. La Commissione accetta il nuovo limite proposto nella prima parte dell’emendamento n. 7, dato che sembra avere il sostegno della maggioranza sia del Parlamento che del Consiglio. Tuttavia, 27 degli emendamenti presentati dal vostro relatore non possono essere accolti nell’attuale formulazione e devono essere discussi più approfonditamente. È il caso, in particolare, degli emendamenti sui diritti di sicurezza, i nn. 13, 21, 22, 23, 24. La questione è stata oggetto di discussioni lunghe e animate. La conciliazione è sfociata in un compromesso e mi sembra quindi, onorevole Stockmann, che a questo punto i suddetti emendamenti non siano più necessari. Inoltre, la direttiva non deve applicarsi esclusivamente ai casi di infrazione delle norme in materia di concorrenza. La Commissione quindi non può accettare gli emendamenti che riguardano situazioni in cui gli aeroporti hanno una posizione dominante in relazione ai loro utenti. Il campo di applicazione della direttiva è più ampio. Riteniamo quindi che l’emendamento n. 7, in parte, l’emendamento n. 16, in parte, l’emendamento n. 19 e l’emendamento n. 20 non siano necessari. E la Commissione non può accogliere nemmeno gli emendamenti relativi al prefinanziamento delle infrastrutture aeroportuali. La riscossione di un’imposta prima che un’infrastruttura diventi operativa è contraria ai principi sui quali poggia la direttiva.</p>
      <p sl="fr">Tuttavia, signor Presidente, onorevoli deputati, ciò non toglie nulla all’eccellente lavoro dell’onorevole Stockmann che, ho l’impressione, ha migliorato ulteriormente il progetto di direttiva. Ho commentato una serie di emendamenti, ma vorrei ringraziare ancora una volta l’onorevole Stockmann e la commissione per i trasporti e il turismo per la qualità del lavoro svolto e il contributo apportato al progresso di questo importante testo, che ci consentirà di strutturare il dialogo fra aeroporti e compagnie aeree. Vogliamo evitare che gli utenti diventino vittime di questa mancanza di dialogo e che in assenza di trasparenza possa essere attuata una serie di pratiche senza avere avuto la reale possibilità di approvarle. Ecco quello che volevo sottolineare. Vorrei ringraziare il Parlamento per l’impegno profuso nell’ambito di questa proposta. Penso che i nostri aeroporti e le nostre compagnie dovrebbero trovare in essa lo strumento per stabilire un dialogo permanente di cui beneficeranno tutte le parti interessate.</p>
      <p sl="fr">Relazione Stockmann (A6-0497/2007)</p>
      <p sl="fr">Emendamenti accettabili: nn. 8, 10, 11, 12</p>
      <p sl="fr">Emendamenti accettabili in via di principio: nn. 3, 21, 27, 29, 30, 33, 35, 40, 44, 45</p>
      <p sl="fr">Emendamenti accettabili con modifiche redazionali: 14, 15</p>
      <p sl="fr">Emendamenti parzialmente accettabili: nn. 7 (prima parte), 16, 17, 18, 22, 35 (prima parte)</p>
      <p sl="fr">Emendamenti respinti: nn. 1, 2, 4, 5, 6, 9, 13, 19, 20, 23, 24, 25, 26, 28, 31, 32, 34, 36, 37, 38, 39, 41, 42, 43, 46, 47, 48</p>
    </intervention>
    <intervention id="1-165" speaker_id="1859" name="Ulrich Stockmann" is_mep="True" mode="spoken" role="relatore">
      <p sl="de">Signora Presidente, signor Commissario, onorevoli colleghi, vorrei ringraziarvi innanzi tutto per le vostre osservazioni e i vostri suggerimenti. Abbiamo ancora un po’ di cammino da percorrere insieme e dovremo negoziare quando il Consiglio presenterà la sua posizione comune.</p>
      <p sl="de">Nelle ultime settimane è emerso chiaramente che il Consiglio si sta avvicinando al nostro modo di pensare su diversi punti, fra cui il campo di applicazione della direttiva, la questione delle reti aeroportuali e il respingimento delle possibilità di “opt-out ” da parte degli Stati nazionali. Ma vi sono altri punti sui quali non abbiamo ancora discusso, ad esempio la fissazione a livello nazionale dei limiti massimi dei diritti. Dobbiamo quindi discutere ulteriormente quelle questioni a livello interno. In primo luogo sarà importante raggiungere domani un accordo quanto più ampio possibile su questi punti, in modo da avere un forte mandato per negoziare quando avremo di fronte la posizione del Consiglio.</p>
      <p sl="de">Vorrei ringraziarla, signor Commissario, per avere illustrato nei dettagli la vostra posizione. Vorrei concludere spiegando perché il prefinanziamento delle infrastrutture è così importante per quest’Assemblea: innanzitutto perché è fattibile nell’ambito dell’ICAO, in secondo luogo perché non vogliamo avere un improvviso rialzo dei diritti quando la nuova infrastruttura arriverà sul mercato, e, infine, ovviamente perché esiste un’enorme domanda arretrata, non solo nell’Europa orientale, ma anche in altri Stati membri nuovi. So del resto che si tratta di una questione controversa e che dobbiamo aspettare per vedere quali progressi è possibile compiere.</p>
      <p sl="de">Vi ringrazio di nuovo e attendo le successive discussioni con lei e i miei colleghi in quest’Aula. Ringrazio anche i relatori ombra per l’eccellente cooperazione.</p>
      <a text="(Applausi)"/>
    </intervention>
    <intervention id="1-166" speaker_id="4453" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà martedì 15 gennaio 2008.</p>
      <p sl="unknown">Dichiarazioni scritte (articolo 142)</p>
    </intervention>
    <intervention id="1-167" speaker_id="33982" name="Marian-Jean Marinescu" is_mep="True" mode="written">
      <p sl="ro">L’iniziativa di chiarire la normativa sui diritti aeroportuali e l’elaborazione di procedure trasparenti e non discriminatorie per il calcolo di tali diritti è ben accetta perché evita qualsiasi abuso da parte degli aeroporti che si trovano in una posizione dominante.</p>
      <p sl="ro">La trasparenza e il continuo scambio di informazioni fra i fornitori dei servizi di trasporto aereo e i clienti sono quindi assicurati sia per i singoli aeroporti sia per le reti aeroportuali. Inoltre, gli Stati membri possono applicare le disposizioni di questa direttiva ad altri aeroporti ubicati nel loro territorio, incoraggiando così la concorrenza e implicitamente la riduzione dei diritti aeroportuali a vantaggio degli utenti finali.</p>
      <p sl="ro">Grazie all’esistenza di norme comuni, i passeggeri otterranno gli stessi servizi allo stesso prezzo, e l’efficienza dei costi sarà l’unico criterio utilizzato dagli aeroporti nella gestione delle loro attrezzature e dei servizi. L’adeguata attuazione di queste procedure sarà garantita attraverso l’istituzione di un’autorità di regolazione nazionale indipendente in ciascuno Stato membro.</p>
      <p sl="ro">Sono fermamente convinto che saranno i cittadini europei a beneficiare in via principale di questa normativa. Tra gli altri vantaggi figurano ulteriori investimenti nel settore dell’aviazione, il miglioramento della sicurezza esterna e interna dei passeggeri e il consolidamento della loro fiducia, che apporteranno un significativo contributo di lungo periodo allo sviluppo del trasporto aereo nell’Unione europea.</p>
    </intervention>
  </section>
  <section id="creitem18" title="18. Esportazione ed importazione di prodotti chimici pericolosi (discussione)">
    <intervention id="1-169" speaker_id="4453" is_mep="True" mode="spoken" role="Presidente">
      <p sl="unknown">L’ordine del giorno reca la relazione dell’on. Johannes Blokland, a nome della commissione per l’ambiente, la sanità pubblica e la sicurezza alimentare, sulla proposta di regolamento del Parlamento europeo e del Consiglio sull’esportazione e importazione di prodotti chimici pericolosi [(COM(2006)0745 - C6-0439/2006 - 2006/0246(COD) ] (A6-0406/2007).</p>
    </intervention>
    <intervention id="1-170" speaker_id="photo_generic" name="Stavros Dimas" is_mep="True" mode="spoken">
      <p sl="el">Membro della Commissione. − Signora Presidente, onorevoli deputati, vorrei innanzi tutto ringraziare e congratularmi con quest’Assemblea, e in particolare con il relatore, l’onorevole Blokland, i relatori ombra e la commissione per l’ambiente, la sanità pubblica e la sicurezza alimentare, nonché con l’onorevole Mann e la commissione per l’industria, la ricerca e l’energia per le loro eccellenti relazioni e le opinioni espresse in prima lettura.</p>
      <p sl="el">Negli ultimi 30 anni, le politiche e la normativa dell’Unione europea in materia di protezione della sanità pubblica e dell’ambiente hanno compiuto notevoli progressi al fine di ridurre i rischi rappresentati dalle sostanze chimiche, non solo nell’Unione europea, ma nel mondo intero. L’Unione europea è stata sempre un partner importante nell’ambito di convenzioni internazionali, compresa la convenzione di Rotterdam sulla procedura di previo assenso informato per taluni prodotti chimici e pesticidi pericolosi nel commercio internazionale. Il regolamento (CE) n. 304/2003 del Parlamento europeo e del Consiglio sull’esportazione e importazione di prodotti chimici pericolosi attua la convenzione di Rotterdam nella Comunità. Per diversi aspetti il regolamento non si ferma alle disposizioni della convenzione di Rotterdam, ma va oltre offrendo un livello più elevato di protezione per i paesi che importano prodotti chimici.</p>
      <p sl="el">Il 10 gennaio 2006 la Corte di giustizia delle Comunità europee ha pronunciato una sentenza di annullamento del regolamento (CE) n. 304/2003 perché avrebbe dovuto essere basato su un duplice fondamento giuridico, ovvero gli articoli 133 e 175, paragrafo 1, del Trattato. In risposta, l’obiettivo della proposta è l’adozione di un nuovo regolamento che sia basato sul suddetto duplice fondamento giuridico. Nel contempo, la Commissione, sulla base della sua relazione sull’esperienza acquisita fino ad oggi nell’attuazione delle procedure pertinenti, ha presentato taluni emendamenti tecnici alle disposizioni del regolamento. Questa relazione è stata trasmessa al Parlamento europeo e al Consiglio contestualmente alla proposta. Le proposte principali della Commissione di modifica del regolamento sono le seguenti.</p>
      <p sl="el">In primo luogo, sono proposte alcune eccezioni al requisito centrale dell’assenso esplicito nei paesi di importazione prima dell’esportazione. Tali eccezioni si applicano solo nei casi in cui, nonostante ragionevoli sforzi da parte della Commissione e dell’autorità nazionale designata dal paese di esportazione, non vi sia risposta alla richiesta e purché siano soddisfatte alcune condizioni. Le eccezioni sono tese a creare una certa flessibilità, mantenendo nel contempo un elevato livello di protezione, più elevato di quello previsto dalla convenzione di Rotterdam.</p>
      <p sl="el">In secondo luogo, viene proposta un’eccezione al requisito dell’assenso esplicito nei casi in cui i prodotti chimici siano esportati verso paesi dell’OCSE, nel rispetto di talune condizioni.</p>
      <p sl="el">In terzo luogo, vengono precisate le norme relative al periodo di validità dell’assenso esplicito. Inoltre, gli assensi espliciti sono rivisti a intervalli regolari nonché nei casi in cui sia accettata una prova alternativa.</p>
      <p sl="el">In quarto luogo, sono stabiliti strumenti e procedure per consentire l’accesso da parte delle autorità doganali alle informazioni, dal momento che nella maggior parte degli Stati membri queste autorità svolgono un ruolo di primo piano al fine di garantire il rispetto della normativa, in particolare per quanto riguarda il controllo sulle esportazioni.</p>
      <p sl="el">Signora Presidente, vorrei esprimere la mia soddisfazione per gli sforzi che abbiamo compiuto ai fini del raggiungimento di un accordo su questo regolamento in prima lettura. La Commissione europea è in grado di accettare il pacchetto di compromesso di emendamenti per pervenire all’accordo in prima lettura.</p>
    </intervention>
    <intervention id="1-171" speaker_id="1969" name="Johannes Blokland" is_mep="True" mode="spoken" role="relatore">
      <p sl="nl">Signora Presidente, in veste di relatore per l’importazione e l’esportazione di prodotti chimici, sono lieto di potere affermare in questa sede che abbiamo raggiunto un buon risultato in prima lettura. Vorrei quindi ringraziare tutti coloro che hanno collaborato a questo compito. Penso, in particolare, al segretariato della commissione per l’ambiente, la sanità pubblica e la sicurezza alimentare, ai relatori ombra e ai loro collaboratori che mi hanno sostenuto in modo eccellente. Ho apprezzato in modo particolare la valida cooperazione con il Consiglio, soprattutto con la Presidenza portoghese, e la Commissione europea.</p>
      <p sl="nl">Si trattava di una proposta tecnicamente complessa e la discussione a volte è stata particolarmente accesa sulla questione di cosa fosse meglio per l’ambiente. A mio avviso, la cosa più importante che abbiamo realizzato è che, grazie a questo nuovo regolamento, il commercio di prodotti chimici pericolosi sarà trattato in modo eticamente responsabile.</p>
      <p sl="nl">Volevamo partire, in particolare, da un principio, noto anche come regola d’oro: «Non fare ad altri quello che non vuoi sia fatto a te stesso». Sebbene sia un vecchio principio, che ritroviamo nella Bibbia, così come in altre religioni, questo elemento ci ha portati alle discussioni necessarie.</p>
      <p sl="nl">La proposta originaria della Commissione conteneva in realtà accordi molto liberali per consentire l’esportazione di prodotti chimici pericolosi con il tacito assenso. La proposta prevedeva questo, laddove, in particolare per i paesi in via di sviluppo, è fondamentale che sia ben chiaro cosa viene importato. Tutto sommato, stiamo parlando di sostanze che sono vietate nell’Unione europea o severamente limitate. Ritengo che abbiamo ottenuto un buon risultato nell’accordo raggiunto. Ciò significa che sono state garantite la protezione e la sensibilizzazione dei paesi in via di sviluppo per quanto riguarda le sostanze pericolose.</p>
      <p sl="nl">Signora Presidente, questo nuovo regolamento attua in modo adeguato la convenzione di Rotterdam, adottata nel 1998, ma entrata in vigore ufficialmente solo dal 2004. Posso quindi raccomandare caldamente a ciascuno di votare domani a favore dell’accordo raggiunto con il Consiglio.</p>
      <p sl="nl">Infine, signora Presidente, vorrei chiedere al Consiglio e alla Commissione di fare tutto il possibile per ampliare l’elenco di sostanze della convenzione di Rotterdam. Nell’elenco della convenzione figurano attualmente circa 40 sostanze. Vi sono di sicuro 200 sostanze che sono state proposte per essere valutate e possibilmente aggiunte all’elenco. Per proteggere soprattutto i paesi in via di sviluppo, dobbiamo metterci al lavoro con impegno su altre sostanze.</p>
    </intervention>
    <intervention id="1-172" speaker_id="1898" name="Erika Mann" is_mep="True" mode="spoken">
      <p sl="de">relatrice per parere della commissione per l’industria, la ricerca e l’energia . – Signora Presidente, vorrei porgere i miei più vivi ringraziamenti in modo particolare al relatore e alla Commissione, e ovviamente anche al Consiglio. Abbiamo presentato un’ottima relazione. In seno alla commissione per l’industria, la ricerca e l’energia abbiamo attribuito un’alta priorità all’elaborazione di un regolamento pratico che controllerà l’importazione e l’esportazione di prodotti chimici pericolosi in modo ragionevole e logico e sufficientemente coerente, così da permettere agli Stati di importazione di comprendere cosa stiamo cercando di raggiungere nell’Unione europea. Era questo essenzialmente il problema principale, ovvero avevamo inserito cose piacevoli e cose pericolose, ma nessuno poteva comprendere cosa significasse tutto questo effettivamente, tutto quello che avevamo aggiunto nel supplemento all’elenco internazionale.</p>
      <p sl="de">La proposta in questione è un buon regolamento e mi auguro che sarà compreso a livello internazionale, così da potere essere applicato in modo adeguato. Gli aspetti che non sono compresi ovviamente non avranno molto senso. Ciò può essere altrettanto pericoloso; infatti, se qualcosa non è compreso, allora non funzionerà in nessun caso.</p>
      <p sl="de">La commissione per l’industria è soddisfatta e vorrei ringraziare in modo particolare il relatore, l’onorevole Blokland, per avere negoziato con tale persistenza e buon senso e avere raggiunto alla fine un valido compromesso. Vorrei solo chiedere di non cercare subito di integrare ulteriormente l’elenco, ma di valutare quello che abbiamo in modo da avere effettivamente a disposizione una normativa che funzioni.</p>
    </intervention>
    <intervention id="1-173" speaker_id="28463" name="Frieda Brepoels" is_mep="True" mode="spoken">
      <p sl="nl">a nome del gruppo PPE-DE. – Signora Presidente, signor Commissario, onorevoli colleghi, il regolamento in questione, come saprete, riguarda una questione squisitamente tecnica. Ecco perché in origine non era prevista la discussione, ma adesso che abbiamo l’opportunità di esprimere il nostro punto di vista, vorrei dire brevemente qualcosa a nome del gruppo PPE-DE.</p>
      <p sl="nl">Sono compiaciuta del fatto che, dopo una serie di consultazioni informali con il Consiglio e la Commissione, abbiamo raggiunto un accordo in prima lettura. Questo risultato è stato possibile solo grazie agli sforzi e all’apertura del nostro relatore, il quale ha voluto ascoltare tutte le parti. Ovviamente, ringrazio anche la Commissione e il Consiglio per il loro contributo.</p>
      <p sl="nl">Adesso, il regolamento esistente sull’importazione e l’esportazione di taluni prodotti chimici pericolosi, oltre al duplice fondamento normativo – articoli 133 e 175, paragrafo 1 – e una serie di modifiche tecniche, si incentra, come il relatore ha già affermato, sulla nuova procedura di assenso esplicito, prevista all’articolo 13. Le discussioni informali si sono incentrate soprattutto su quella questione.</p>
      <p sl="nl">Sono convinta che in alcuni casi sia appropriata una maggiore flessibilità, non solo per salvaguardare gli interessi legati alle esportazioni dei paesi europei, ma anche per garantire il massimo livello di protezione dell’ambiente e della sanità pubblica in favore di tutte le parti interessate. In tal modo, alcune sostanze pericolose potrebbero ancora essere esportate senza accordo o assenso esplicito, ma nel rispetto di condizioni particolarmente severe.</p>
      <p sl="nl">Ritengo che la formulazione dell’accordo consenta di garantire, e addirittura di rafforzare l’esportazione sicura di sostanze. Quest’ultimo punto è stato raggiunto infatti eliminando parte del testo originario della Commissione. In veste di relatrice ombra del gruppo PPE-DE, sono inoltre fiduciosa che insieme al Consiglio e alla Commissione abbiamo raggiunto un buon compromesso, equilibrato e concretizzabile. Mi auguro che i miei colleghi domani approveranno tutto.</p>
    </intervention>
    <intervention id="1-174" speaker_id="23806" name="Gyula Hegyi" is_mep="True" mode="spoken">
      <p sl="en">a nome del gruppo PSE . – Signora Presidente, vorrei sostenere innanzi tutto la relazione e ovviamente l’attuazione della convenzione di Rotterdam, che è un’importante convenzione internazionale sul divieto di diversi prodotti chimici pericolosi.</p>
      <p sl="en">L’argomento non è nuovo per me. Ho lavorato come relatore ombra del gruppo PSE sulla limitazione di diversi prodotti chimici pericolosi, fra cui il divieto del PFOS e il divieto all’esportazione del mercurio. Adesso i miei colleghi e io stiamo lavorando sulla limitazione del nitrato di ammonio e di altre sostanze. Abbiamo avuto una valida cooperazione su tali questioni con l’onorevole Blokland.</p>
      <p sl="en">Dobbiamo renderci conto che un divieto di livello europeo talvolta non è sufficiente. Ad esempio, il DDT e il lindano sono vietati nell’UE da molti anni, ma è ancora possibile riscontrare la loro presenza nel sangue dei nostri cittadini. A seguito del divieto europeo su alcuni prodotti chimici, accade di frequente che alcune società multinazionali producono e vendono la sostanza chimica vietata in paesi non appartenenti all’UE, soprattutto nel terzo mondo. Le sostanze chimiche vietate ritornano allora facilmente nei prodotti importati e sono presenti quali inquinanti atmosferici negli oceani, nei mari, nei fiumi e nell’aria. Il divieto di esportazione del mercurio, pienamente sostenuto da quest’Assemblea, ci ha mostrato la corretta reazione. Lo stesso trattamento è necessario anche per altre sostanze chimiche pericolose.</p>
      <p sl="en">Sottolineo l’importanza delle convenzioni internazionali sui prodotti chimici – la convenzione di Rotterdam, la convenzione di Stoccolma e il SAICM – perché solo questi strumenti possono favorire una soluzione internazionale ai problemi provocati dalle sostanze chimiche.</p>
    </intervention>
    <intervention id="1-175" speaker_id="23881" name="Marios Matsakis" is_mep="True" mode="spoken">
      <p sl="en">a nome del gruppo ALDE . – Signora Presidente, anch’io desidero congratularmi con l’onorevole Blokland per l’eccellente relazione e per l’ammirevole abilità con cui ha trattato tutte le questioni procedurali riguardanti questa importante relazione. Vorrei poi ringraziarlo anche per il rispetto e l’attenzione dimostrati nei confronti di tutti i relatori ombra. La proposta della Commissione di regolamento del Parlamento europeo e del Consiglio sull’esportazione e l’importazione di prodotti chimici pericolosi, arricchita degli emendamenti comuni di compromesso di quasi tutti i gruppi parlamentari, contiene una serie di norme adeguate e necessarie che con tutta probabilità proteggeranno la sanità pubblica e l’ambiente a un elevato livello. I gravi problemi provocati da mercanti internazionali senza scrupoli di sostanze tossiche sono ben conosciuti e temuti, e si auspica che l’attuazione della proposta della Commissione contribuirà ad aiutare i paesi in via di sviluppo a fronteggiare i seri pericoli per il benessere dei loro cittadini e per il nostro ambiente.</p>
      <p sl="en">Al di là del merito di questa normativa, essa è importante perché dimostra in certa misura l’utilità della decisione della Corte di giustizia sull’azione della Commissione contro il Consiglio e il Parlamento europeo. Nello stesso tempo, solleva altre questioni, ad esempio perché si è proceduto immediatamente a quell’azione e perché le tre istituzioni di base dell’UE non sono state in grado di comporre la questione amichevolmente, senza dovere ricorrere a decisioni della Corte. Tale azione ha provocato giocoforza alcuni ritardi, è stata costosa e potrebbe avere suscitato un’evitabile dose di animosità interistituzionale. Tuttavia, è accaduto e adesso dobbiamo lasciarci tutto alle nostre spalle – sebbene debba forse portare tutti noi ad adottare in futuro decisioni più sagge ed evitare per quanto possibile il ricorso ad azioni giudiziarie.</p>
    </intervention>
    <intervention id="1-176" speaker_id="28139" name="Carl Schlyter" is_mep="True" mode="spoken">
      <p sl="sv">a nome del gruppo Verts/ALE . – Signora Presidente, vorrei ringraziare Johannes Blokland per l’eccellente cooperazione che abbiamo avuto durante l’intero processo. Sono passati dieci anni dalla sottoscrizione della convenzione di Rotterdam, ed è stato detto allora che per l’esportazione di sostanze chimiche pericolose era necessario il previo assenso scritto. Dopotutto, non stiamo trattando sostanze chimiche qualsiasi; l’elenco contiene le sostanze chimiche più pericolose usate oggi dall’uomo sulla terra. Ci sono voluti dieci anni. Un motivo è l’ostinato atteggiamento della vecchia Commissione che insisteva sul fatto che era solo una questione commerciale. Ringrazio il Commissario Stavros Dimas perché ci ha consentito di dotarci adesso del fondamento normativo appropriato e quindi di andare avanti.</p>
      <p sl="sv">Non è stato sempre facile negoziare con il Consiglio. Sono rimasto sconvolto quando la Presidenza ha pensato che prodotti chimici letali, in pratica vietati nell’UE, avrebbero potuto essere esportati in altri paesi per lunghi periodi senza assenso preliminare. Il motivo era che il Consiglio non voleva che l’industria europea subisse uno svantaggio competitivo. Tuttavia, la nostra industria avrebbe un reale svantaggio competitivo se per sopravvivere fosse costretta a mettere in pericolo la sanità, l’ambiente e il diritto internazionale. È assurdo sostenere che dobbiamo violare le convenzioni internazionali solo perché altri non rispettano le norme e le regole. Si potrebbe arrivare a dire allora che l’UE dovrebbe esportare droghe illegali perché se non lo fa, lo farà la mafia.</p>
      <p sl="sv">Sono lieto del fatto che alla fine siamo stati in grado di raggiungere un accordo e di trovare quindi una scappatoia per le esportazioni non approvate. Adesso abbiamo una normativa che non solo copre i prodotti chimici della convenzione, ma contiene requisiti anche per altre sostanze chimiche che sono severamente controllate nell’UE. Queste sostanze adesso, prima di essere esportate, devono essere valutate sulla base dei criteri sanitari e ambientali da parte delle autorità preposte. È un bene che il periodo di esenzione sia stato ridotto da 36 a 12 mesi. Ed è un bene anche il fatto che siano coperte le sostanze chimiche contenute nei prodotti. Infine, abbiamo una normativa che è accettabile e migliora la proposta della Commissione, ma avrebbe potuto essere ancora migliore se la sanità pubblica e l’ambiente avessero avuto la precedenza sugli interessi industriali, in fin dei conti il solo modello economico sostenibile.</p>
    </intervention>
    <intervention id="1-177" speaker_id="1059" name="Hiltrud Breyer" is_mep="True" mode="spoken">
      <p sl="de">Signora Presidente, anch’io vorrei ringraziare l’onorevole Blokland. Mi fa piacere che il Parlamento europeo abbia cambiato atteggiamento e abbia posto fine a queste esportazioni massicce. Sappiamo che si registrano ogni anno più di 1,5 milioni di casi di avvelenamento e quasi 30 000 decessi nei paesi in via di sviluppo. Sarebbe stato terribile se la proposta della Commissione fosse entrata in vigore, dato che questo avrebbe significato che prodotti chimici pericolosi avrebbero potuto essere esportati senza l’autorizzazione dei paesi di importazione, a condizione che non si fosse ricevuta una risposta entro 90 giorni.</p>
      <p sl="de">Sarebbe stata anche un’interpretazione alquanto discutibile della normativa in materia di sanità e di ambiente se avessimo continuato a esportare proprio mentre, da un lato, stiamo delineando un nuovo punto di riferimento sulla sicurezza attraverso l’ultima certificazione dei pesticidi e, dall’altro, stiamo facendo esattamente il contrario con le nostre esportazioni. L’UE non dovrebbe limitarsi ad assicurare un elevato livello di protezione al suo interno, ma dovrebbe volere la stessa cosa anche per il resto del mondo, e questa paradossale attenuazione delle norme sulle esportazioni non sarebbe andata a favore della credibilità dell’UE.</p>
      <p sl="de">Inoltre, abbiamo bisogno di maggiore trasparenza per quanto riguarda l’esportazione di sostanze chimiche e di pesticidi. Deve esistere un sistema migliore per rendere note le quantità di prodotti esportati dagli Stati membri dell’UE. In fin dei conti, stiamo parlando della circolazione di merci che sono soggette a restrizioni e a divieti e noi, negli Stati membri, abbiamo bisogno della massima trasparenza in questo settore. Chiediamo quindi più informazioni sulle quantità interessate e sugli Stati membri da cui provengono i materiali.</p>
    </intervention>
    <intervention id="1-178" speaker_id="4382" name="Avril Doyle" is_mep="True" mode="spoken">
      <p sl="en">Signora Presidente, non abbiamo dimestichezza con questa procedura – mi sono guardata attorno, ho notato che tutti i presenti hanno parlato – ciò significa che posso avere anch’io cinque minuti? Presumo di poterne avere almeno due, ovvero il tempo impiegato per consentire la procedura “catch-the-eye” È una questione che va chiarita.</p>
      <p sl="en">Intervengo per sostenere i colleghi su questo importante regolamento, che è al suo secondo passaggio nelle commissioni e in quest’Aula a causa di una sentenza della Corte di giustizia di 12 mesi fa, in base alla quale avrebbe dovuto esserci originariamente un duplice fondamento normativo.</p>
      <p sl="en">Il punto principale di cui vorrei parlare durante la procedura “catch-the-eye” è il mio generale timore per i fondamenti normativi e i problemi che abbiamo incontrato qui, non solo con questa normativa, ma anche con altre. Si passa molto tempo, sia in commissione che in plenaria, discutendo degli emendamenti sul fondamento normativo unico rispetto al duplice fondamento normativo e sono state espresse diverse opinioni.</p>
      <p sl="en">Penso che sia ora che quest’Assemblea faccia un preciso inventario delle procedure a cui perveniamo – diversi fondamenti normativi – perché spesso vengono proposti a noi o al Consiglio duplici fondamenti normativi, e ritornano da noi prima del raggiungimento di una posizione comune a causa di ciò che io definirei futili motivi legislativi. Quanto più si allarga l’UE – adesso siano 27 Stati membri, in crescita, me lo auguro – tanto più difficile è mantenere ordinata la nostra legislazione. Dobbiamo osservare realmente cosa facciamo in questo settore. È interessante quindi che qui sia vero il contrario. Infatti, la Corte di giustizia ha dichiarato che dobbiamo avere un duplice fondamento normativo in questo settore particolare anziché uno solo, cosa che di norma facilita le cose – se possiamo attenerci a un solo fondamento normativo – perché molto spesso duplici fondamenti normativi sono stati pane per gli avvocati.</p>
      <p sl="en">Mi chiedo se il Commissario possa illustrarci quale fosse esattamente la controversia dinanzi alla Corte di giustizia in relazione all’unico fondamento normativo, chi l’abbia sollevata, e se possa fornirci maggiori informazioni sul perché la Corte di giustizia stessa si è pronunciata, se volete, su un duplice fondamento normativo. Ci hanno dato il tempo di riprendere di nuovo la procedura e hanno mantenuto gli effetti del regolamento fino alla riadozione, nella sua forma originaria, e io accolgo molto positivamente il fatto che a quanto pare raggiungeremo un accordo in prima lettura grazie a tutta questa cooperazione. Il parere del Commissario su questo aspetto e sull’intera vicenda del fondamento normativo che ci tiene qui per la seconda volta sarebbe ben accetto.</p>
    </intervention>
    <intervention id="1-179" speaker_id="4453" is_mep="True" mode="spoken" role="Presidente">
      <p sl="unknown">Le ho lasciato il tempo in più, come l’ho lasciato anche ad altri, perché era chiaro che questi cinque minuti erano meno, visto che c’erano meno parlamentari, però solo in questo caso.</p>
    </intervention>
    <intervention id="1-180" speaker_id="photo_generic" name="Stavros Dimas" is_mep="True" mode="spoken">
      <p sl="el">Membro della Commissione. − Signora Presidente, vorrei ringraziare tutti coloro che sono intervenuti per le loro osservazioni positive.</p>
      <p sl="el">Riconosco e condivido il desiderio del Parlamento di arrivare a un elevato livello di protezione della salute umana e dell’ambiente, in particolare in quei paesi che non dispongono delle infrastrutture o delle capacità necessarie per affrontare correttamente il problema delle sostanze chimiche pericolose.</p>
      <p sl="el">Concordo inoltre pienamente con il parere secondo cui la Comunità europea dovrebbe svolgere un ruolo di primo piano nella fissazione di un quadro giuridico per la Comunità al fine di garantire un elevato livello di protezione. Su numerosi elementi il regolamento non si limita alle disposizioni della convenzione di Rotterdam, ma prevede condizioni attuative che offrono un elevato livello di protezione per tutti i paesi del mondo, non solo per i membri della convenzione.</p>
      <p sl="el">Sono convinto che questo esempio spingerà altri paesi a comportarsi allo stesso modo e ad aderire alla convenzione. La Commissione compirà ogni sforzo per sostenere la convenzione di Rotterdam al fine di consentire il raggiungimento di questi obiettivi.</p>
      <p sl="el">In risposta ai timori riguardanti l’arsenico e il mercurio, la Commissione vorrebbe sottolineare che, a norma dell’articolo 22, paragrafo 3, del regolamento (CE) n. 304/2003, se l’arsenico metallico venisse vietato o fosse sottoposto a rigide limitazioni nella Comunità, sarebbe presentata una proposta per l’applicazione dell’allegato pertinente. Inoltre, la Commissione sottolinea che Consiglio e Parlamento stanno lavorando sulla proposta di vietare le esportazioni di mercurio verso paesi al di fuori della comunità, divieto questo che, nella misura in cui è in vigore, va oltre il requisito dell’assenso imposto dalla convenzione di Rotterdam e dal regolamento comunitario che la attua.</p>
      <p sl="el">Vorrei ringraziare ancora una volta il relatore e i relatori ombra per i loro sforzi e l’eccellente lavoro, in particolare l’onorevole Blokland. La Commissione è soddisfatta del risultato dei negoziati e ritiene che tutti gli emendamenti di compromesso proposti siano accettabili.</p>
      <p sl="el">Per quanto riguarda il duplice fondamento normativo, sarebbe stato in effetti più facile e più semplice se avessimo avuto un unico fondamento normativo, ma conosciamo tutti molto bene il problema che incontriamo tanto spesso: in questo caso abbiamo, se ricordo bene, gli articoli 133 e 175, mentre nella maggior parte degli altri casi abbiamo gli articoli 95 e l’articolo 175. Certo, proponendo un fondamento normativo, ci basiamo sempre sul parere del nostro servizio giuridico. Qui, come ho già detto, si trattava di commercio e di ambiente ed è stato il motivo che ha portato la Corte di giustizia europea a pronunciare una decisione sul duplice fondamento normativo.</p>
    </intervention>
    <intervention id="1-181" speaker_id="1969" name="Johannes Blokland" is_mep="True" mode="spoken" role="relatore">
      <p sl="nl">Signora Presidente, gli onorevoli Doyle e Matsakis hanno sollevato il problema del fondamento normativo. Anche il Commissario Dimas, che ringrazio vivamente per la sua risposta, ha accennato a questo aspetto.</p>
      <p sl="nl">Il problema infatti, quando ero relatore, era che il Presidente del Consiglio era venuto a farmi visita e mi aveva detto: “Nel Consiglio abbiamo all’unanimità seri problemi con il fondamento normativo ‘commercio’; su parere del nostro servizio giuridico vogliamo modificarlo in ‘ambiente’.</p>
      <p sl="nl">Il Parlamento ha consultato il proprio servizio giuridico il quale era assolutamente sicuro che il fondamento normativo non dovesse essere “commercio”, bensì “ambiente”. Su questa base siamo quindi giunti a quella conclusione, quasi all’unanimità, almeno nel Consiglio.</p>
      <p sl="nl">Sarebbe stato meglio in realtà se non avessimo sollevato il problema dinanzi alla Corte di giustizia, ma avessimo cercato di trovare una soluzione politica al problema con il Commissario, il Presidente del Consiglio e il Parlamento. Cosa è successo allora? Sì, fortunatamente il regolamento è entrato in vigore. Ha funzionato: il Consiglio ha trattato la questione con urgenza, il Parlamento ha trattato la questione con urgenza. Tuttavia, è seguita un’enorme discussione e alla fine tutti hanno avuto torto: la Commissione, il Consiglio e anche il Parlamento.</p>
      <p sl="nl">La Corte di giustizia ha pronunciato un giudizio di tipo salomonico e ha dichiarato “duplice fondamento giuridico”, mentre Consiglio e Parlamento avevano presunto che non era possibile, che era impossibile. In una situazione come quella, si finisce con l’avere tutti torto, e si sono accumulati anni di ritardo. Fortunatamente non a spese dei paesi in via di sviluppo, perché i lavori sono andati comunque avanti.</p>
      <p sl="nl">In ogni caso, abbiamo fatto passare molto tempo. Ritengo che in futuro dovremmo agire insieme per evitare il verificarsi di questi problemi. Quando il Commissario Dimas ha avuto l’intervista preliminare con la commissione per l’ambiente, la sanità pubblica e la sicurezza alimentare, abbiamo discusso del problema anche con lui.</p>
      <p sl="nl">Abbiamo sollevato il problema anche nelle tre audizioni con il Commissario Verheugen e con il Presidente della Commissione Barroso. In quel momento abbiamo avuto l’impressione positiva che non era stata la Commissione a decidere di adire la Corte di giustizia, ma il servizio giuridico. Penso che da ora in poi non ci si dovrebbe rivolgere agli avvocati per risolvere il problema, ma ai politici.</p>
    </intervention>
    <intervention id="1-182" speaker_id="4453" is_mep="True" mode="spoken" role="Presidente">
      <p sl="unknown">La discussione è chiusa.</p>
      <p sl="unknown">La votazione si svolgerà domani martedì 15 gennaio 2008.</p>
      <p sl="unknown">Dichiarazioni scritte (articolo 142)</p>
    </intervention>
    <intervention id="1-183" speaker_id="33989" name="Daciana Octavia Sârbu" is_mep="True" mode="written">
      <p sl="ro">La proposta di regolamento sull’esportazione e l’importazione di prodotti chimici pericolosi costituisce un miglioramento dell’uso dei prodotti chimici nella misura in cui protegge in modo più efficace la salute della popolazione e l’ambiente. Il regolamento è teso a incoraggiare la responsabilità comune di esportatori e importatori e di sostenerli nei loro sforzi di cooperazione al fine di garantire il controllo sulla circolazione internazionale di prodotti chimici pericolosi. Il nuovo regolamento modifica la definizione di esportatore per ricomprendervi le persone che esportano tali sostanze chimiche pericolose a partire dall’UE, ma che non sono residenti nell’UE, garantendo così un effettivo controllo e la supervisione dei flussi di prodotti chimici pericolosi.</p>
      <p sl="ro">La procedura di previo assenso informato (PIC), nell’ambito della quale talune sostanze chimiche necessitano di un’esplicita autorizzazione da parte del paese importatore, aiuta inoltre i paesi interessati a ottenere informazioni più accurate sulle sostanze chimiche pericolose vietate per motivi ambientali e di sanità pubblica che possono transitare nei paesi di importazione. Tuttavia, la procedura PIC non deve sostituirsi a efficaci e validi controlli frontalieri, e gli Stati membri dovrebbero cooperare al fine di garantire l’effettiva gestione della circolazione di questi prodotti pericolosi sul loro territorio.</p>
    </intervention>
    <intervention id="1-184" speaker_id="28252" name="Richard Seeber" is_mep="True" mode="written">
      <p sl="de">Il nuovo regolamento sull’importazione e l’esportazione di prodotti chimici pericolosi e di pesticidi comprende adesso una serie di modifiche tecniche razionali. In passato, gli scambi internazionali in questo settore venivano sospesi per sempre a causa di ostacoli di natura amministrativa. Questa situazione dipendeva principalmente dal fatto che il paese di importazione doveva fornire il proprio “assenso esplicito” prima che i prodotti potessero essere trasportati. Non vi è dubbio che questo assenso era indispensabile in caso di sostanze potenzialmente pericolose e per questo motivo è un requisito che dovrebbe essere mantenuto.</p>
      <p sl="de">Il principio di sussidiarietà è, in fondo, uno dei pilastri dell’Unione ed è importante che in futuro gli Stati membri siano ancora in grado di determinare quali sostanze potenzialmente pericolose sono autorizzate ad attraversare le loro frontiere.</p>
      <p sl="de">Tuttavia, dal punto di vista del libero scambio dobbiamo mantenere una certa dose di flessibilità in questo settore. Con un maggiore spazio di manovra è più facile impedire ai paesi i cui sistemi di sorveglianza delle importazioni non sono ancora stati sufficientemente sviluppati di essere sfruttati da esportatori le cui operazioni non sono controllare efficacemente. L’attuale compromesso tiene conto di tali considerazioni e non solo garantisce che sostanze chimiche potenzialmente pericolose siano commercializzate in modo responsabile, ma fornisce anche lo spazio di manovra necessario per consentire di realizzare gli scambi internazionali di merci senza impedimenti.</p>
    </intervention>
  </section>
  <section id="creitem19" title="19. Ordine del giorno della prossima seduta: vedasi processo verbale"/>
  <section id="creitem20" title="20. Chiusura della seduta"/>
</text>
